D>
	__На господин Виктор Юго__

	Вие, който, надарен като Рафаел и Пит, бяхте вече велик поет на годините, когато хората са още така невръстни, се борихте, подобно на Шатобриан, подобно на всички истински творци, против завистниците, скрити зад вестникарските колони или затаени в подземията на пресата. Затова бих искал вашето победно име да допринесе за победата на тази творба, която ви посвещавам и която според някои е не само изпълнена с истинна повест, но и проява на безстрашие. Нямаше ли и журналистите, също както маркизите, финансистите, лекарите и прокурорите, да намерят своето място у Молиер и неговия театър? Защо „Човешка комедия“, която castigat ridento mores*1, да изключи тази сила, щом парижкият печат не изключва нито една?
	[*1 Бичува нравите, осмивайки ги (лат.).]
	Щастлив съм, господине, че мога по този повод да се нарека
	Ваш искрен почитател и приятел:
@	Дьо Балзак
D$


>	Първа част
>	Двамата поети

	По времето, когато започва тази история, печатарските преси на Стенхоуп и валяците, разпределящи мастилото, не бяха въведени още в малките провинциални печатници. Въпреки връзката си с парижката типография, тъй като и Ангулем се е специализирал в печатарството, той все още използуваше дървените преси. На тях именно нашият език дължи излезлия вече от употреба израз „да накараш пресата да застене“. Изостаналото печатарство използуваше напоени с мастило кожени тампони, които печатарят прокарваше по буквите. Подвижната плоскост, върху която се поставя „формата“ с набраните букви и притиснатият върху тях лист, тогава все още беше каменна и оправдаваше името си „мрамор“. Днешните ненаситни механични преси обрекоха на такова забвение дървения механизъм, на който, въпреки несъвършенствата му, дължим красивите издания на Елзевир, Плантен, Алдо и Дидо, че се налага да припомним тези стари печатарски съоръжения, към които Жером-Никола` Сешар изпитваше едва ли не суеверна преданост. Пък и освен това те играят доста важна роля в тази вълнуваща делнична повест.
	Този Сешар беше бивш калфа или „мечок“ на жаргона на словослагателите. Постоянното сноване на калфата от мастилницата до пресата и от пресата до мастилницата напомня движението на мечка в клетка и навярно този прякор е дошъл оттам. За да не им останат длъжни, мечоците пък нарекли словослагателите „маймуни“, защото те, уважаемите, вечно шарят с ръце, докато набират буквите от сто петдесет и двете отделения, в които те са разпределени. През страшната 1793 година Сешар, вече почти петдесетгодишен, се ожени. Поради напредналата възраст и женитбата си той се отърва от общата мобилизация, която отведе почти всички работници във войската. Старият печатар остана сам в печатницата: собственикът, по прякор Наивника, беше умрял наскоро, оставяйки вдовица без деца. Предприятието явно беше застрашено от неминуемо разорение. Самотният мечок не можеше да се превъплъти в маймуна, тъй като, работейки само на пресата, не се беше научил дотогава нито да чете, нито да пише. Без да обръща внимание на неговата неграмотност, един народен представител, горящ от нетърпение да разпространи прекрасните декрети на Конвента, издаде на печатаря патент за майстор-печатар и реквизира печатницата. След като получи този опасен патент, гражданинът Сешар обезщети вдовицата на господаря си, като закупи на половин цена инвентара на печатницата, използувайки за целта спестяванията на жена си. Това беше дребна работа. Той трябваше обаче да печата незабавно и без грешки републиканските декрети. В това затруднено положение Жером-Никола̀ Сешар има щастието да срещне един благородник от Марсилия, който не смееше да емигрира, за да не загуби земите си, а не смееше и да се покаже, за да не загуби главата си. Ето защо той беше принуден да се залови с каквато и да е работа, за да изкара прехраната си. Така граф Дьо Мокомб навлече скромната рубашка на провинциален печатар. Той лично набра, изчете и коригира декретите, които предвиждаха смъртно наказание за граждани, укриващи благородници. Мечокът, станал в случая Наивника, ги отпечата и разлепи. Така и двамата останаха здрави и невредими. В 1795 година, когато бурята на Терора стихна, Никола` Сешар беше принуден да си търси друг всезнаещ помощник, който да бъде едновременно и словослагател, и коректор, и фактор. Един абат, който беше отказал да положи клетва и по-късно по време на Реставрацията стана епископ, зае мястото на граф Дьо Мокомб до деня, когато първият консул възстанови католическата религия. Графът и епископът се срещнаха по-късно, седнали на една и съща скамейка в Камарата на перовете. Макар че в 1802 година господин Жером-Никола̀ Сешар все още не знаеше да чете и да пише, той беше скътал доста парици, за да може да плаща на майстор. Този така безгрижен някога за утрешния ден калфа се беше превърнал в страшилище за своите мечоци и маймуни. Скъперничеството започва там, където свършва нищетата. В деня, когато прозря, че може да забогатее, користолюбието разви у него практичен ум, особено относно собственото му благосъстояние: той стана алчен, мнителен и далновиден. Житейският му опит се надсмиваше над теорията. Той стигна дотам, че успяваше само с един-единствен поглед да определи цената на дадена страница или лист в зависимост от шрифта. Доказваше ловко на невежите си клиенти, че едрите букви струват по-скъпо от дребните, а ако ставаше дума за дребен шрифт, че дребните се набират по-трудно от едрите. Тъй като словослагателството беше този дял от печатарството, от който нямаше никакво понятие, той сключваше с работниците си договори от позицията на по-силния. Ако словослагателите му работеха на час, бившият мечок не сваляше поглед от тях. Когато разбереше, че някой фабрикант е затруднен, изкупуваше на безценица хартията му и я складираше. Така още по онова време той стана собственик на къщата, в която от незапомнени времена се помещаваше печатницата. Провървя му във всичко: овдовя и остана само с един син. Прати го в колежа в града не толкова за да му даде образование, колкото за да го подготви за свой заместник. Отнасяше се строго с него, за да запази по-дълго бащината си власт. Така през свободното му време го караше да работи като словослагател, убеждавайки го, че трябва да се научи да си изкарва хляба, за да може един ден да се отплати на баща си, който се лишава от всичко, за да го изучи. Когато абатът го напусна, Сешар избра за майстор този от четиримата словослагатели, когото бъдещият епископ му препоръча не само като най-умен, но и като най-честен. Така старикът дочака момента, когато синът му можеше да ръководи предприятието, което щеше да се разрасне в по-млади и опитни ръце — Давид Сешар завърши с отличие Ангулемския колеж. Макар преуспелият без познания и образование мечок да презираше дълбоко науката, той изпрати сина си в Париж, за да изучи висшето типографско изкуство. Предупреди го обаче, че не трябва да разчита на бащината си кесия и му препоръча строго да се постарае да натрупа пари в „този рай за работниците“, както се изразяваше той, въобразявайки си, че благодарение на престоя на Давид в страната на мъдростта ще постигне желания резултат. Изучавайки занаята, Давид довърши и образованието си в Париж. Чиракът на печатарите Дидо стана истински учен. Към края на 1819 година той напусна Париж, без да е струвал нито стотинка на баща си, който му заповяда да се върне, за да му повери кормилото на предприятието. Печатницата на Никола̀ Сешар притежаваше тогава единствения вестник за съдебни обяви в целия департамент и заедно със съобщенията на префектурата и епископството това бяха три клиентели, които можеха да осигурят завидно състояние на всеки млад енергичен човек.
	Точно по това време братя Коенте, фабриканти на хартия, купиха втория печатарски патент в Ангулем. Дотогава татко Сешар бе съумявал да го държи в бездействие благодарение на военните кризи, които по време на Империята потискаха индустриалното развитие. Той именно затова не бе го купил и скъперничеството му стана причина за разоряването на старата печатница. Когато научи новината, старият Сешар се зарадва, че не той, а синът му щеше да води борбата между неговото предприятие и братя Коенте. „Аз не бих могъл да издържа — каза си той, — но младеж, обучен при господа Дидо, сигурно ще се справи!“
	Седемдесетгодишният печатар копнееше за мига, когато ще може да си поживее на воля. Той може би не се отличаваше с особени познания по висша типография, но минаваше за сметка на това за много вещ в друго изкуство, наречено шеговито „спиртография“ — изкуство, високо ценено от непостижимия автор на „Пантагрюел“, което се преследва от така наречените „въздържателни“ дружества и от ден на ден все повече запада. Жером-Никола̀ Сешар, покорен на участта, предопределена от името му*2, притежаваше една дарба — неутолима жажда. Жена му дълго бе сдържала в разумни граници тази страст към гроздовия сок, между другото, увлечение толкова присъщо на мечоците, че Шатобриан го е наблюдавал дори и у истинските мечки в Америка. Според наблюденията на философите навиците от младини се проявяват още по-силно на старини. Сешар потвърждаваше този закон на човешката природа: колкото повече остаряваше, толкова повече му се пиеше. Отпечатъкът на тази страст придаваше особена своеобразност на мечешката му физиономия: носът му се беше развил във формата на главно А, бузите му с червени жилки напомняха лозови листа прошарени с виолетови, пурпурни или пъстроцветни грапавини; все едно че виждате чудовищна гъба сред обагрени от есента лози. Скрити под две дебели вежди, прилични на посипани със сняг храсталаци, сивите му очички, в които проблясваше лукавството на скъперничеството, унищожаващо всичко у него, дори и бащинското чувство, си оставаха проницателни дори в пиянството. Оплешивялата глава, загубила гривата си, от която бе оцелял само тесен венец от все още къдрави посивели коси, извикваше представата за монасите-францисканци от „Разкази“ на Лафонтен. Беше нисък, шкембест като старите лампи, в които изгаря повече масло, отколкото фитил, тъй като крайностите, независимо какви са те, въздействуват върху човешкото тяло в насоката, която му е свойствена. От пиянството, както и от научните занимания, тлъстият затлъстява, а мършавият измършавява. От тридесет години Жером-Никола̀ Сешар носеше триъгълната шапка, която още може да се види по главите на градските глашатаи в някои провинциални области. Ходеше с жилетка и панталон от зеленикаво кадифе и като допълнение кафяв редингот, памучни чорапи и обувки със сребърни токи. Този костюм, в който работникът още прозираше под буржоата, подхождаше толкова добре на пороците и привичките му, изразяваше така цялостно неговия живот, че старецът изглеждаше роден едва ли не с дрехите си. Не бихте могли да си го представите без облеклото му, както не можете да си представите лукова глава без люспите й. Дори старият печатар да не беше отдавна сам издал докъде стига сляпото му скъперничество, начинът, по който се измъкваше сега, би бил достатъчен, за да обрисува характера му. Въпреки познанията, които синът сигурно беше донесъл от прочутата школа на Дидо, той реши да сключи с него изгодна сделка, която замисляше от дълго време. Сделка, изгодна за бащата, щеше естествено да бъде опропастяваща за сина. Но ставаше ли въпрос за търговия, старецът не признаваше ни баща, ни син. Ако навремето виждаше в Давид своето единствено дете, по-късно започна да гледа на него като на човек, който придобива наготово нещо и чиито интереси са противоположни на неговите. Той искаше да продаде скъпо; синът му щеше да се стреми да купи евтино. Така че синът му се превръщаше в неприятел, който трябваше да бъде сразен. Тази метаморфоза на бащинското чувство в личен интерес, обикновено бавна, криволичеща и прикрита у добре възпитаните хора, беше бърза и праволинейна у стария мечок, който показа, че лукавата спиртография е много по-силна от учената типография. Когато синът му пристигна, старият хитрец му засвидетелствува пресметливата нежност, с която ловките хора обграждат жертвите си: отрупа го с грижи, както любовник би ухажвал любимата си. Хвана го под ръка, показа му къде да стъпи, за да не се изкаля, като преди това беше поръчал да затоплят леглото му, да запалят камината, да сготвят вечеря. На следващия ден, след като се опита да го напие по време на пищния обед и сам той здравата си пийна, каза на Давид:
	[*2 Това име е от същия корен като глагола sécher — изсушавам.]
	— Да поговорим ли по работа?
	Този въпрос прозвуча така странно между две пиянски хълцания, че Давид помоли баща си да отложат разговора за другия ден. Старият мечок обаче умееше отлично да извлича изгода от пиянството си и нямаше намерение да изостави подготвяната толкова отдавна битка. Пък и както каза самият той, след като бил носил петдесет години товара, не искал да го държи на плещите си нито час повече. Още утре синът му трябвало да стане Наивника.
	Може би тук е необходимо да кажем няколко думи за предприятието. Печатницата, разположена точно там, където улица Болийо излиза на площад Мюрие, се помещаваше в това здание приблизително от края на царуването на Луи XIV. Затова от много години вече постройката беше приспособена за производствени нужди. Партерът представляваше огромно помещение, осветявано откъм улицата със стъклена врата, а откъм двора с широк прозорец. В кантората на собственика можеше да се влезе по пътечката в двора. Но в провинцията печатарската професия възбужда толкова живо любопитството, че клиентите предпочитаха да влизат през стъклената врата откъм улицата, макар че трябваше да слязат няколко стъпала надолу, тъй като подът на печатницата беше под нивото на уличното платно. Любопитните зяпльовци никога не внимаваха достатъчно, а придвижването в помещението не беше безопасно: ако някой се загледаше в накачените по въжетата листове хартия, рискуваше да се спъне в дървените сандъчета с буквите или да наниже шапката си на железните пръти, които поддържаха пресите. Спреше ли се да се полюбува на сръчните движения на някой словослагател, който набираше буквите от сто петдесет и двете отделения на своята каса, поглеждаше в ръкописа, препрочиташе съответния ред на шпалтата или вмъкваше някой пропуснат, посетителят се натъкваше на куп намокрена хартия, притисната с тежести, или се приклещваше зад някоя пейка. Разбира се, всичко това много забавляваше мечоците и маймуните: никога никой не бе успявал да се добере без произшествие до двете големи клетки в дъното на тази пещера, които се издаваха под форма на жалки павилиончета откъм двора и където се подвизаваха в едната факторът, а в другата — собственикът-печатар. Откъм двора по стените красиво се виеха лозници. Като се има предвид с каква слава се ползуваше собственикът, те придаваха на печатницата особено привлекателен местен колорит. В дъното на двора, до черната съседска стена, се издигаше порутен навес, където накисваха и обработваха хартията. Там беше и умивалникът, където миеха преди и след печатането формите или, казано на прост език, дъските с буквите. Мастилената вода изтичаше заедно с помията в двора и в пазарни дни селяните, дошли от града, си шепнеха, че навярно дяволът се мие в тази къща. Навесът граничеше от едната страна с кухнята, а от другата — с бараката за дърва. Първият етаж на къщата — на втория имаше само две тавански стаи — се състоеше от три помещения. Първото, дълго колкото пътеката край къщата, без площта, заета от старинна дървена стълба, се осветяваше откъм улицата от неголям продълговат прозорец, а откъм двора — от малко кръгло прозорче. Това помещение служеше за антре и трапезария. Беше само варосано и безцеремонната му голота издаваше стиснатия търговец. Мръсни, никога немити плочи. Мебелировка от три грозни стола, кръгла маса, и бюфет между двете врати, които водеха към спалнята и салона. Прозорците и вратите бяха невероятно замърсени. Тази трапезария беше вечно задръстена от бяла или напечатана хартия и десертът, бутилките и остатъците от вечерята на Жером-Никола̀ Сешар често се валяха върху топчетата хартия. Прозорец с оловни пречки осветяваше спалнята откъм двора. Тя беше тапицирана със старомодните тъкани, които и днес украсяват стените в провинциалните градове на празника Тяло Господне. В нея се виждаше голямо легло с колони, драпирани завеси и червена вълнена покривка за краката, две проядени от червеи кресла, старо писалище и часовник върху камината. Тази стая, в която дъхаше на патриархално добродушие и където преобладаваха кафявите тонове, бе обзаведена от предшественика и работодателя на Сешар — Рузо. Салонът, модернизиран от покойната госпожа Сешар, беше облицован с отвратителна ламперия, боядисана в синьо. Тапетите по стените изобразяваха ориенталски сцени в черно на бял фон. Мебелировката се състоеше от шест стола, гарнирани със синя кожа, с облегала във форма на лира. През двата прозореца с кръгли сводове се виждаше площад Мюрие. На прозореца нямаше завеси, върху камината нямаше свещници, нямаше дори часовник или огледало. Госпожа Сешар беше умряла, преди да осъществи плановете си за разхубавяване на жилището, и тъй като мечокът съвсем не разбираше защо трябва да се правят подобрения, които не носят печалба, той направо ги беше изоставил. В тази именно стая, pede titubante*3, заведе сина си и му посочи кръглата маса, върху която се намираше описът на инвентара на печатницата, изготвен по негови указания от фактора.
	[*3 Залитайки (лат.).]
	— Прочети това, момчето ми — каза Жером-Никола` Сешар, местейки пиянски поглед от хартията към сина си и от сина си към хартията. — Ще видиш, не печатница, а истинско съкровище ти давам!
	— „Три дървени печатарски машини, поддържани от железни пръти, с чугунени плочи…“
	— Аз направих това подобрение — прекъсна го старият Сешар.
	— „… С всичките им принадлежности: мастилници, тампони, пейки, общо 1600 франка…“ Но, татко — каза Давид Сешар, като изпусна описа, — вашите преси са си изпели песента! Те не струват и сто екю и ги бива само за огъня!
	— Изпели са си песента ли? — провикна се старият печатар. — Изпели си били песента! Вземи описа и да слизаме! Ще видиш дали вашите долнокачествени железарии работят като тези славни стари изпитани машинки! Тогава едва ли ще имаш сърце да хулиш тия добри машини, неуморни като пощенски коли, които ще ти служат цял живот, без да се нуждаят от най-малка поправка. Изпели си били песента! Да, изпели са си песента, но те ще те хранят! Изпели са си песента, но баща ти ги е въртял двадесет години и благодарение на тях е направил от тебе това, което си!
	И бащата се спусна бързо по разкривената, изтъркана и неустойчива стълба, като се държеше здраво на краката си, отвори вратата към пътечката в двора, втурна се към първата машина, тайно смазана и почистена преди това, без Давид да знае, и посочи здравите двойни дъбови греди.
	— Кажи, не е ли чудесна тази преса?
	В момента на нея имаше покана за сватба. Старият мечок спусна предпазителя за белите полета върху рамката, рамката върху плочата, вкара плочата под валяка, изтегли пръта, разви въжето, за да върне плочата, а след това пъргаво като млад калфа вдигна рамката и предпазителя. Машината изскърца мелодично под ръцете му, сякаш птичка докосна стъклото и отлетя.
	— Виждал ли си поне една английска преса, която да може да работи с това темпо? — обърна се бащата към изненадания син.
	После старият Сешар изтича към втората, към третата машина и извърши на всяка от тях, все така чевръсто, същата манипулация. От размътения му от виното поглед не се изплъзна едно непочистено местенце върху последната. Пияницата изруга звучно небрежния чирак и с полата на редингота си го изтърка, както джамбазинът лъска косъма на кон, изведен за продан.
	— С тези три преси, без да имаш нужда от фактор, ще можеш да изкарваш по 9000 франка годишно. Като твой бъдещ съдружник, Давид, не съм съгласен да ги замениш с омразните чугунени преси, които изхабяват буквите. Вие там в Париж обявихте за чудо изобретението на тоя проклет англичанин, враг на Франция, който искаше да обогати леярите. А, вие искате стенхоупи! Не ми трябват вашите стенхоупи! Едната само струва 2500 франка, почти два пъти повече, отколкото моите три съкровища заедно! И при това те изкривяват буквите, защото не са еластични! Аз не съм образован като тебе, но запомни добре: стенхоупите са смърт за буквите! Тези три преси ще ти служат добре, ще ти печатат чисто, а ангулемците няма да искат нищо друго от тебе. Все едно с какво ще печаташ, дали с желязо или с дърво, със злато или със сребро, те няма да ти платят нито един лиар повече!
	— „Item*4 — прочете Давид. — Две хиляди и петстотин килограма букви, изработени в леярната на Вафлар…“
	[*4 Така също (лат.).]
	При това име ученикът на братя Дидо не можа да сдържи усмивката си.
	— Смей се! Смей се! След дванадесетгодишна употреба буквите са още нови! Това се казва леяр! Вафлар е честен човек, който доставя здрави букви, а за мене най-добър леяр е този, при когото отивам най-рядко.
	— „Оценени за десет хиляди франка“ — продължи Давид. — Десет хиляди ли, татко? Но това прави по 80 стотинки килограмът, а Дидо продават новите си букви по 72 стотинки килограмът. Вашите пирони струват само колкото чугуна, от който са направени: по 20 стотинки килограмът!
	— Ти наричаш пирони буквите за готически, курсивен и кръгъл шрифт на господин Жийе, бивш императорски печатар? Букви, които струват 12 франка килото! Шедьоври на гравюрното изкуство, купени преди пет години, а погледни, повечето още не са се изтрили!
	И старият Сешар взе няколко пликчета с различни видове букви, изобщо неизползувани досега, и ги показа на сина си.
	— Не съм учен, не зная нито да чета, нито да пиша, но имам достатъчно знания, за да твърдя, че буквите на Жийе са послужили за образец на английските букви на твоите господа Дидо. Ето една кръгла буква — каза той, посочвайки съответното отделение и вземайки едно „М“, — кръгла буква цицер, която още не е изтрита.
	Давид разбра, че няма защо да спори с баща си. Трябваше или всичко да приеме, или всичко да отхвърли, да каже „да“ или „не“. Старият мечок беше включил в инвентара даже и въжетата за простиране на хартията. Най-малката рамка, дъсчица, дори камъкът и четките за миене, всичко беше изчислено със скъперническа добросъвестност. Общата сума възлизаше на тридесет хиляди франка, включително позволителното за майстор-печатар и клиентелата. Давид се питаше дали има смисъл да сключи сделката, или не. Като видя, че синът му замълча при тази сума, старият Сешар се обезпокои. Той предпочиташе бурен спор пред безмълвно съгласие. При подобни пазарлъци оспорването е признак, че противникът е способен търговец, който защищава интересите си. „Който не умее да се пазари — казваше татко Сешар, — не плаща нищо.“ Докато се мъчеше да отгатне мислите на сина си, той продължаваше да изброява жалките уреди, необходими за една провинциална печатница. Заведе Давид при машината за изглаждане на хартията, после при машината за рязане, използувана за подвързване на книги, и започна да му хвали тяхната здравина и начин на употреба.
	— Старите сечива винаги са най-добрите — каза той. — И в книгопечатането те би трябвало да бъдат заплащани по-скъпо, както е прието при златарите.
	Ужасно грозни винетки, изобразяващи сватбени сцени, амурчета, мъртъвци, които повдигаха плочите на гробовете си около някое „В“ или „М“, големи рамки за театрални афиши, украсени с маски, се превърнаха чрез пиянското красноречие на Жером-Никола` в предмети с огромна стойност. Той обясни на сина си, че провинциалните навици са така дълбоко вкоренени у хората, че всички опити да им се предложи нещо по-хубаво ще бъдат напразни. Нали лично той, Жером-Никола` Сешар, се бил опитвал да им продаде по-добри алманаси от „Двойният Лиежец“ и при това отпечатани на най-фина хартия! И какво излязло? Клиентите предпочитали оригиналния „Двоен Лиежец“ пред най-великолепните алманаси. Давид много скоро щял да разбере значението на тези вехтории, когато сам започнел да ги продава по-скъпо от ценните модни образци.
	— Ехе, момчето ми, провинция сме тук, не Париж! Ако някой дойде при тебе от Умо, за да си поръча покани за сватба, и ти му ги отпечаташ без традиционното амурче с гирлянди, той няма да се смята за оженен и ще ти ги върне, ако види само една буква „Г“, както при твоите господа Дидо. Те може да са славата на книгопечатането, но провинцията няма да възприеме произведенията им, преди да минат поне десет години. Така е.
	Благородните хора са лоши търговци. Давид беше свенливо и нежно същество и се ужасяваше от всеки спор. Той беше готов да отстъпи, щом противникът го засегне малко по-силно в сърцето. Възвишените чувства и властта, която старият пияница запазваше над него, го правеха неспособен да спори за пари с баща си, още повече че беше убеден в неговата добронамереност, защото той си обясняваше ненаситната алчност на печатаря с неговата привързаност към старите му сечива. Но все пак, тъй като Жером-Никола` Сешар беше придобил целия инвентар от вдовицата Рузо за десет хиляди франка и при това срещу бонове, а и в настоящото положение тридесет хиляди франка бяха прекалено висока цена, синът се провикна:
	— Татко, вие ме убивате!
	— Аз? Който съм ти дал живот! — възкликна старият пияница, като посочи опънатите въжета. — Кажи, Давид, на колко изчисляваш ти позволителното? Знаеш ли какво струва вестникът за обявления, в който всеки ред е десет су? Той ми донесе петстотин франка приход през миналия месец. Синко, отвори търговските книги, виж какво дават обявите, съобщенията на префектурата, поръчките на кметството и епископството. Ти си просто мързеливец, който не иска да забогатее. Пазариш се за коня, който ще те отведе до някое хубаво имение като моето в Марсак.
	Към тоя инвентар бе прибавен акт за съдружие между бащата и сина. Добрият баща даваше под наем къщата си на дружеството за 1200 франка, макар че я бе купил за 6000 ливри и че си запазваше една от двете стаи в мансардата. Докато Давид Сешар изплатеше тридесетте хиляди франка, щяха да делят наполовина печалбите, а в деня, когато се издължеше на баща си, той щеше да стане сам и единствен собственик на печатницата. Давид направи оценка на позволителното, клиентелата и вестника, без да се занимава с машините. Мислеше, че все някак ще може да се отърве, и прие условията. Свикнал с хитруванията на селяните и неразбиращ нищо от далновидната пресметливост на парижаните, бащата се учуди на това бързо съгласие.
	„Дали синът ми не е забогатял? — запита се той. — Или пък е намислил да не ми плати.“ Това го накара да започне да разпитва дали не е донесъл пари, за да плати в брой. Любопитството на бащата пробуди подозрителността на сина. Давид не отговори. На другия ден старият Сешар нареди на чирака си да качи мебелите му в таванската стаичка, тъй като смяташе да ги пренесе на село с колите, които се връщаха без багаж. Той предаде на сина си съвсем празни трите стаи на първия етаж и го постави във владение на печатницата, без да му даде нито стотинка, за да плати надниците на работниците. Когато Давид помоли баща си да го подпомогне за осигуряване на необходимия капитал за общо експлоатиране на печатницата, бащата се направи, че не разбира за какво става дума. Бил се задължил, каза той, да плати, като даде печатницата. Следователно бил дал вече своя дял в общия капитал. Притиснат от логичните доводи на сина си, бащата отговори, че когато купил печатницата от вдовицата Рузо, се справил сам, без стотинка в джоба. След като той, беден и неук работник, бил успял, ученикът на Дидо трябвало да постигне много повече. Впрочем Давид сигурно е спечелил пари благодарение на образованието, което старият му баща е плащал с пот на челото, и сега можел да ги използува добре.
	— А какво направи с издръжката? — попита го той все така настойчиво, за да изясни въпроса, който мълчанието на сина бе оставил нерешен вечерта.
	— Та нали трябваше да живея, да си купувам книги! — отговори Давид възмутен.
	— А, значи, си купувал и книги? Ще станеш лош търговец! Който купува книги, не е способен да ги печата! — заяви мечокът.
	Давид изпита най-страшното унижение — унижението от падението на баща си; трябваше да преглътне потока от долни, унизителни, подли, търгашески доводи, с които старият скъперник мотивира своя отказ. Той заглуши мъката си, виждайки се сам, без подкрепа, открил в лицето на баща си груб спекулант, и воден от философско любопитство, пожела да го опознае до дъното на душата му. Припомни му, че никога не бе му искал сметка за състоянието на майка си. Ако тези пари не можеха да послужат, за да компенсират цената на печатницата, те би трябвало да бъдат използувани поне за нейното съвместно експлоатиране.
	— Състоянието на майка ти ли? — възрази старият Сешар. — Това бяха нейният ум и красота.
	При този отговор бащата се разкри напълно пред Давид: той разбра, че ако иска да оправи сметките си с него, ще трябва да води нескончаем разорителен и опозоряващ процес. Благородното му сърце прие бремето, което щеше да бъде много тежко, защото той знаеше колко трудно би могъл да се освободи от задължения, поети към баща си.
	„Ще работя — каза си той. — В края на краищата, дори да ми е трудно, и на стария не му е било лесно. Та нали ще работя за себе си.“
	— Оставям ти едно съкровище — каза бащата, обезпокоен от мълчанието на сина си.
	Давид попита кое е това съкровище.
	— Марион — каза бащата.
	Марион беше едра селска девойка, незаменима в работата на печатницата: тя топеше хартията и я режеше, ходеше по покупки, готвеше, переше, разтоварваше хартията от колите, събираше парите от клиентите и чистеше мастилените тампони. Ако Марион знаеше да чете, старият Сешар щеше да я използува и като словослагател.
	Бащата тръгна пеш за село. Макар че беше много щастлив от тая продажба, прикрита под името съдружие, той все пак се безпокоеше как ще получи сумата. След тревогите по продажбата идват тревогите по плащането. Всички чувства са в своята същност йезуитски. Този човек, който смяташе образованието за безполезно, сега се мъчеше да повярва в неговото влияние. Той залагаше тези тридесет хиляди франка върху чувството за чест, което науката би трябвало да вдъхне на сина му. Като добре възпитан човек, Давид щеше да се съсипе от труд, за да плати, знанията щяха да му помогнат да намери средствата, той вече се бе показал изпълнен с най-хубави чувства, сигурно ще плати! Много бащи, когато постъпват по този начин, вярват, че действуват бащински и старият Сешар успя да убеди сам себе си в това, докато стигне до лозето си, което се намираше в Марсак, малко село на четири левги от Ангулем. Този имот, в който предишният собственик беше построил хубава къща, се разрастваше с всяка измината година, откакто старият мечок го бе купил през 1809 година. Той замени грижите по печатарската преса с грижите за винарската преса и както сам обичаше да казва, беше прекарал достатъчно време в лозята, за да разбира и от тях. През първата година от оттеглянето си на село старият Сешар загрижено се въртеше около своите лозови пръчки, той непрекъснато се навърташе в лозето, както по-рано в печатницата. Тези паднали от небето тридесет хиляди франка го опиваха повече от първото вино: той мислено ги прехвърляше в ръка. Колкото по-малко право имаше над тази сума, толкова по-голямо беше желанието му да си я получи. Ето защо, подгонен от тревогата, често притичваше от Марсак до Ангулем. Катереше се по склоновете на скалата, на върха на която е кацнал градът, влизаше в работилницата, за да види дали синът му се справя с работата. Машините бяха по местата си. Единственият чирак, с хартиена шапка на главата, чистеше тампоните. Старият мечок чуваше скърцането на машината над някой некролог, разпознаваше своите стари букви, съзираше сина си и фактора, които стояха, всеки в своя ъгъл с книга в ръка, и си мислеше, че преглеждат коректури. Вечеряше с Давид и се връщаше пак в Марсак, предъвквайки опасенията си. Скъперничеството, както и любовта, предугажда по особен начин бъдещите събития, подушва ги и ги предчувствува. Далеч от печатницата, където самият вид на машините го обайваше и го връщаше към дните на благоденствие, лозарят откриваше тревожни симптоми на бездействие у сина си. Фирмата „Братя Коенте“ го плашеше, той се боеше да не би тя да вземе връх над „Сешар и син“. С една дума, старият чувствуваше, че вее недобър вятър. Това предчувствие беше основателно: нещастието витаеше над фирмата „Сешар“. Но скъперниците имат свой бог. И по едно непредвидено стечение на обстоятелствата този бог щеше да изтърси в кесията на пияницата парите от тази лихварска продажба. Ето причините, поради които печатницата „Сешар“ западаше, въпреки че имаше всички условия за разцвет. Напълно безразличен към религиозната реакция, предизвикана от Реставрацията, безразличен и към либерализма, Давид пазеше най-вреден неутралитет по политическите и религиозни въпроси. А времето беше такова, че за да запази клиентелата си, провинциалният търговец трябваше да има определени убеждения, за да избере клиентелата си между либералите или роялистите. Любовта, завладяла сърцето му, научните занимания и душевното му благородство не допускаха да се развие в него алчността за печалба, присъща на истинския търговец, която би го накарала да проучи разликата между провинциалната и парижката промишленост. Различията в мненията, силно открояващи се в провинцията, изчезваха в големия водовъртеж на Париж. Братя Коенте прегърнаха монархическите възгледи. Те започнаха да постят, ходеха редовно на черква, правеха мили очи на свещениците, първи отпечатаха религиозни книги, щом започнаха да се търсят на пазара. Братя Коенте изпревариха Давид Сешар в тази доходоносна област и започнаха да го клеветят, обвинявайки го в либерализъм и атеизъм. Защо, казваха те, да се дава работа на сина на един септемврийски терорист, на един пияница, бонапартист, стар скъперник, който рано или късно щеше да остави цели купища злато. Те били бедни, издържали семейства, а Давид бил ерген, наследник на големи богатства и се занимавал само с каквото му се нрави. Повлияни от тези обвинения, отправени към Давид, префектурата и епископството най-накрая дадоха на братя Коенте привилегията да отпечатват техните издания. Много скоро тези алчни противници, окуражени от нехайството на съперника си, създадоха втори вестник за обявления. За старата печатница оставаха само градските обяви, приходът от страниците за обявления намаля наполовина. Забогатяла значително от големите печалби, реализирани с печатането на черковни и благочестиви книги, фирмата „Коенте“ предложи скоро на „Сешар и син“ да откупи техния вестник, за да печата абсолютно всички обяви на окръга и всички съдебни съобщения. Щом Давид съобщи тази новина на баща си, старият лозар, и без това вече изплашен от успехите на фирмата „Коенте“, долетя от Марсак до площад Мюрие като гарван, подушил труповете на бойното поле.
	— Остави ме аз да се справя с братя Коенте, не се бъркай в тая работа — каза той на сина си.
	Старецът веднага отгатна намеренията на Коенте и ги изплаши с проницателните си забележки. Синът му вършел глупости, затова дошъл да го спре, заяви той. На какво ще се опре клиентелата им, ако отстъпели вестника? Адвокатите, нотариусите, всички търговци от Умо са либерали. Коенте пожелали да навредят на Сешарови, като ги обвинили в либерализъм, фактически те подготвили спасението им, защото обявленията на либералите ще останат за Сешар. Да продадат вестника!… А защо не и инвентара, и позволителното!
	Той поиска тогава от Коенте шестдесет хиляди франка за печатницата, за да не разори сина си, защото го обичал, защищавал интересите му. Лозарят си послужи със сина си, както селянинът си служи с жена си: синът му уж се съгласяваше или не се съгласяваше, в зависимост от предложенията, които той изтръгваше едно след друго от Коенте, докато успя да ги накара най-сетне с големи усилия да дадат двадесет и две хиляди франка за „Журнал дьо ла Шарант“. Но Давид се задължаваше да не печата никакъв вестник, защото в противен случай трябваше да заплати тридесет хиляди франка вреди и загуби. Тази продажба бе самоубийство за печатницата „Сешар“, но лозарят пет пари не даваше за това. След кражбата неминуемо следва убийство. Старецът смяташе да употреби тази сума за заплащане на неговия капитал и за да я пипне, би продал дори Давид, още повече че този досаден син имаше право на половината от това неочаквано съкровище. Като обезщетение щедрият баща му остави печатницата, но продължи да взема за къщата прословутия наем — хиляда и двеста франка. Откакто продаде вестника на братя Коенте, старецът рядко идваше в града, изтъквайки напредналата си възраст: истинската причина всъщност беше, че не се интересуваше вече от печатницата, след като тя не му принадлежеше. Все пак той не можа да се освободи напълно от привързаността към своите стари машини. Когато отиваше по работа в Ангулем, мъчно можеше да се каже кое го привлича повече в къщата му: дървените печатни машини или сина му, при когото идваше за наема, но чисто формално. Бившият му фактор, станал сега фактор на братя Коенте, се досещаше за подбудите на това бащинско великодушие: той казваше, че хитрата лисица си запазвала по този начин правото да се меси в работата на сина си, понеже ставаше негов главен кредитор чрез натрупването на дължимите наеми.
	За нехайството на Давид Сешар имаше причини, които обрисуват характера на тоя млад човек. Няколко дни след като се настани в бащината печатница, той срещна един от своите приятели от колежа, изпаднал тогава в най-голяма нищета. Приятелят на Давид Сешар беше на около двадесет и една години, наричаше се Люсиен Шардон и бе син на бивш военен хирург от републиканската армия, принуден да напусне службата поради нараняване. Химик по призвание, господин Шардон стана по една случайност аптекар в Ангулем. Смъртта го изненада сред лабораторни изследвания върху едно доходно откритие, на което бе посветил много години научна работа. Той търсеше лекарство за всякакъв вид подагра. Подаграта е болест на богатите, а те плащат скъпо за здравето си, особено когато го загубят. Затова аптекарят бе избрал този проблем между многото други, върху които беше размишлявал. Поставен благодарение на професията си на границата между науката и практиката, покойният Шардон разбра, че единствено науката може да му осигури богатство: той бе научил причините на болестта и лечението, което прилагаше, се базираше на известен режим, съобразен с организма на болния. Той умря в Париж, докато се мъчеше да получи одобрението на Академията на науките, и така не успя да се възползува от плодовете на труда си. Очаквайки да забогатее, беше направил всичко за възпитанието на сина си и дъщеря си и издръжката на семейството поглъщаше всички приходи от аптеката. Така не само остави децата си в оскъдица, но за тяхно нещастие им бе вдъхнал надежда за блестящи перспективи, които угаснаха заедно с него. Прочутият Деплен, който го лекуваше, беше свидетел на предсмъртните му гърчове. Тази амбиция водеше началото си от силната любов, която бившият военен лекар изпитваше към жена си, последна издънка на семейство Рюбампре, която той бе спасил като по чудо от ешафода през 1793 година. Той бе излъгал, против волята на девойката, че е бременна, за да спечели време. След като си беше извоювал по този начин правото да се ожени за нея, той го направи, въпреки че и двамата бяха много бедни. Децата му, като всички деца на любовта, получиха в наследство чудната хубост на майка си, дар често пагубен, когато е придружен от бедност. Надеждите, непосилният труд, отчаянието, така дълбоко преживени от госпожа Шардон, похабиха хубостта й, както бавното затъване в бедността се отрази на характера й; но нейната храброст и храбростта на децата й бяха достойни за изпитанията им. Клетата вдовица продаде аптеката, разположена на главната улица на Умо, най-значителното предградие на Ангулем. Парите от аптеката й осигуриха триста франка рента, сума, недостатъчна за собственото й съществуване; но и тя, и дъщеря й се примириха с това положение, без да се срамуват, и започнаха да работят тук-таме на надница. Майката се грижеше за родилки и поради добрите й обноски я викаха най-често в богатите къщи, където тя живееше, без да похарчи нито стотинка от парите на децата си, а даже печелеше по двадесет су на ден. За да спести на сина си унижението от своето толкова низко обществено положение, тя работеше под името госпожа Шарлот. Хората, които се нуждаеха от услугите й, се обръщаха към господин Постел, приемник на господин Шардон. Сестрата на Люсиен работеше у една много почтена жена, която всички в Умо уважаваха, госпожа Прийор, перачка на фино бельо, тяхна съседка, и печелеше около петнадесет су на ден. Тя ръководеше работничките и се ползуваше с известно превъзходство, което я поставяше над обикновените надничарки. Малките доходи от техния труд, прибавени към рентата на госпожа Шардон, представляваха едва осемстотин франка годишно, сума, с която тези трима души трябваше да се изхранват, да се обличат и да плащат наема си. Въпреки строгите икономии в домакинството, парите, поглъщани почти изцяло от Люсиен, едва им стигаха. Госпожа Шардон и Ев вярваха в Люсиен, както жената на Мохамед е вярвала в своя мъж: предаността, с която се грижеха за неговото бъдеще, беше безгранична. Това клето семейство живееше в Умо в жилище, разположено в дъното на вътрешния двор над лабораторията, наето на скромен наем от приемника на господин Шардон. Люсиен заемаше мизерна таванска стая. Подтикнат от баща си, който имаше истинска страст към естествените науки, Люсиен беше един от най-блестящите ученици в трети курс, когато Сешар завърши учението си.
	Когато случайността отново събра двамата училищни другари, Люсиен, уморен да пие от горчивата чаша на мизерията, беше напът да вземе крайното решение, към което лесно се прибягва на двадесет години. Четиридесетте франка на месец, които Давид щедро му предложи, като му обеща да го научи на занаята на фактора, макар че нямаше абсолютно никаква нужда от фактор, спасиха Люсиен от отчаянието. Така възобновени, приятелските връзки, създадени в колежа, се засилиха наскоро поради сходството в съдбата и различието в характерите. Безкрайно богати духом, те притежаваха интелигентност, която ги поставяше наравно с най-издигнатите, а съзнаваха, че са захвърлени на дъното на обществото. Тази несправедливост на съдбата още по-силно ги свързваше. И двамата бяха стигнали до поезията, макар и по различни пътища. Въпреки че притежаваше всички качества, за да работи в най-висшите сфери на науката, Люсиен се стремеше пламенно към литературна слава, а Давид, чиято съзерцателна природа го предопределяше за поет, имаше повече влечение към точните науки. Тази размяна на ролите породи помежду им някакво духовно братство. Люсиен предаде на Давид широките замисли на баща си за приложенията на науката в промишлеността, а Давид посочи на Люсиен новите пътища в литературата, по които той би трябвало да тръгне, да си осигури име и богатство. Приятелството между двамата младежи се превърна за няколко дни в едно от тези силни чувства, които се пораждат, когато юношеството отминава. Давид зърна скоро хубавата Ев и се влюби в нея с пламъка на меланхоличните и мечтателни натури. „Et nunc et semper et in secula seculorum“*5 от църковната литургия е девизът на възвишените неизвестни поети, чиито произведения са великолепните епопеи, родени и угаснали между две сърца. Когато влюбеният бе посветен в тайните надежди, които майката и сестрата възлагаха на дарбите зад красивото чело на поета, когато опозна тяхната сляпа преданост, за него бе особено приятно да се сближи с любимата, като сподели жертвоготовността и въжделенията й. За Давид Люсиен бе брат по избор. Подобно на крайните роялисти, които искат да бъдат по` роялисти от краля, Давид надмина майката и сестрата във вярата в гения на Люсиен и започна да го глези, както майката глези детето си. По време на един разговор, когато, притеснени от липсата на средства, те за стотен път като всички млади хора обсъждаха как да забогатеят бързо, разтърсвайки всички дървета, вече обрулени от първите минувачи, Люсиен си припомни две идеи на баща си. Господин Шардон бе говорил за намаляване наполовина цената на захарта чрез прилагане на нов химически начин за нейното производство, както и на хартията, ако се доставят от Америка евтини растителни материали, подобни на тези, които използуват китайците. Давид, който разбираше значението на този въпрос, разискван вече у Дидо, се запали от тази идея, видя в нея източник на богатство и започна да гледа на Люсиен като на свой благодетел, комуто винаги ще остане длъжник.
	[*5 И нине, и присно, и вовеки веков (лат.).]
	Лесно е да се отгатне, че вълнуващите ги мисли и духовният мир на двамата приятели ги правеха негодни да управляват печатница. Докато братя Коенте, печатари и книжари на епископството и собственици на „Курие дьо ла Шарант“, сега вече единствен вестник в окръга, печелеха петнадесет-двадесет хиляди франка, печатницата „Сешар и син“ носеше едва триста франка месечно, от които трябваше да се плащат заплатата на фактора и на Марион, данъците, наемът; за Давид оставаха само стотина франка на месец. Дейни и предприемчиви мъже биха подновили буквите, биха купили железни машини, биха си доставили от парижките издателства произведения, които биха отпечатали на ниска цена. Но господар и фактор, погълнати изцяло от мечтите си, се задоволяваха с работата, която им предлагаха последните клиенти. Братя Коенте бяха отдавна опознали характера и нравите на Давид и престанаха да го клеветят: напротив, едно мъдро съображение ги караше да оставят печатницата да крета в безопасно посредствено състояние, за да не попадне в ръцете на някой опасен противник. Те дори сами изпращаха така наречените градски поръчки. Така, без сам да знае, Давид съществуваше като печатар само благодарение на хитрата сметка на конкурентите си. Щастливи, че той си има своите мании, както казваха братя Коенте, те се държаха с него привидно честно и лоялно, но всъщност постъпваха като управлението на обществения превоз, което създаваше мнима конкуренция, за да избегне действителната.
	Външният вид на дома Сешар хармонираше със страшното скъперничество, което царуваше във вътрешността, където старият мечок никога нищо не бе поправял. Вратата към градината бе толкова набраздена от неравни цепнатини, че бе заприличала под влияние на дъжда, слънцето и атмосферните промени на стар дънер. Фасадата, лошо иззидана от неравномерно разположени камъни и тухли, сякаш се огъваше под тежестта на прогнилия покрив, отрупан с вдлъбнати керемиди, така типични за всички къщи в Южна Франция. Прозорците, с проядени от червеи рамки, имаха заради горещия климат огромни капаци, прикрепени с дебели напречни дъски. Трудно би се намерила в цял Ангулем по-напукана къща от тази: тя се крепеше все още само благодарение на цимента. Представете си печатницата, светла в двата края, мрачна по средата, стените, покрити с афиши, потъмнели в долния край от допира на работниците, които се отъркваха в тях цели тридесет години, колекцията от въжета на пода, купищата хартия, старите печатарски машини, камъните за притискане на мократа хартия, редиците каси за буквите и в дъното двете отделения, където господар и фактор стояха, всеки в своя ъгъл, и ще разберете как живееха двамата приятели.
	През 1821 година в първите дни на май те стояха до дворната стъклена врата, когато към два часа техните четирима-петима работници отидоха да обядват. Щом чиракът затвори външната врата, снабдена със звънец, Давид поведе Люсиен към двора, като че ли не можеше да понася повече миризмата на мастило, хартия, машини и старо дърво. Двамата седнаха под една лоза, откъдето можеха да видят кой влиза в ателието. Слънчевите лъчи, които си играеха между клонките на лозницата, галеха двамата поети и ги обливаха със сияйна светлина. Контрастът между тези два противоположни характера и съвсем различни физиономии бе толкова ярко подчертан, че би изкушил четката на някой голям художник. Давид имаше телосложение, с което природата дарява хора, предопределени за големи сражения, бляскави или подмолни. Широките му гърди и силни рамене съответствуваха на цялото му мощно тяло. Здравият врат, лицето му — мургаво, приятно румено, заоблено, обградено с буйни черни коси, на пръв поглед напомняше лицата на монасите, възпети от Боало. Но при по-внимателно вглеждане човек лесно можеше да открие в гънките на пълните устни, в трапчинката на брадичката, в четвъртития нос, разсечен от неспокойна гънка, и особено в очите, постоянния пламък на една-единствена любов, проницателността на мислителя, пламенната меланхолия на един дух, който можеше да обхване хоризонта от край до край и да проникне във всичките му извивки, дух, който се насищаше лесно и на най-идеалните наслаждения, след като ги подложи под светлината на анализа. Ако това лице бе озарено с отблясъците на гения, устремен напред, виждаше се и пепелището край вулкана; надеждата угасваше в дълбокото съзнание за социалното небитие, на което бяха обречени поради неизвестния си произход и липсата на богатство толкова възвишени духове. До бедния печатар, който се отвращаваше от съсловието си, макар че то бе тъй близко до умствения труд, до този Силен*6, стъпил тежко на нозете си, който пиеше на големи глътки от чашата на науката и поезията, опивайки се, за да забрави мъките на провинциалния живот, Люсиен бе застанал в пленителната поза, избрана за индийски Бакхус от ваятелите. Лицето му имаше съвършените линии на античната красота: гръцко чело и нос, кадифена женска белота, очи, толкова тъмносини, че изглеждаха черни, очи, пълни с любов, в които бялото е чисто като у децата. Над тези хубави очи, засенчени с дълги кестеняви ресници, се виеха вежди, изписани сякаш с китайска четка. По бузите му блестеше копринен мъх, който хармонираше с русата му, естествено къдрава коса. Божествена нежност лъхаше от златистата белота на слепоочията му. С несравнимо благородство се очертаваше малката му, леко и плавно вирната брадичка. Тъжна ангелска усмивка блуждаеше по кораловите му устни, зад които се показваха красиви зъби. Имаше ръце на благородник, изящно оформени, ръце, при чийто първи знак хората трябваше да се подчиняват, ръце, каквито жените обичат да целуват. Люсиен бе тънък, среден на ръст. Ако погледнеше краката му, човек би го взел за преоблечена девойка, още повече че подобно на повечето лукави, да не кажем коварни мъже, ханшът му бе оформен като на жена. Този белег, който рядко мами, се оправдаваше напълно у Люсиен: неговият неспокоен дух го водеше често, при анализиране на настоящото състояние на обществото, към нездравата почва, присъща на дипломатите, които си въобразяват, че успехът оправдава всички средства, колкото и позорни да са те. Едно от нещастията, на които са изложени големите умове, е тази способност неволно да разбират всичко; както пороците, така и добродетелите.
	[*6 Финикийски бог, баща на сатирите, отхранил Дионис.]
	Колкото по-ниско бяха поставени двамата младежи, толкова по-високомерно съдеха те обществото, защото непризнатите хора си отмъщават с надменност за унизителното си положение. Но затова пък и отчаянието им бе още по-горчиво, защото те по-бързо се носеха натам, където ги тласкаше истинската им съдба. Люсиен беше чел и сравнявал много. Давид бе мислил и разсъждавал много. Въпреки привидното си добро селско здраве, печатарят бе по дух меланхоличен и уязвим, той нямаше вяра в себе си, докато Люсиен беше типичен гасконец: дързък, смел, склонен към приключения, способен лесно да преувеличава доброто и да подценява злото, да не отстъпва дори пред греха, ако има полза от него, и да нехае за порока, ако може да му послужи като стъпало за издигане. Тези душевни предразположения, типични за амбициозния човек, бяха потискани тогава от красивите илюзии на младостта, от пламенността, насочваща го към благородните средства, към които прибягват в началото славолюбивите мъже. Той все още се бореше само с желанията си, а не с трудностите на живота, със собствената си мощ, а не с подлостта на хората, която представлява гибелен пример за непостоянните духове.
	Силно очарован от бляскавия ум на Люсиен, Давид му се възхищаваше, но и поправяше грешките, към които го тласкаше френската необузданост. Този справедлив човек беше боязлив по природа и това не съответствуваше на силното му телосложение, но не беше лишен от постоянството на северняците. Ако предвидеше всички трудности, той се заричаше да ги превъзмогне и не се отчайваше; и твърдостта на неговата наистина апостолска добродетел се смекчаваше от благостта на неизчерпаемата му снизходителност. В това вече старо приятелство единият боготвореше, и това беше Давид. Ето защо Люсиен командуваше като жена, която съзнава, че е обичана. Давид се подчиняваше с удоволствие. Физическата красота на приятеля му представляваше превъзходство, което той приемаше, защото сам се смяташе за недодялан и прост.
	„За вола — търпеливия селски труд, за птицата — безгрижния живот — казваше си печатарят. — Аз ще бъда волът, Люсиен — орелът.“
	От около три години двамата приятели споделяха една обща съдба с блестящи перспективи. Четяха великите творби, които се явиха след мира на литературния и научния небосклон, произведенията на Шилер, Гьоте, лорд Байрон, Уолтър Скот, Жан-Пол, Берцелиус, Деви, Кювие, Ламартин и други. Те се грееха на тези велики огнища, сами се опитваха да пишат несполучливи произведения, изоставяха ги и отново се захващаха с жар за тях. Работеха непрестанно с неизчерпаемите сили на младостта. Еднакво бедни, но разкъсвани от любов към изкуството и науката, те забравяха настоящата си нищета в стремежа да положат основите на бъдещата си слава.
	— Люсиен, знаеш ли какво получих от Париж? — каза печатарят, като извади от джоба си малко томче. — Слушай!
	Давид прочете, както само поетите знаят да четат, идилията на Андре Шение, озаглавена „Неер“, после „Болният юноша“, след това елегията за самоубийството, написана в античен стил, и двата последни ямба.
	— Ето какъв е Андре Шение! — провикна се няколко пъти Люсиен. — Вдъхва отчаяние — добави той за трети път, когато Давид, така развълнуван, че не можеше вече да чете, му подаде томчето. — Поет, открит от друг поет! — каза той, като прочете името под предговора.
	— След като написал този том — подхвана Давид, — Шение все още мислел, че не е създал нищо достойно за публикуване.
	Люсиен на свой ред прочете епичното стихотворение „Слепецът“ и няколко елегии. Когато стигна до стиха:
P>
	Щом са нещастни те, тогава щастие има ли? —
P$
	той целуна книгата и приятелите се разплакаха, защото и двамата бяха лудо влюбени. Лозовите пръчки се бяха обагрили, старите стени на къщата, пропукани, изтърбушени, покрити с грозни цепнатини, бяха украсени от пръстите на някаква фея с канелюри, рустики, барелефи и безбройни шедьоври на вълшебна архитектура. Въображението бе обсипало с цветя и рубини малкия мрачен двор. Любимата на Андре Шение — Камий, бе станала за Давид неговата обожаема Ев, а за Люсиен — видната дама, която той ухажваше. Поезията бе разстлала величествено шлейфа на звездната си рокля върху работилницата, където гримасничеха печатарите — маймуни и мечки. Часът стана пет, но двамата приятели не чувствуваха нито глад, нито жажда; животът за тях бе златна мечта, в краката им бяха всички земни съкровища. Те съзираха синкавия къс от небосвода, който надеждата сочеше с пръст на хората с бурен живот, напявайки им с глас на сирена: „Хайде, литнете, ще се избавите от нещастието през тази пролука от злато, сребро и лазур.“ В този миг един чирак, на име Серизе, парижки гамен, когото Давид бе довел в Ангулем, отвори малката стъклена врата, водеща към двора, и посочи двамата приятели на един непознат, който се приближи и ги поздрави.
	— Господине — каза той на Давид, като измъкна от джоба си огромна тетрадка, — бих желал тези бележки да бъдат отпечатани. Бъдете така добър да пресметнете какво ще ми струва това.
	— Господине, ние не печатаме толкова големи ръкописи — отговори Давид, без да погледне тетрадката. — Вижте у господа Коенте.
	— Но ние имаме много красив шрифт, чудесно ще подхожда за такъв труд — каза Люсиен, като взе ръкописа. — Оставете вашето произведение, за да изчислим разноските по отпечатването, и бъдете така добър да минете утре.
	— С господин Люсиен Шардон ли имам честта да разговарям?
	— Да, господине — отговори факторът.
	— Щастлив съм, господине — добави авторът, — че можах да срещна един млад поет, комуто е отредена такава хубава съдба. Изпраща ме госпожа Дьо Баржьотон.
	Като чу това име, Люсиен се изчерви и промълви няколко думи, за да изрази своята благодарност, че госпожа Дьо Баржьотон проявява такова внимание към него. Давид забеляза червенината и смущението на приятеля си и го остави да разговаря с този селски благородник, автор на монография върху отглеждането на копринената буба, който от суета искаше да отпечатат работата му, за да я четат колегите от земеделското дружество.
	— Е, Люсиен — запита Давид, когато благородникът си отиде, — да не си влюбен в госпожа Дьо Баржьотон?
	— Лудо!
	— Но предразсъдъците ви отдалечават един от друг много повече, отколкото ако ти си в Гренландия, а тя — в Пекин.
	— Волята на влюбените побеждава всичко — каза Люсиен и наведе очи.
	— Ще ни забравиш ти — промълви боязливият обожател на красивата Ев.
	— Напротив — извика Люсиен, — може би пожертвувах заради тебе любимата си.
	— Какво искаш да кажеш?
	— Въпреки любовта си, въпреки интересите, които ме свързват с нея, аз й казах, че няма да стъпя повече у тях, ако човекът, чиито таланти далеч надминават моите, чието бъдеще ще бъде славно, ако Давид Сешар, мой брат и приятел, не бъде приет там. Вероятно ще намеря отговора й вкъщи. И макар че всички аристократи са поканени тази вечер у нея, за да чуят стиховете ми, ако отговорът е отрицателен, аз повече няма да стъпя у госпожа Дьо Баржьотон.
	Давид стисна силно ръката на Люсиен, като изтри една сълза. Беше шест часът.
	— Ев навярно вече се безпокои, прощавай! — каза внезапно Люсиен.
	Той излезе бързо, оставяйки Давид в плен на вълнение, каквото човек изпитва само на тази възраст, особено когато е в положението на тези два млади лебеда, на които провинциалният живот още не е подрязал крилата.
	— Златно сърце! — провикна се Давид, като следеше с очи Люсиен, който прекосяваше работилницата.
	Люсиен се спусна към Умо по хубавата улица Болийо, по улица Минаж и Порт Сент-Пиер. Избра най-дългия път, защото той минаваше покрай къщата на госпожа Дьо Баржьотон. Изпитваше такова голямо удоволствие да минава под прозорците на тази дама, даже без тя да знае това, че от два месеца насам вече никога не се връщаше в Умо през Порт Пале.
	Когато стигна под дърветата на Болийо, той се замисли за разстоянието, което отделяше Ангулем от Умо. Местните обичаи бяха издигнали морални бариери, много по-трудни за преодоляване от склона, по който слизаше Люсиен. Амбициозният младеж, успял да проникне отскоро в дома на Баржьотон, използувайки славата си като подвижен мост между града и предградието, се тревожеше в очакване решението на своята любима, както фаворитът се бои да не изпадне в немилост, след като се е опитал да разшири властта си. Тези думи сигурно ще се сторят неясни за онези, които не са имали възможност да наблюдават особените нрави в градовете, разделени на горна и долна част; тук става наистина крайно необходимо да дадем някои обяснения за Ангулем, още повече че те ще изяснят положението на госпожа Дьо Баржьотон, едно от главните действуващи лица в тази история.
	Ангулем е стар град, разположен на върха на конусовидна скала, издигната над полята, през които тече река Шарант. Тази скала се свързва с Перигор с дълъг хълм, който се спуска стръмно над пътя от Париж за Бордо, образувайки нещо като полуостров, очертан от три живописни долини. За значението на града по време на религиозните войни свидетелствуват неговите укрепления, врати и останките от една крепост, кацнала на самия връх на скалата. Поради разположението си той е бил някога еднакво ценен стратегически пункт и за католици, и за протестанти; но това, което навремето е съставлявало неговата сила, сега е негова слабост: пречейки на града да се развива по посока на Шарант, укрепленията и прекалено стръмният наклон на скалата са го осъдили на най-гибелен застой. По времето, когато се случи тази история, правителството правеше усилия да разшири града към Перигор, като за тази цел издигна край хълма сградата на префектурата, морско училище, военни сгради, прокара и пътища. Но търговията се беше вече насочила другаде. От дълго време предградието Умо бе изникнало и се бе разраснало в подножието на скалата и по бреговете на реката, покрай която минаваше пътят от Париж за Бордо. Всеки знае славата на ангулемските фабрики за хартия, построени от три века край река Шарант и нейните притоци, богати с водопади. Държавата бе основала в Рюел най-голямата си оръдейна леярна за флотата. Превозните средства, пощата, странноприемниците, коларските работилници, предприятията за обществен превоз, всички индустрии, свързани с пътя и реката, се съсредоточиха в подножието на Ангулем, за да избягнат стръмнините, водещи към него. Естествено кожарските ателиета, пералните и всички предприятия, свързани с водата, останаха край бреговете на реката, както и складовете за ракия и за всички видове суровини, извозвани по нея — с една дума, цялата транзитна търговия струпа своите кантори по двата бряга на Шарант. Така предградието Умо се превърна в богат индустриален град, втори Ангулем, на който горният град, където останаха администрацията, епископството, правосъдието, аристокрацията, завиждаше. И все пак Умо, въпреки растящата си мощ, остана само предградие на Ангулем. Горе — аристокрацията и властта, долу — търговията и парите; два винаги и при всички обстоятелства враждуващи помежду си обществени слоя; ето защо мъчно може да се каже кой от двата града мразеше повече другия. Реставрацията беше изострила от девет години насам положението, което беше доста спокойно по време на Империята. Повечето от къщите в Горен Ангулем се обитаваха било от благородни семейства, било от стари буржоазни родове, които живееха от приходите си и съставляваха местното общество, до което чужденците нямаха достъп. Семейство, дошло от някоя близка провинция, биваше прието и него едва след двеста години престой и след като се е сродило с някои от първите родове на града. И въпреки това в очите на местните жители то си оставаше семейство на пришълци. Префектите, градските и данъчните власти от четиридесет години насам се опитваха да опитомят тези стари редове, накацали по скалата като недоверчиви гарги; родовете приемаха поканите им за празненства и вечери, но сами отказваха да ги приемат в домовете си. Подигравателно настроени, злобни, завистливи, скъперници, тези семейства се сродяваха помежду си, образуваха стегната дружина и не пускаха никого нито да влезе, нито да излезе от редовете им. Те не познаваха творбите на съвременния разкош и смятаха, че да изпратиш детето си в Париж, е все едно да го обречеш на гибел. Подобна предпазливост ярко обрисува назадничавите нрави и обичаи на тези тесногръдо роялистични семейства; привидно благочестиви, а не истински религиозни, те живееха в застой като града и скалата, на която се намираше той. Но Ангулем се ползува с много добро име в съседните провинции заради образованието, което учениците получават там. Околните градове изпращат дъщерите си в неговите пансиони и манастирски училища. Лесно е да се разбере до каква степен съсловният дух влияе на чувствата, разделящи Ангулем и Умо. Търговците са богати, благородниците — обикновено бедни. Те си отмъщаваха едни на други с еднакво силно презрение. Буржоазията на Ангулем се присъединяваше към тази вражда. Търговецът от горния град казваше с неопределен тон за търговеца от предградието: „Той е от Умо.“ Като очерта позициите на френската аристокрация и й вдъхна надежди, които можеха да се осъществят само при големи сътресения, Реставрацията увеличи моралното разстояние, разединяващо много по-силно от местните различия Ангулем от Умо. Благородното съсловие, обединено около правителството, стана по-затворено, отколкото където и да е другаде във Франция. Жителите на Умо бяха нещо като парии. Оттам произлезе тази глуха и дълбока омраза, породила страхотно единомислие по време на въстанието от 1830 година и унищожила основите на траен обществен строй във Франция. Високомерието на дворцовата аристокрация отдалечи от престола провинциалните благородници, които от своя страна отдалечиха от себе си буржоазията, като засегнаха нейната суетност. Жител на Умо, син на аптекар, въведен у госпожа Дьо Баржьотон, това наистина беше малка революция. Кои бяха нейните автори? Ламартин и Виктор Юго, Казимир Дьолавин и Каналис, Беранже и Шатобриан, Вилмен и господин Енян, Суме и Тисо, Етиен и Д’Аврини, Бенжамен Констан и Ламене, Кузен и Мишо, с една дума, старите и млади литературни знаменитости, либералите и роялистите. Госпожа Дьо Баржьотон обичаше литературата и изкуствата — екстравагантен вкус, мания, за която цял Ангулем съжаляваше, но която трябва да обясним, като опишем живота на тази жена, родена, за да бъде прочута, но останала по фатално стечение на обстоятелствата в сянка и предопределила съдбата на Люсиен.
	Господин Дьо Баржьотон беше правнук на общински съдия от Бордо на име Миро, получил благородническа титла от Луи XIII за дълга служба при него. При Луи XIV неговият син, станал Миро дьо Баржьотон, бил офицер в дворцовата гвардия и сключил толкова сполучлив брак по сметка, че при Луи XV наричали сина му чисто и просто господин Дьо Баржьотон. Този господин Баржьотон, внук на господин Миро Съдията, държал толкова много да живее като истински благородник, че пропилял целия имот на семейството и турил край на благосъстоянието му. Двама негови братя, чичовци на настоящия Дьо Баржьотон се заловили наново с търговия, така че името Миро се среща в търговския живот на Бордо. Понеже земята на Баржьотон, разположена в околностите на Ангулем във феодална зависимост с имението Ларошфуко, била заменена с друга, както и къщата в Ангулем, наречена двореца Баржьотон, внукът на господин Дьо Баржьотон — по прякор Прахосника — наследил и двата имота. През 1789 година той изгубил правата си и му останал само доходът от земята, около десет хиляди франка рента. Ако дядо му беше следвал славния пример на Баржьотон I и Баржьотон II, Баржьотон V, достоен за прякора Немия, щеше да бъде сега маркиз Дьо Баржьотон, би се сродил с някое голямо семейство и би станал херцог и пер като мнозина други. Всъщност той беше горд, че през 1805 година успя да се ожени за госпожица Мари-Луиз-Анаис дьо Негрьопьолис, дъщеря на благородник, отдавна забравен в своето имение, макар че принадлежеше към едно от най-старите семейства в Южна Франция. Имало е един Негрьопьолис между заложниците на Свети Луи; но родоначалникът на стария клон на фамилията носи прочутото име Д’Еспар, придобито по времето на Анри IV чрез брак с наследницата на това семейство. Този благородник, непървороден син като баща си, живееше от имота на жена си, малко парче земя, близо до Барбзийо, което отлично ръководеше, сам продаваше житото си на пазара, сам правеше виното си и не искаше и да знае за подигравките, стига да можеше да трупа пари и от време на време да разширява имота си.
	Твърде рядко срещащи се в провинцията обстоятелства бяха вдъхнали на госпожа Дьо Баржьотон любов към музиката и литературата. По време на революцията абат Ниолан, най-добрият ученик на абат Роз, се укри в малкия замък Ескарбас с целия си композиторски багаж. Той щедро заплати на стария благородник неговото гостоприемство, като се зае с възпитанието на дъщеря му Анаис, наричана галено Наис, която, ако не беше това приключение, щеше да бъде или напълно изоставена на себе си или, още по-лошо, на някоя неука камериерка. Абатът беше не само музикант: той имаше и обширни познания по литература, говореше италиански и немски. Той учеше госпожица Негрьопьолис на тези два езика и й даваше уроци по контрапункт. Посвети я във великите литературни творби на Франция, Италия и Германия и разчете с нея произведенията на големите композитори. За да запълни свободното време и дълбоката самота, на която ги бяха обрекли политическите събития, той я научи гръцки и латински и й даде основни познания по естествените науки. Присъствието на майката с нищо не измени това мъжко възпитание на девойката, у която животът на село развиваше естествен вкус към независимост. Абат Ниолан, възторжена личност и поет по душа, се отличаваше най-вече с артистичен дух, който обединява много ценни качества, но се издига над буржоазните предразсъдъци със свободата на мисълта и широтата на възгледите. Ако обществото прощава подобна дързост поради задълбочеността и оригиналността й, то в частния живот тя изглежда опасна, защото насърчава отклоненията от обикновения път. Абатът имаше горещо сърце и идеите му бяха заразителни за младата девойка, у която присъщата за възрастта й пламенност се усилваше от усамотението на село. Абат Ниолан предаде на своята ученичка способността дръзко да анализира и открито да преценява, без да помисли, че тези качества, необходими за мъжа, се превръщат в недостатък у жената, предназначена за скромните задължения на домакиня и майка. Въпреки че абатът поучаваше непрекъснато своята ученичка да бъде толкова по-мила и по-скромна, колкото по-големи знания придобива, госпожица Дьо Негрьопьолис беше изпълнена с високо мнение за себе си и заедно с това с дълбоко презрение към човешкия род. И тъй като виждаше около себе си само хора, по-нискостоящи, готови да й служат и да й се подчиняват, у нея се породи високомерието на знатна дама, но без присъщите нежни притворства на вежливост. Клетият абат ласкаеше тщеславието й, защото в нея той откриваше и се възхищаваше на самия себе си, както творецът се възхищава от произведението си; така, за нейно нещастие, тя не срещна човек, с когото да се сравни и който би й помогнал да прецени сама себе си. Липсата на общество е една от най-отрицателните страни в живота на село. Понеже няма наоколо хора, заради които обикновено правим малки жертви в поведението и облеклото си, губим навика да се престараваме заради другите. Тогава у нас всичко се опорочава — и външността, и умът. Тъй като дързостта в идеите на госпожица Дьо Негрьопьолис не беше потисната от светските условности, тя премина в обноските и в погледа й. Тя придоби момчешки вид, нещо, което на пръв поглед изглежда оригинално, но подхожда само на жени с авантюристичен характер. И така, това възпитание, чиито грапавини биха се загладили във висшите сфери на обществото, заплашваше да я направи смешна в Ангулем, когато обожателите й престанеха да превъзнасят недостатъците й, пленителни само на млади години. Колкото до господин Дьо Негрьопьолис, той би пожертвувал всички книги на дъщеря си, за да спаси едно болно животно. Той беше такъв скъперник, че не би й дал стотинка над дохода, на който имаше право даже ако трябваше да й купи някое помагало, абсолютно необходимо за образованието й. Абатът умря през 1802 година преди женитбата на скъпото си дете; той навярно не би насърчил този брак. След смъртта му старият благородник се оказа много затруднен с дъщеря си. Почувствува се твърде слаб, за да поддържа борбата между своето скъперничество и независимия дух на дъщерята-безделница. Като всички девойки, излезли извън начертания път, който трябва да следват жените, Наис беше на особено мнение за брака и този въпрос не я занимаваше особено. Тя отхвърляше мисълта, че ще трябва да подчини ума и личността си на някой мъж без качества и лична стойност, каквито обикновено срещаше. Искаше да заповядва, а трябваше да се подчинява. Не би се колебала, ако трябваше да избере между подчинение на груби прищевки или на човек, който би осъдил вкусовете й, и бягство с любим, който би й се харесал. Господин Дьо Негрьопьолис държеше още на благородството си и се боеше от неравен брак. Като мнозина други бащи, той реши да омъжи дъщеря си повече заради собственото си спокойствие, отколкото заради самата нея. Трябваше му благородник или дворянин, не особено умен, неспособен да оспори настойническите сметки, слаб по дух и воля, за да не ограничава свободата на Наис, достатъчно безкористен, за да я вземе без зестра. Но как да намери зет, еднакво удобен и на бащата, и на дъщерята? Такъв човек би бил рядка птица между зетьовете. С оглед на тази двойна изгода господин Дьо Негрьопьолис проучи провинциалните женихи и господин Дьо Баржьотон му се стори единствено отговарящ на неговите изисквания. Четиридесетгодишен, явно преживял бурна младост, господин Дьо Баржьотон минаваше за доста посредствен умствено. Но все пак не му липсваше здрав смисъл, достатъчен, за да управлява имота си, и добри маниери, за да остане във висшето общество на Ангулем, без да прави гафове или глупости. Господин Дьо Негрьопьолис разкри на дъщеря си без всякакви заобикалки отрицателните качества на образцовия съпруг, който й предлагаше, обърна й внимание как може да се възползува от тях, за да осигури собственото си щастие: тя се омъжваше за герб, който датираше от преди двеста години. Той представляваше лов на елени на златно поле, волове в самурова кожа, сини и сребърни ивици, обсипани със златни черупки. С такъв спътник и под закрилата на това име тя би била господарка на живота си. Би си създала в Париж връзки с ума и красотата си. Наис се изкуши от перспективите за подобна свобода. Господин Дьо Баржьотон вярваше, че е сключил блестящ брак и че тъстът му скоро ще му остави земята си, която разширяваше с любов, но по това време по всичко изглеждаше, че господин Дьо Негрьопьолис ще напише надгробни стихове за зет си.
	Госпожа Дьо Баржьотон беше тогава на тридесет и шест години, а мъжът й — на петдесет и осем. Тази разлика изпъкваше още по-силно, защото господин Дьо Баржьотон изглеждаше на седемдесет, докато жена му можеше безнаказано да играе ролята на младо момиче, да се облича в розово и да носи детски прически. Макар че тяхното състояние не надхвърляше дванадесет хиляди франка годишен доход, те минаваха за едно от шестте най-богати семейства в стария град, като изключим търговците и висшите чиновници. Необходимостта да поддържат добри отношения с бащата, от когото госпожа Дьо Баржьотон чакаше наследство, за да може да отиде в Париж — те чакаха толкова дълго, че старецът преживя зет си, — принудиха господин и госпожа Дьо Баржьотон да живеят в Ангулем, където блестящите умствени качества и необработените съкровища, скрити в сърцето на Наис, бяха обречени безплодно да загинат и да станат с течение на времето повод за подигравки. И наистина нашите смешни страни са до голяма степен плод на хубаво чувство или на развити до крайна степен добродетели и способности. Ако гордостта не се видоизмени от допира с висшето общество, тя се превръща в смешна надутост, понеже се проявява в дребнавости, вместо да прерасне във възвишени чувства. Възторгът, тази добродетел на добродетелите, която създава светици, която вдъхновява за свята преданост и бляскави поезии, дразни с пресилеността си, ако се проявява в провинциалното ежедневие. Знанията остаряват, вкусът се разваля като застояла вода, когато си далеч от центъра, където блестят великите умове, където въздухът е наситен от мисли, където всичко се обновява. По липса на обект страстите издребняват, възвеличавайки нищожни неща. Това е в основата на скъперничеството и сплетните, които отравят живота в провинцията. Много скоро подражанието на ограничените идеи и неблагородните обноски става привичка и за най-издигнатите личности. Така загиват мъже, родени, за да бъдат велики, жени, които биха били очарователни, ако доброто общество изгладеше недостатъците им и дадеше насока на духа им. Госпожа Дьо Баржьотон прибягваше до поезията при най-дребен повод и не правеше разлика между личната и обществената поезия. Има наистина неразбрани чувства, които трябва да запазим за себе си. Залезът на слънцето е безспорно цяла поема, но нима една жена не става смешна, когато го описва високопарно на хора, затънали в материални интереси! Има наслади, които могат да вкусят само двама, поет до поет, сърце до сърце. Тя имаше слабостта да говори с гръмки фрази, изпъстрени с патетични думи, наречени много сполучливо в журналистическия език „клишета“, които се поднасят всяка сутрин на порции на читатели, принудени да ги поглъщат невъзмутимо, въпреки че са трудно смилаеми. Тя злоупотребяваше с прилагателни в превъзходна степен и по този начин най-незначителните неща получаваха необикновени размери. Още тогава беше започнала всичко да „типизира“, „индивидуализира“, „синтезира“, „драматизира“, „възвеличава“, „анализира“, „поетизира“, „прозицира“, „ангелизира“, „неологизира“, „трагизира“; трябва понякога да изкълчим езика си, за да опишем модните мании на някои жени. Впрочем въображението й се разпалваше, както и езикът й. Хвалебствените песни бяха в сърцето й и на устата й. Тя се вълнуваше, примираше и се въодушевяваше от всяко събитие: от предаността на някоя милосърдна сестра, от екзекуцията на братя Фоше, от „Ипсибое“ на господин Д’Арленкур, както и от „Анаконда“ на Люис, от бягството на Лавалет, както и от една своя приятелка, която бе прогонила крадци, преправяйки гласа си. За нея всичко бе възвишено, изключително, необикновено, божествено, чудесно. Тя се въодушевяваше, възмущаваше, отчайваше, окриляше, падаше, съзерцаваше небето или земята; очите й се пълнеха със сълзи. Разпиляваше живота си в постоянни възхищения и изгаряше в необясними презрения. Представяше си пашата от Янина, би желала да се бори срещу него в сарая му и съзираше особено величие, ако зашият някоя жена в чувал и я хвърлят в морето. Тя завиждаше на лейди Естер Стенхоуп, тази изследователка на пустинята. Понякога я обземаше желание да стане монахиня от ордена „Сент-Камий“ и да умре от жълта треска в Барселона, грижейки се за болните. Това се казваше велика, благородна участ! С две думи, тя жадуваше за всичко, което се отличаваше от спокойното ежедневие на живота й. Обожаваше лорд Байрон, Жан-Жак Русо, всички поетични и драматични съществования. Имаше сълзи за всяко нещастие, фанфари за всяка победа. Изпитваше симпатия към победения Наполеон, към Мехмед Али, който изклал тираните на Египет. Поставяше ореол на главите на гениите и вярваше, че те се хранят със светлина и благоухания. За мнозина тя беше луда, но безопасно луда; но някой по-проницателен наблюдател би открил в тези прояви отломки от великолепна любов, задушена още едва родена, развалини от небесния Йерусалим, с една дума, любов без любим. И това бе истината. Историята на първите осемнадесет години брачен живот на госпожа Дьо Баржьотон може да се опише с няколко думи. Известно време тя живя със своя собствен мир и с делнични надежди. После, когато разбра, че е изключено поради недостатъчните й средства да отиде в Париж, започна да се вглежда в обкръжаващите я лица и изтръпна пред самотата си. Около нея нямаше нито един мъж, който да й вдъхне страсти, на каквито жените се отдават, тласкани от отчаянието, породено от живот без перспективи, без събития, без интереси. Не можеше да се надява на нищо, даже на случайността, защото в живота на някои хора няма случайности. По времето, когато Империята сияеше с цялата си слава, когато Наполеон мина напът за Испания, където беше изпратил цвета на войските си, несбъднатите дотогава надежди на тази жена отново се пробудиха. Съвсем естествено любопитство я накара да спре вниманието си върху героите, които завладяваха Европа само при една дума на императора и които възкресяваха славните рицарски подвизи. И най-стиснатите, и най-непокорните градове бяха принудени да посрещнат тържествено императорската гвардия, начело с кметове и префекти, приветствуващи я с възторжени речи. На увеселението, организирано за града от някакъв полк, госпожа Дьо Баржьотон се влюби в един благородник, прост подпоручик, когото хитрият Наполеон бе подмамил с маршалския жезъл. Тази сдържана, благородна, голяма страст, която се различаваше дълбоко от тогавашните леки, краткотрайни увлечения, бе целомъдрено осветена от ръката на смъртта. При Ваграм една граната разкъса върху сърцето на маркиз Дьо Кант-Кроа единствения портрет, свидетелствуващ за красотата на госпожа Дьо Баржьотон. Тя дълго оплаква красивия млад мъж, който само в два похода бе станал полковник; горящ от слава и любов, той ценеше повече от всички императорски отличия едно писмо от Наис. Болката хвърли върху лицето на тази жена булото на тъгата. Този облак се разнесе едва при наближаване на страшната възраст, когато жената започва да съжалява за напразно изгубените хубави години, когато вижда, че свежестта й повяхва, когато желанието за любов се възражда заедно с желанието да задържи последните усмивки на младостта. Чувството за превъзходство беше истинска рана за душата й, когато я прониза студът на провинциалния живот. Тя би умряла от мъка като хермелин, ако случайно се принизеше с по-интимна връзка с някой от тези мъже, които мислеха само как да проиграят няколко су на карти след добра вечеря. Гордостта й я предпази от жалките провинциални любовни авантюри. Между нищожеството на тия, които я заобикаляха, и отричането на любовта една издигната жена като нея трябваше да предпочете отричането. Бракът и обществото станаха за нея манастир. Тя заживя с поезията, както кармелитката живее с религията. Произведенията на бележити чужденци, неизвестни дотогава, които бяха обнародвани между 1815 и 1821 година, големите трудове на Дьо Бонал и Дьо Месир, тези орли на мисълта, както и по-обикновените произведения на френската литература, чиито първи клони така бързо се развиха, разкрасиха самотата й, без да смекчат нито духа, нито характера й. Тя остана права и силна като дърво, ударено от гръм, но неповалено. Достойнството й се превърна в надутост, царствеността й я направи превзета и прекалено придирчива. Като тези, които се оставят да бъдат обожавани от всякакви ласкатели, тя властвуваше с недостатъците си. Такова бе миналото на госпожа Дьо Баржьотон — нерадостна история, която обаче трябваше да разкажем, за да обясним връзката и с Люсиен, който бе въведен у нея по много странен начин. През тази последна зима в града беше пристигнал един човек, който бе посъживил еднообразния живот на госпожа Дьо Баржьотон. Тъй като длъжността началник на косвените налози се бе освободила, господин Дьо Барант назначи едно лице, чиято авантюристична съдба говореше достатъчно в негова полза, така че женското любопитство му послужи за пропуск в дома на местната кралица.
	Господин Дю Шатле, по рождение просто Сикст Шатле, който още през 1806 година бе имал благоразумието да се сдобие с благородническа титла, беше един от тези приятни младежи, които при Наполеон се изплъзнаха от всякаква военна повинност, оставайки в обсега на императорското слънце. Той започна кариерата си като секретар на една принцеса от императорското семейство. Господин Дю Шатле притежаваше всички качества, които се изискват за такова място. Добре сложен, красив мъж, добър танцьор, умел играч на билярд, сръчен във всички телесни упражнения, посредствен салонен актьор, певец на романси, ценител на духовитостите, готов на всичко, гъвкав, завистлив, той знаеше всичко, без да бъде вещ в нищо. Невеж в музиката, акомпанираше криво-ляво на пиано дамите, които искаха от любезност да изпеят някой романс, заучаван с голям труд цял месец. Неспособен да почувствува поезията, той смело искаше разрешение да се поразходи десетина минути, за да импровизира някое стихотворение, плоско като плесница четиристишие, в което римата заместваше идеята. Господин Дю Шатле умееше също да довършва гоблените на принцесата, която бродираше само цветята. Държеше с неизразима грация чилетата копринени конци, които тя намотаваше, като й разказваше глупави анекдоти, в които неприличните думи бяха прикрити под повече или по-малко прозрачен воал. Невежа в живописта, той знаеше да копира пейзажи, да направи с въглен профил или да скицира костюм и да го оцвети. Накратко, той притежаваше всички дребни таланти, които бяха завидни средства за преуспяване по времето, когато жените имаха по-силно влияние в обществото, отколкото можем да предположим. Той се хвалеше, че е силен в дипломацията, науката на неуките, дълбоки в своята празнота; много удобна наука между другото, понеже се проявява в заемане на високи длъжности. Изисквайки дискретни хора, тя позволява на невежите да не казват нищо, да се скрият зад мистериозно кимане с глава; в тази наука най-силен е този, който плува, като държи главата си над течението на събитията, като по този начин оставя впечатление, че именно той ги ръководи. И тук, както при изкуствата, между хиляда бездарници се среща един гений. Въпреки редовната и извънредна служба при нейно императорско височество, покровителката му не успя да го нареди в Държавния съвет: не че не би станал, както толкова други, прекрасен докладчик в тоя съвет, но принцесата намираше, че никъде не би бил по-добре поставен, отколкото при нея. Все пак той стана барон, отиде в Касел като извънреден пратеник и наистина направи великолепно впечатление. С други думи, Наполеон го използува по време на една криза като дипломатически куриер. Малко преди падането на Империята барон Дю Шатле беше получил обещанието да бъде назначен министър на Вестфалия при Жером. След като загуби това, което той наричаше семейно посолство, обзет от отчаяние, баронът замина за Египет с генерал Арман дьо Монриво. Разделен при странни обстоятелства от своя другар, той бе скитал две години от пустиня в пустиня, от племе към племе като пленник на арабите, които си го предавали едни на други, без никаква полза от талантите му. Най-сетне стигнал владенията на имама на Маскат, докато Монриво се отправял към Танжер. В Маскат той имал щастието да намери един английски кораб, готов да отплува, и успял да се върне в Париж една година преди своя спътник. Неотдавнашните злополуки, няколкото стари връзки и услугите, направени на влиятелни по онова време лица, изиграха своята роля и той бе препоръчан на председателя на Съвета, който го настани при господин Дьо Барант в очакване на първото свободно началническо място. Ролята, изпълнявана от господин Дю Шатле при нейно императорско височество, репутацията му на човек, облагодетелствуван от съдбата, странните събития, свързани с неговото пътешествие, страданията му, всичко това възбуди любопитството на жените в Ангулем. Научил за обичаите в Горния град, господин барон Сикст дю Шатле постъпи съобразно с тях. Престори се на болен, представи се като отегчен, преситен човек. По всякакъв повод притискаше с ръце главата си, като че ли старите рани не му даваха ни миг покой, безобиден номер, който напомняше за неговото пътуване и го правеше интересен. Той посети представителите на висшата власт, генерала, префекта, главния бирник и епископа; навсякъде бе учтив, студен, леко презрителен, като човек, който не е на мястото си и чака благоволението на властта. Даде възможност да отгатнат светските му таланти, които впрочем само спечелиха от това, че не бяха известни; после, след като накара дълго да го чакат, без да отчае любопитните, след като установи колко нищожни са мъжете и вещо проучи в продължение на няколко недели дамите в катедралата, той разбра, че госпожа Дьо Баржьотон беше единствената жена, с която подобаваше да се сближи. Той разчиташе на музиката, за да проникне в този недостъпен за чужденците дом. Достави си тайно една меса от Мироар, разучи я на пиано; после, един хубав неделен ден, когато цялото общество на Ангулем беше на литургия, той предизвика силен възторг у невежите, като засвири на орган, и засили още повече интереса към своята личност, като накара нескромно нисшите духовници да споменат тук-таме името му. На излизане от черква госпожа Дьо Баржьотон го поздрави и изказа съжаление, че не е имала случай да посвири с него. В тази търсена от него среща той получи най-естествено поканата, с която не би се сдобил, ако я беше поискал. Ловкият барон посети кралицата на Ангулем и започна да я ухажва прекалено явно. Старият красавец — той беше вече на четиридесет и пет години — откри в тази жена задрямала младост, която можеше да съживи, съкровища, които можеше да оползотвори, бъдещ брак с вдовица, богата наследница, както и съюз със семейство Негрьопьолис, който би му позволил да получи достъп в Париж при маркиза Д’Еспар, чието влияние можеше да разкрие отново пред него политическа кариера. Въпреки мрачните и пищни лиани, които разваляха хубавото дърво, той реши да се привърже към него, да го подкастри, да се грижи и да получи хубави плодове. Аристокрацията на Ангулем надигна глас срещу вмъкването на гяура в сарая, защото салонът на госпожа Дьо Баржьотон беше сборно място на най-отбраното общество. Само епископът идваше редовно, префектът бе приеман два-три пъти в годината, а главният бирник изобщо не проникваше там. Госпожа Дьо Баржьотон ходеше на вечеринките и концертите, които той уреждаше, но никога не вечеряше в дома му. Да не приеме главния бирник, а да приема един обикновен началник по налозите, подобно нарушение на йерархията се стори необяснимо на пренебрегнатите длъжностни лица.
	Този, който може мислено да си представи дребнавите интереси, които впрочем откриваме във всеки социален слой, ще разбере колко силно бе почитан от буржоазията на Ангулем домът Дьо Баржьотон. А за жителите на Умо величието на този Лувър в малък мащаб, славата на този ангулемски дворец Рамбуйе блестеше като далечно слънце. Тези, които се събираха там, бяха най-жалките духове, най-незначителните умове, най-невзрачните хора на двадесет левги наоколо. Политиката там се бистреше със страстни и многословни, изтъркани приказки; вестник „Котидиен“ се смяташе умерен, а Луи XVIII приемаха едва ли не за якобинец. Самите жени, повечето глупави и без всякаква прелест, се обличаха зле, всички имаха еднакъв недостатък, който ги загрозяваше, нищо в тях не беше както трябва, нито разговорът, нито облеклото, нито духът, нито плътта. Ако не бяха намеренията му към госпожа Дьо Баржьотон, Шатле не би могъл да ги издържи. Все пак маниерите и кастовият дух, благородната външност, гордостта на аристократа в малкия му замък и усвоените закони на учтивостта покриваха тази празнота. Благородството на чувствата тук беше по-действително, отколкото в сферата на парижките величия, тук все пак владееше почтителна привързаност към Бурбоните. Това общество можеше да бъде сравнено, ако това сравнение е допустимо, със старомодни сребърни съдове, потъмнели, но тежки. Неизменчивостта на политическите мнения приличаше много на вярност. Разстоянието между аристокрацията и буржоазията, непреодолимостта на това разстояние наподобяваха известно превъзходство и придаваха условна стойност. Всеки един от тези благородници имаше цена в очите на жителите, както раковината представлява пари за негрите в Бамбара. Няколко дами, ласкани от господин Дю Шатле, намиращи у него качества, които липсваха на мъжете от тяхното общество, потушиха бунта на честолюбците — всички те се надяваха да си присвоят наследството на нейно императорско височество. Пуританите мислеха, че натрапникът ще бъде приет само у госпожа Дьо Баржьотон и никъде другаде. Дю Шатле преглътна много оскърбления, но задържа положението си благодарение на връзките си с духовенството. После той започна да ласкае недостатъците, които провинцията бе създала у кралицата на Ангулем, носеше й всички нови книги, четеше й отпечатаните стихове. Заедно се възхищаваха от произведенията на младите поети, тя — съвсем чистосърдечно, а той — с отегчение, но все пак проявяващ търпение към романтичните поети, които, като човек от императорската школа, разбираше зле. Госпожа Дьо Баржьотон, възхитена от възраждането на книжнината, което се дължеше на влиянието на Бурбоните, обичаше господин Дьо Шатобриан, защото бе нарекъл Виктор Юго възвишено дете. Опечалена, че познава този гений само отдалеч, тя мечтаеше за Париж, където живееха великите хора. Господин Дю Шатле реши, че ще бъде чудесно да й съобщи, че в Ангулем живее _друго възвишено дете_, млад поет, който, без сам да съзнава това, надминава по блясък изгряващите звезди от парижките съзвездия. Един бъдещ велик човек беше роден в Умо! Директорът на колежа бе показал на барона чудесни негови стихове. Беден и скромен, младежът беше като Чатъртън, но неопетнен от политическа подлост и без бясната омраза към социалните неправди, подтикнала английския поет да напише памфлети против своите благодетели. Сред петимата или шестима души, които споделяха нейния вкус към изкуствата и литературата, един, защото скрибуцаше на цигулка, втори, защото цапаше по бели листове някакви подобия на рисунки, трети — в качеството си на председател на земеделското сдружение, четвърти поради басовия си глас, който му позволяваше като ловец, достигнал елена, да изреве: „Se fiato in corpo avete“*7, сред тези чудаци госпожа Дьо Баржьотон беше като изгладнял човек пред поднесена на театралната сцена вечеря от картонени продукти. Ето защо нищо не би могло да опише радостта й, когато научи тази новина. Тя пожела да види поета, тоя ангел! Полудя за него, въодушеви се, говори цели часове за това събитие. След два дни бившият дипломатически куриер уговори с директора на колежа да представят Люсиен у госпожа Дьо Баржьотон.
	[*7 Ако в тялото ви гори огън (ит.).]
	Единствено вие, клети провинциални парии, за които социалните разстояния са по-дълги, отколкото за жителите на Париж, защото те се скъсяват с всеки изминал ден пред очите им, вие, върху които така жестоко тегнат преградите, разделящи една от друга обществените касти, които се отричат и се оскърбяват взаимно, единствено вие ще разберете какъв неописуем смут развълнува сърцето на Люсиен Шардон, когато неговият уважаван директор му каза, че вратите на дома Дьо Баржьотон ще се отворят пред него! Самата слава му ги отваряше! Действително щеше да влезе в тази сграда, чиито стари стрехи привличаха погледа му, когато се разхождаше вечер по Болийо с Давид, казвайки си, че техните имена може би никога няма да стигнат до ушите на обитателите й, глухи за науката, когато тя идва от низините. Само сестра му бе посветена в тази тайна. Както подобава на добра домакиня и вълшебна пророчица, Ев извади няколко луидора от съкровището си, за да купи на Люсиен изящни обувки от най-добрия обущар в Ангулем и нови дрехи от най-прочутия шивач. Тя украси най-хубавата му риза с жабо, което сама избели и плисира. Каква радост, когато го видя облечен така! Колко горда беше с него! Колко съвети му даде! Тя се досети за хиляди дреболии. Понеже постоянно размишляваше, той бе свикнал да се обляга на лакти, щом седне до масата, стигаше дотам, че понякога дръпваше масата към себе си, за да се облакъти на нея. Ев му внуши да се въздържа от подобни непринудени жестове, когато попадне в това аристократично светилище. Тя го придружи до Порт Сен-Пиер, дойде почти до катедралата и го проследи с поглед по улица Болийо, от която щеше да излезе на булеварда, където го чакаше господин Дю Шатле. Клетата девойка постоя малко там, страшно развълнувана, като че ли се бе случило някакво голямо събитие. Люсиен у госпожа Дьо Баржьотон — това беше за Ев зората на щастието. Невинното създание не знаеше, че там, дето започва амбицията, свършват наивните чувства. Външният вид на дома съвсем не учуди Люсиен, когато той стигна улица Минаж. Този Лувър, който бе взел неимоверни размери във въображението му, всъщност представляваше сграда, построена от мек камък, обичаен за тази местност, позлатен от времето. Отвън тя беше доста тъжна, а вътре — много скромна: чист и студен провинциален двор, строга, почти манастирска, добре запазена архитектура. Люсиен се изкачи по стара стълба с дъбов парапет и каменни стъпала само до първия етаж. След като прекоси грозно преддверие и голям, слабо осветен салон, завари владетелката в малък салон, боядисан в сиво и облицован с дърворезба в стила на миналия век. Над вратите имаше едноцветна живопис — подражаваща барелефи. Стара червена дамаска, бедно обточена, украсяваше стените. Старомодни мебели бяха скрити по еснафска привичка под калъфи на червени и бели карета. Поетът видя госпожа Дьо Баржьотон, седнала на малко меко канапе пред кръгла маса със зелена покривка, осветена от старинен свещник с две свещи с абажури.
	Кралицата не стана, тя само се изви грациозно на стола си, като се усмихваше на поета, а той силно се развълнува от това гъвкаво движение, което му се стори много изискано. Изключителната красота на Люсиен, свенливото му държане, гласът му направиха силно впечатление на госпожа Дьо Баржьотон. Поетът бе олицетворение на поезията. Със сдържани погледи младият човек разгледа тази жена, която му се стори в пълна хармония със славата си. Тя не излъга неговата представа за високопоставена дама. Госпожа Дьо Баржьотон носеше по тогавашната мода баретка от черно кадифе. Тези шапчици напомнят Средновековието и правят силно впечатление на младите мъже, защото с тях жената изглежда по-женствена. Под шапчицата се подаваше буйна тъмноруса, златиста на светлината коса, с огненочервени отблясъци по къдриците. Благородната дама имаше бляскав тен, който изкупваше мнимите недостатъци на червеникавата коса. Сивите й очи искряха под бялото, смело очертано чело, леко прорязано с бръчки. Слепоочията подчертаваха със седефен блясък очите й, а две синкави вени от двете страни изтъкваха белотата на тази нежна рамка. Носът й, орлов като у Бурбоните, засилваше пламенното изражение на продълговатото й лице и представляваше светло петно, което напомняше царственото величие на принцовете Конде. Косите й не скриваха напълно врата. Роклята, небрежно загърната отпред, откриваше снежнобяла шия, а погледът отгатваше добре сложена, съвършена гръд. С изящните си, грижливо поддържани, но малко сухи пръсти госпожа Дьо Баржьотон посочи с приятелски жест на поета стола до себе си. Господин Дю Шатле седна в едно кресло. Едва тогава Люсиен забеляза, че са само тримата. Разговорът с госпожа Дьо Баржьотон опияни поета от Умо. Трите часа, прекарани при нея, бяха за Люсиен чуден сън, който му се искаше да трае вечно. Тя му се стори по-скоро отслабнала, отколкото слаба, влюбена без любов, болна въпреки здравето си; недостатъците й, преувеличени от маниерите й, му се понравиха, защото младите хора в началото обичат преувеличенията — измама на възвишените души. Той въобще не забеляза повехналите бузи с червени жилчици по скулите, придобили цвета на тухла от неприятностите и болестите. Въображението му беше завладяно най-напред от огнените очи, от елегантните къдрици, в които струеше светлината, от бляскавата белота на кожата — светли точки, които го привлякоха, както свещта привлича пеперудата. Освен това душата й така мило говореше на неговата душа, че той не можеше да преценява жената. Оживлението и женствената й възторженост, находчивостта на малко остарелите фрази, които госпожа Дьо Баржьотон повтаряше от дълго време, но които за него бяха нови, го омагьосаха лесно, още повече че сам искаше да хареса всичко. Не беше донесъл стихове, но не стана и въпрос за тях; беше ги забравил, за да има повод да дойде отново. И госпожа Дьо Баржьотон нищо не спомена, за да го покани да й ги прочете друг път. Не беше ли това нещо като първо разбирателство? Господин Дю Шатле остана недоволен от тази среща. Той откри със закъснение съперник в хубавия младеж и го изпроводи до завоя, където започва стръмнината под Болийо, с намерение да го подчини на дипломатическата си тактика. Люсиен малко се изненада, когато началникът на косвените данъци започна да се хвали, че го е представил у семейство Баржьотон и да му дава разни съвети.
	Дай боже да се държали с Люсиен по-добре, отколкото със самия него. В двора хората не били толкова нахални, колкото в това общество на тъпаци. Тук смъртно ранявали човека, засвидетелствували му ужасно презрение. Революцията от 1789 година щяла да се повтори, ако тия хора не се променят. Колкото до него, ако продължавал да посещава този дом, то било само защото харесвал госпожа Дьо Баржьотон, единствената по-чиста жена в Ангулем. Започнал да я ухажва от скука, а сега се влюбил лудо в нея. Той щял да я притежава, тя го обичала, всичко му го предсказвало. Покоряването на тази горда кралица щяло да бъде единственото отмъщение над тази глупава сбирщина от селски благородници.
	Шатле говори за своята страст като човек, готов да убие всеки съперник, който му се изпречи на пътя. Старият императорски ветрогон се стовари с цялата си тежест върху клетия поет, като се опита да го смаже и да го изплаши със своята важност. Той се помъчи да се издигне в очите му, като му разказа с големи преувеличения опасното си пътешествие. Но ако успя да направи впечатление на поета, то съвсем не изплаши любовника.
	От тая вечер, мимо волята на стария франт, въпреки неговите заплахи и държането му на буржоа, готов за дуел, Люсиен продължи да посещава госпожа Дьо Баржьотон, най-напред със свенливостта на човек от Умо, а после скоро свикна с това, което в първите дни му се виждаше голямо благоволение, и започна все по-често да ходи при нея. Хората от това общество гледаха на аптекарския син като на незначително същество. В началото благородниците и дамите, които посещаваха Наис и срещаха Люсиен, се държаха с него унищожително учтиво, както хората от висшето общество се отнасят към подчинените си. Първите дни тези хора се сториха много мили на Люсиен, но по-късно той схвана чувството, диктуващо тяхното мнимо уважение. Много наскоро забеляза покровителствения тон, който го засегна болезнено и затвърди враждебното му републиканско настроение, с което започват кариерата си във висшето общество мнозина от тези бъдещи патриции. Но беше готов да претърпи много повече страдания заради Наис — така я наричаха в дома й, защото членовете на този кръг се назоваваха подобно на испанските благородници и хората от елита на виенското висше общество с малките си имена, последна изтънченост, въведена от върховете на ангулемската аристокрация.
	Той обичаше Наис, както всеки млад човек обича първата жена, която го ласкае. А Наис предсказваше на Люсиен бляскаво бъдеще, шумна слава. Госпожа Дьо Баржьотон използува цялото си умение, за да наложи поета в дома си: тя не само го величаеше без мярка, но го представяше като беден момък, на когото иска да помогне. Подценяваше го, за да го запази. Направи го свой четец, свой секретар. Но го обичаше много повече, отколкото сама смяташе, че е способна да обича след голямото нещастие, което я беше сполетяло. Вътрешно се осъждаше, казваше си, че е истинска лудост да обича двадесетгодишен младеж, чието обществено положение го поставяше така далеч от нея. Задръжките, породени от гордостта й, капризно противоречаха с нежностите й към него. Тя бе ту горда покровителка, ту нежна влюбена. Смутен в началото от високото положение на тази жена, Люсиен преживя последователно всички страхове, всички надежди и отчаяния, които каляват първата любов и я врязват дълбоко в сърцето с редуващите се удари на болка и наслада. Първите два месеца той виждаше в нейно лице благодетелка, която ще го обсипе с майчински грижи. Но дойде времето на изповедите. Госпожа Дьо Баржьотон започна да нарича своя поет „скъпи Люсиен“, после „скъпи“. Поетът, насърчен, назова тази видна дама Наис. Когато за пръв път я нарече така, тя се разсърди по такъв начин, че да очарова младия мъж: упрекна го, че я назовава с името, с което си служат всички други. Гордата и благородна Негрьопьолис предложи на красивия си ангел да я нарича с едно от нейните имена, което не беше още използувано — пожела да бъде за него Луиз. Люсиен беше на седмото небе от любов. Една вечер, когато той влезе при нея, тя бързо притисна до гърдите си снимката, която гледаше. Люсиен пожела да я види. За да успокои отчаянието, предизвикано от първия пристъп на ревност, Луиз му подаде портрета на младия Кант-Кроа и разказа просълзена печалната история на своята така чиста и така жестоко прекъсната любов. Дали се канеше да изневери на своя мъртвец, или беше намислила да направи от портрета съперник на Люсиен? Люсиен бе много млад, за да може да разбере своята любима. Той се отчая чистосърдечно, защото тя започна борбата, чрез която жените побеждават всички повече или по-малко устойчиви задръжки. Техните спорове за дълг, общоприети условности, религия напомнят сражения за крепост, която много им се ще да бъде превзета с пристъп. Невинният Люсиен не се нуждаеше от подобно кокетиране; той и без това би влязъл в бой.
	— Аз няма да умра, а ще живея за вас — каза дръзко Люсиен една вечер, защото искаше да сложи край на историята с господин Дьо Кант-Кроа, и отправи към Луиз поглед, изпълнен с несдържана страст.
	Изплашена от бързината, с която тази нова любов завладяваше и нея, и нейния поет, тя му поиска обещаните стихове за първата страница на своя албум, търсейки повод да се скара с него, че все още не ги е съчинил. Можете да си представите какво изпита, когато прочете следните куплети, които й се сториха естествено по-хубави от най-хубавите стихове на поета на аристокрацията Каналис:
P>
	Магичното перо и музите лъжливи
	не ще красят все тъй листата ми игриви
		и пергамента скъп;
	но беглия молив на моята любима
	ще ме подслажда, знам, с любов неизразима
		или безмълвна скръб.
	Когато с пръсти тя, потънала в мечтания,
	ще търси смисъла на моите писания
		във всеки ред и лист,
	ще бликнат спомени от дните ни предишни
		като лазура чист
	и пак ще бъде май със хоризонти пищни.
P$
	— Аз ли ви вдъхнових да напишете тези стихове? — запита тя.
	От това мнимо съмнение, породено от кокетството на жена, която с удоволствие си играеше с огъня, очите на Люсиен се напълниха със сълзи. Тя го успокои, като го целуна за пръв път по челото. Люсиен решително беше велик и тя пожела да се заеме с развитието му. Намисли да го научи на италиански и немски, да усъвършенствува маниерите му. Това беше чудесен повод да го има винаги до себе си, под носа на своите отегчителни обожатели. Животът пак добиваше смисъл за нея! Залови се отново за музиката, разкри на поета музикалния свят, изсвири му няколко хубави творби от Бетховен и го очарова; щастлива от неговата радост, тя го питаше лукаво, като го виждаше унесен до изнемога:
	— Защо да не се задоволим с това щастие?
	Нейният поет беше толкова наивен, че отговаряше глупаво:
	— Да…
	Най-сетне нещата стигнаха дотам, че Луиз беше поканила на вечеря само Люсиен в присъствие на господин Дьо Баржьотон. Въпреки тази предпазливост целият град узна за събитието и намери това така невероятно, че всеки се питаше дали е вярно. Това предизвика страшно вълнение. За мнозина обществото беше в навечерието на ново сътресение. Други се провикваха: „Ето плода на либералните доктрини!“
	Ревнивият Дю Шатле научи тогава, че госпожа Шарлот, която се грижеше за родилките, е майка на „Шатобриан от Умо“, както казваше той. Хората решиха, че е казал нещо много остроумно. Госпожа Дьо Шандур първо изтича у госпожа Дьо Баржьотон.
	— Знаете ли, скъпа Наис, за какво приказва целият Ангулем? — запита тя. — Майката на вашето поетче била госпожа Шарлот, която гледаше преди два месеца моята етърва, когато роди.
	— Мила моя — каза госпожа Дьо Баржьотон царствено, — какво чудно има в това? Не е ли вдовица на аптекар? Нерадостна участ за жена, родена Дьо Рюбампре! Да предположим, че и ние останем без петак! Какво бихме направили, за да живеем? Как бихте изхранили децата си?…
	Самообладанието на госпожа Дьо Баржьотон сложи край на оплакванията на благородниците. Великите души са винаги склонни да превърнат нещастието в добродетел. Освен това постоянството, с което вършим неодобрявани от хората благодеяния, има непреодолим чар. Невинността добива привлекателността на порока. Същата вечер салонът на госпожа Дьо Баржьотон се изпълни с приятели, дошли да я упрекват. Тя разгърна пред тях цялата язвителност на ума си. Каза, че след като благородниците не могат да дадат нито Молиер, нито Расин, нито Русо, нито Волтер или Масийон, или Дидро, налагаше се да се приемат тапицерите, часовникарите или ножарите, чиито деца стават велики хора. Каза им, че геният е винаги аристократичен и укори провинциалните благородници, че не разбират истинските си интереси. Накратко, каза много глупости и ако бяха малко по-проницателни, всички биха разбрали истината, но те отдадоха чест на нейната оригиналност. Тя предотврати бурята с топовни гърмежи. Когато Люсиен по нейна покана влезе за пръв път в стария салон, където играеха вист на четири маси, тя го прие много мило и го представи като кралица, която иска да й се подчиняват. Нарече началника на налозите господин Шатле и го унищожи, като му даде да разбере, че знае за незаконната прибавка на благородна частица към името му. От тази вечер Люсиен беше въведен насила в обществото на госпожа Дьо Баржьотон, но то го прие като отрова и всеки се зарече да го отстрани, като го подложи на противоотровата на дързостта. Въпреки тази победа Наис загуби част от своята власт; намериха се отцепници, които се опитаха да емигрират. Посъветвана от Дю Шатле, Амели — госпожа Дьо Шандур — реши да издигне олтар против олтар, като започна да приема в дома си всяка сряда. Госпожа Дьо Баржьотон приемаше всяка вечер и за хората, които идваха у нея, това бе станало рутина; те толкова бяха свикнали да се срещат пред същите маси, да играят на същите табли, да виждат същите лица и свещници, да поставят пардесютата, галошите и шапките си в същото антре, че обичаха стъпалата на стълбата не по-малко от самата домакиня. Всички се примириха, че трябва да търпят „кадънката*8 от свещената горичка“ — както каза Александър дьо Бребиан, на свой ред духовит. Най-сетне председателят на земеделското дружество усмири духовете с една бележита мисъл:
	[*8 На френски умалително от Шардон — chardonnere — означава кадънка.]
	— Преди Революцията — каза той — най-видните аристократи приемаха Дюкло, Грим, Кребийон, все хора без потекло, като този малък поет от Умо, но те не допускаха в никакъв случай в дома си бирник, какъвто всъщност е Шатле.
	Дю Шатле заплати за Шардон — всички се държаха вече студено към него. Като се почувствува застрашен, началникът на налозите, който се беше зарекъл да притежава госпожа Дьо Баржьотон в момента, когато тя го нарече само Шатле, започна да защищава възгледите на господарката на къщата; той поддържаше младия поет и заявяваше, че е негов приятел. Този голям дипломат, когото императорът загуби толкова злополучно, започна да ласкае Люсиен и да му предлага приятелската си подкрепа. За да го лансира, той даде вечеря, на която покани префекта, главния данъчен директор, командира на гарнизона, директора на морското училище, председателя на съда, накратко, всички висши административни чиновници. На бедния поет бяха отдадени такива почести, че всеки друг по-зрял човек би се усъмнил в искреността на хвалебствията, с които злоупотребиха. При десерта Шатле накара своя съперник да рецитира одата „Умиращият Сарданапал“, неговия последен шедьовър. Като я чу, директорът на колежа, обикновено равнодушен човек, изръкопляска и заяви, че дори Жан-Батист Русо не би съчинил нещо по-хубаво. Барон Сикст Шатле си каза, че малкият стихоплетец рано или късно ще се задуши от парниковия въздух на похвалите или опиянен от преждевременната слава, ще си позволи някое безразсъдство, което ще го върне отново в неизвестността, откъдето беше дошъл. Очаквайки края на този гений, той се престори, че жертвува в краката на госпожа Дьо Баржьотон своите претенции; но с ловкост на стар развратник бе начертал своя план и наблюдаваше със стратегическо внимание развоя на отношенията между двамата влюбени, дебнейки случай да унищожи Люсиен. Оттогава в Ангулем и околностите се разнесе мълвата, че в този край живее един велик човек. Всички хвалеха госпожа Дьо Баржьотон за грижите, които полагаше за този млад орел. Като видя, че одобряват поведението й, тя пожела да получи всеобщо признание. Разгласи в окръга, че устройва вечеринка със сладолед, сладкиши и чай, голяма новост в града, където чаят се продаваше още в аптеките като лекарство против стомашно разстройство. Цветът на аристокрацията бе поканен, за да чуе една забележителна творба на Люсиен. Луиз скри от приятеля си преодолените трудности, но му намекна с няколко думи за заговора, образуван срещу него от висшето общество. Тя искаше той да познава опасностите, грозящи кариерата на гениалните мъже, които могат да срещнат непреодолими препятствия, ако им липсва смелост. Тя извлече поука от своята победа. Показа му с белите си ръце, че славата се постига с непрекъснати страдания, говори му, че трябва да премине през кладата на мъчениците, поднесе му най-хубавите си клишета и ги украси с най-гръмки думи. Това бе подражание на импровизациите, които развалят романа „Корин“. Луиз така се прехласна от красноречието си, вдъхновено от него, че обикна още повече своя Бенжамен. Посъветва го да се отрече дръзко от баща си и да вземе благородното име Рюбампре, без да се интересува от крясъците, които ще предизвика тази промяна, която впрочем кралят щеше да узакони. Родственица на маркиза Д’Еспар, потомка на рода Бламон-Шоври, ползуваща се с голямо влияние в двореца, тя се надяваше да получи благоволението на краля. Думите „кралят, маркиза Д’Еспар, дворецът“ подействуваха на Люсиен като бенгалски огньове, които му доказваха необходимостта от това прекръщаване.
	— Мое малко момче — каза Луиз с нежна насмешка, — колкото по-скоро го направите, толкова по-бързо това ще бъде узаконено.
	Тя изреди един след друг социалните слоеве и го накара да изброи стъпалата, които щеше да прескочи наведнъж чрез това остроумно решение. Само за миг накара Люсиен да се отрече от народните си идеи за химерично равенство от 1793 година. Пробуди в него жаждата за почести, уталожена от хладния разум на Давид. Посочи му висшето общество като единствена сцена, на която трябваше да се прояви. Изпълненият с омраза либерал стана монархист „in pette“*9. Люсиен отхапа от ябълката на аристократичния лукс и славата. Той се закле да сложи в краката на своята дама венец, ако ще и окървавен: на всяка цена щеше да го извоюва „quibuscumque viis“*10. За да докаже своята смелост, той разказа на Луиз за сегашните си страдания, които бе крил от нея, възпиран от оня непреодолим свян, присъщ на първите сърдечни чувства, които не позволяват на младия мъж да разкрие своето величие, защото предпочита да оценят душата му, запазваща своето incognito*. Той описа жестоките притеснения на мизерията, понасяна с гордост, службата у Давид, нощите, прекарани в четене. Тази младежка пламенност напомни на госпожа Дьо Баржьотон двадесет и шест годишния полковник и погледът й се разнежи. Като видя, че думите му развълнуваха високопоставената му любима, Люсиен улови ръката й — тя не я отдръпна — и я целуна страстно като поет, като младеж и като влюбен. Луиз дори позволи на сина на аптекаря да докосне челото й и да притисне тръпнещите си устни до него.
	[*9 Дълбоко в себе си (лат.).]
	[*10 По всякакви пътища (лат.).]
	[* incognito (лат.) — За известни личности — под чуждо име или като непознат. — Бел. NomaD.]
	— Дете! Дете! Ако ни видят, ще стана за смях! — каза тя.
	Тази вечер госпожа Дьо Баржьотон нанесе големи щети на „предразсъдъците“ на Люсиен — както тя се изразяваше. Според нея гениалните хора нямат нито братя, нито сестри, нито бащи, нито майки; великите дела, за които са призвани, им налагат привиден егоизъм, принуждавайки ги да пожертвуват всичко за своето величие. Ако семейството страда най-напред от всепоглъщащите изисквания на един исполински ум, то получава по-късно стократно цената на всички жертви, необходими на първите борби за трудно извоювана власт, като споделя плодовете на победата. Геният отговаря само пред себе си; той единствен е съдник на средствата, с които си служи, защото единствен познава целта; следователно трябва да стои над законите, тъй като е призован да ги изковава. Впрочем този, който завладее своята епоха, може всичко да вземе, всичко да рискува, защото всичко е негово. Тя му даде примери от живота на Бернар Палнем, Луи XI, Фокс, Наполеон, Христофор Колумб, Цезар, всички прочути авантюристи, на младини отрупани с дългове или нещастни, неразбрани, считани за луди, за лоши синове, лоши бащи, лоши братя, които обаче ставаха по-късно гордостта на семейството, на родината, на света. Тези разсъждения подхранваха скритите пороци на Люсиен и ускоряваха покварата на сърцето му, защото в пламенността на желанията си той предварително приемаше всички средства. Но неуспехът е оскърбление към обществото. Победеният е унищожител на всички буржоазни добродетели, на които почива обществото, което с ужас прогонва седящите сред развалините мариусовци*. Люсиен не знаеше, че стои между позора на каторгата и лавровите венци на гения и летеше над планината на пророците, без да вижда долу Мъртво море и страшния саван на Гомора.
	[* _… седящите сред развалините мариусовци._ — алюзия с античната крилата фраза „Гай Марий сред развалините на Картаген“.
	Римският пълководец и политически деятел Гай Марий (156–86 пр.н.е.) шест пъти е избиран за консул, седмите избори обаче ги губи и трябва да отстъпи пред своя съперник Луций Корнелий Сула. Марий обаче решава да пренебрегне закона и прави неуспешен опит за военен преврат. Принуждава се да бяга от Рим и да се спасява от преследване. Марий стига до африканското крайбрежие при разрушения до основи могъщ някога град Картаген. При него се явява пратеник на римския наместник на тази римска провинция с искане Марий незабавно да напусне нейните предели. Марий отговаря на пратеника да уведоми началника си, че е видял как изгнаникът Гай Марий седи сред развалините на Картаген. По този начин известният с поредица славни военни победи римски пълководец сравнява печалната участ на унищожения град с превратностите на собствената си лична съдба. — Бел. NomaD.]
	Луиз така добре освободи сърцето и ума на своя поет от пелените, с които животът в провинцията го беше обвил, че той реши да подложи на изпитания госпожа Дьо Баржьотон, за да види дали може, без да понесе срама на един отказ, да завладее тази ценна плячка. Обявената вечеринка му даде възможност да направи този опит. Към любовта му се примесваше честолюбие. Той обичаше и мечтаеше да се издигне, двойно желание, присъщо на младите хора, които искат да задоволят сърцето си и да победят немотията. Като поканва днес всичките си деца на същото угощение, обществото пробужда техните амбиции още от зората на живота им. То лишава младежта от нейната прелест и опорочава много нейни благородни чувства, като намесва в тях сметката. Поезията мечтае да не бъде така, но действителността толкова често опровергава въображението, че сме заставени да представим младия човек на XIX век такъв, какъвто е. Пресметливостта на Люсиен изглеждаше в случая поставена в услуга на едно красиво чувство — неговото приятелство към Давид.
	Люсиен написа дълго писмо на своята Луиз, защото се чувствуваше по-смел с перо в ръка, отколкото с дума на уста. В дванадесет страници, които три пъти преписа, той разказа за гениалността на баща си, за изгубените надежди, за ужасната мизерия, която го терзаеше. Обрисува своята скъпа сестра като ангел, Давид — като бъдещ Кювие, който, преди да стане велик човек, бе баща, брат, приятел за него. Той би бил недостоен да бъде обичан от Луиз — неговата първа слава, — ако не я помоли да направи за Давид това, което правеше за него. По-скоро би се отказал от всичко, отколкото да измени на Давид Сешар; искаше Давид да присъствува на неговия успех. Това беше безумно писмо, с каквито младите хора отговарят на отказа с пистолет, писмо, изпълнено с детински доводи и безразсъдната логика на красивите души, прелестно излияние, везано с наивни признания, които извират от сърцето на автора мимо волята му и които жените обожават. След като предаде това писмо на камериерката, Люсиен прекара деня в печатницата, като коригираше, ръководеше печатането, подреди някои дребни печатарски работи, без да каже нищо на Давид. Младите хора проявяват такава възвишена сдържаност, когато сърцето е още невръстно. Възможно е впрочем Люсиен да бе започнал да се страхува от брадвата на Фокион, която Давид умееше да размахва. Боеше се може би от един негов поглед, който стига до дъното на душата. След като прочете стиховете на Шение, тайната премина от сърцето на устните му. И обзелото го угризение беше като болка, която човек изпитва, когато лекарят докосне с пръст раната му.
	Сега можете да си представите какви мисли вълнуваха Люсиен, докато слизаше от Ангулем в Умо. Дали не се е разсърдила високопоставената дама? Ще приемете ли Давид у дома си? Дали честолюбието няма да го захвърли обратно в неговата дупка в Умо? Макар че преди да целуне Луиз по челото, Люсиен успя да измери разстоянието, което дели една кралица от нейния любимец, той все пак вярваше, че Давид може да прекоси изведнъж пътя, по който той бе вървял цели пет месеца. Понеже нямаше понятие на какво безусловно отлъчване са осъдени от обществото дребните хорица, той не си даваше сметка, че втори подобен опит би погубил госпожа Дьо Баржьотон. Обвинена, че е изменила на своята класа и е слязла по социалната стълба, Луиз щеше да бъде принудена да напусне града, защото най-близките й хора щяха да я отбягват, както в Средните векове са бягали от прокажените. Висшата аристокрация и духовенството биха защитили Наис въпреки всичко и против всички, в случай че изпаднеше в грешка; но престъплението да дружи с хора от по-долно общество никога нямаше да й бъде простено, защото, когато извиняват грешките на властвуващия, винаги го осъждат за тях, след като се откаже от властта. А да приеме Давид, не значеше ли да се откаже от властта? Ако Люсиен не разбираше тази страна на въпроса, с аристократическия си инстинкт той предчувствуваше много други трудности, които го ужасяваха. Благородството на чувствата не предизвиква непременно благородство на обноските. Ако Расин е приличал на най-благороден придворен, Корней е напомнял повече продавач на добитък. Декарт изглеждаше като холандски търговец. Често, когато срещали Монтескьо с гребло на рамо и нощна шапчица на главата, посетителите на Бред го вземали за прост градинар. Светското държане, когато не е дар по рождение, когато не е изкуство, засукано с майчиното мляко или предадено по кръв, се придобива, но трябва да е подпомогнато от вродена елегантност на фигурата, благородство на чертите, приятен тембър на гласа. Всички тези важни дреболии липсваха на Давид, докато природата бе щедро надарила с тях неговия приятел. Благородник по майка, Люсиен имаше даже високо извито стъпало, свойствено на франките, докато Давид Сешар имаше плоските и широки стъпала на баща си, печатаря. Люсиен чуваше вече подигравките, които щяха да се сипят по адрес на Давид, и му се струваше, че вижда госпожа Дьо Баржьотон, опитваща се да скрие усмивката си. Не можем да кажем, че се срамуваше от своя брат, но той се заричаше никога в бъдеще да не действува под силата на първия порив, а да премисля добре. И така, след минутите на поезия и преданост, след четенето на Шение, което бе показало на двамата приятели литературното поприще, озарено от новоизгряло слънце, за Люсиен настъпи часът на ловкото маневриране и пресметливостта. Като се прибираше в Умо, той се разкайваше за това писмо, искаше му се да си го вземе обратно, защото в един проблясък бе разбрал неумолимите закони на обществото. След като осъзна колко благоприятствува за честолюбието му спечелената съдба, щеше да му бъде трудно да свали крака си от първото стъпало на стълбата, по която се готвеше да вземе с пристъп върховете. После нахлуха спомените за неговия прост и спокоен живот, обкичен с най-свежите цветя на обичта, богато надарения Давид, който така благородно го бе подпомогнал, който би дал дори живота си за него, ако се наложеше; майка му, останала толкова високопоставена дама въпреки ниското си социално положение, която си мислеше, че той е не само умен, но и добър; сестра му, толкова трогателна в своето примирение; своето така чисто детство, още неопетнената си съвест, своите още необрулени надежди, всичко възкръсваше в паметта му. Той си каза тогава, че е по-добре да си пробие път през гъстите редове на аристократическата или буржоазна сган чрез успехите си, отколкото да се издигне чрез благоволението на една жена. И неговата звезда ще заблести рано или късно като звездата на толкова други негови предшественици, които бяха усмирили обществото. Тогава жените ще го обичат. Примерът на Наполеон, така съдбоносен за XIX век поради стремежите, които вдъхна на толкова посредствени хора, изплува пред Люсиен, който отхвърли за миг срамните си сметки и се укори за тях. Така бе създаден той — люшкаше се с еднаква лекота от добро към зло, от зло към добро. Вместо любовта, която ученият изпитва към своето убежище, от един месец насам чувствуваше нещо като срам, когато съзреше магазинчето, над което с жълти букви на зелен фон беше написано:
M>	frame
	АПТЕКА НА ПОСТЕЛ,
	ПРИЕМНИК НА ШАРДОН
M$
	Името на баща му, написано на място, край което минаваха всички коли, оскърбяваше погледа му. Вечерта, когато излезе от къщи през вратата, украсена с малка, безвкусна решетка, за да се представи под ръка с госпожа Дьо Баржьотон пред най-елегантните младежи на Горния град, той тежко почувствува противоречието между своето жилище и неочаквано сполетялото го щастие.
	„Да обичаш госпожа Дьо Баржьотон, да я притежаваш може би наскоро и да живееш в тази миша дупка!“ — казваше си той, като влизаше през алеята в малкия двор, където купове варени билки бяха натрупани край стените, чиракът чистеше котлите на лабораторията, а господин Постел, препасан с работна престилка, със стъкленица в ръка, проверяваше някакъв химикал, като поглеждаше от време на време към аптеката; той се взираше много внимателно в лекарството, но в същото време се вслушваше в звънеца.
	Мирис на лайка, на мента и на други лековити треви изпълваше двора и скромния апартамент, към който водеше права стълба, с две въжета вместо перила, наречена по-просто воденичарска. На горния етаж се намираше единствената мансардна стая, в която живееше Люсиен.
	— Добър ден, синко — каза му господин Постел, типичен провинциален дюкянджия. — Как е здравето? Аз току-що направих един опит с каша от захарно цвекло, но само човек като вашия баща би могъл да намери това, което търся. Знаменит човек беше той! Ако знаех неговата тайна за лекуване на подаграта, и двамата щяхме да се возим днес в каляска!
	Не минаваше и седмица, без тоя аптекар, колкото глупав, толкова и добър човек, да не ухапе Люсиен, напомняйки за злополучното мълчание, което баща му бе запазил за направеното от него откритие.
	— Да, голямо нещастие наистина! — отговори троснато Люсиен.
	Ученикът на баща му бе започнал да му се струва невероятно прост, макар че често го бе благославял, защото неведнъж честният Постел се бе притичвал на помощ на вдовицата и децата на своя учител.
	— Какво ви е? — попита господин Постел, като остави епруветката върху масата в лабораторията.
	— Дойде ли писмо за мене?
	— Да, едно, което мирише на балсам. Вътре е, на писалището ми до касата.
	Писмото на госпожа Дьо Баржьотон между бурканите в аптеката! Люсиен се спусна в магазина.
	— Побързай, Люсиен, вечерята те чака от един час, съвсем ще изстине! — извика нежно един глас през полуотворения прозорец, но Люсиен не го чу.
	— Брат ви е побъркан, госпожице! — каза Постел, като вдигна глава.
	Този стар ерген, подобен на малка бъчва, върху която фантазията на някакъв художник бе поставила едро, сипаничаво, червендалесто лице, погледна Ев тържествено и приветливо, което доказваше, че мисли да се ожени за дъщерята на своя предшественик, само че още не можеше да сложи край на борбата между любовта и интереса, разиграваща се в сърцето му. Ето защо той често повтаряше пред Люсиен думите, които му каза и сега, когато младият човек мина край него:
	— Чудесна красавица е вашата сестра! И вие не падате по-долу. Всичко, което правеше баща ви, беше хубаво.
	Ев беше висока брюнетка с черна коса и сини очи. Макар че в характера й имаше някои мъжки черти, беше кротка, нежна и предана. Тя плени Давид Сешар със своята душевна чистота, наивност, кроткото примирение с живот, отдаден на труд, непорочността си извън всяко подозрение. Ето защо още от първата им среща едно просто и мълчаливо чувство, присъщо на немците, възникна между тях, чувство без шумни прояви и без прибързани любовни излияния. Всеки от двамата мислеше тайно за другия, като че ли бяха разделени от ревнив съпруг, когото това чувство може да засегне. Те се криеха от Люсиен, за да не му увредят някак. Давид се боеше да не би да не се хареса на Ев, която от своя страна бе угнетена от своята бедност. Една истинска работничка би била по-смела, но тази благовъзпитана и разорена девойка се съобразяваше с нерадостната си съдба. Наглед скромна, а всъщност горда, Ев смяташе за недостойно да тича подир сина на един човек, който минаваше за богат. В онази епоха хората, които бяха в течение на растящата стойност на поземлената собственост, изчисляваха на повече от осемдесет хиляди франка имението в Марсак, без да се слагат в сметката другите земи, които старият Сешар, неуморим в спестяванията, щастлив в реколтите и ловък в продажбата, бе сигурно придобил, като е издебвал изгодните случаи. Давид навярно беше единственият човек, който нямаше представа за богатствата на баща си. Той считаше Марсак за къщурка, купена в 1810 година за петнадесет или шестнадесет хиляди франка, отиваше там един път в годината по гроздобер, баща му го разхождаше из лозята, хвалеше се с реколтите, които Давид никога не виждаше и от които не се интересуваше. Любовта на учен, свикнал със самотата, която засилва чувствата, като преувеличава трудностите, имаше нужда от насърчение; защото за Давид Ев беше по-внушителна, отколкото някоя високопоставена дама за един писар. Несръчен и неспокоен до своя идол, забързан да дойде и бързащ да си отиде, печатарят сдържаше своята страст, вместо да я изкаже. Често вечер измисляше някакъв повод, за да разговаря с Люсиен, и слизаше от площад Мюрие до Умо през Порт Пале. Но когато наближеше зелената врата с железни пръчки, той побягваше, побоял се, че идва много късно или че ще се стори досаден на Ев, която сигурно си беше легнала вече. Макар че тази голяма любов се разкриваше само в дребни неща, Ев я беше отгатнала. Тя беше поласкана, без да се възгордее, че е могла да внуши такава дълбока почит, изразена в погледите, в думите, в отношението на Давид. Но най-силно я привличаше у печатаря фанатичната му обич към Люсиен; той беше открил най-добрия начин да се хареса на Ев. За да обясним колко много мълчаливите наслади на тази любов се отличаваха от бурните страсти, трябва да сравним полските цветя с разкошните градински цветя. Погледи, сладостни и нежни като сините лотоси, които плуват по езерата, усмивки, бегли като дъха на дивата роза, меланхолия, нежна като кадифения мъх; цветя на две прекрасни души, които никнат на богата, плодородна, вечна почва. Ев неведнъж бе отгатвала силата, скрита под тази слабост. Тя тъй добре си даваше сметка за всичко, което Давид не се осмеляваше да направи, че и най-малкият повод можеше да свърже по-тясно техните души.
	Люсиен влезе през вратата, която Ев беше вече отворила, и без да й каже нещо, седна до малка маса без покривка, където беше сложено яденето му. Бедното малко домакинство притежаваше три сребърни прибора. Ев ги употребяваше само за скъпия си брат.
	— Какво четеш? — запита тя, след като сложи на масата яденето, което извади от печката и я загаси.
	Люсиен не отговори. Ев взе малка чиния, кокетно украсена с лозови листа, и я постави на масата заедно с купичка крем.
	— Вземи, Люсиен, намерих ти ягоди.
	Люсиен беше така погълнат от четенето, че не чуваше нищо. Ев седна до него, без да продума, защото преданите сестри изпитват често особено удоволствие, когато братът се държи съвсем непринудено с тях.
	— Кажи най-сетне! Какво ти е? — извика тя, като видя сълзи в очите му.
	— Нищо, нищо, Ев — отговори той, като я хвана през кръста, привлече я към себе си и я целуна по челото, по косата, по врата, изненадващо развълнуван.
	— Ти криеш нещо от мене!
	— Е добре, тя ме обича!
	— Знаех си, че не целуваш мене — каза леко нацупена клетата сестра, почервенявайки.
	— Всички ще бъдем щастливи! — извика Люсиен и започна да яде лакомо супата.
	— Всички ли? — повтори Ев.
	Обзета от предчувствието, което разтревожи и Давид, тя прибави:
	— Ти вече няма да ни обичаш както преди.
	— Как можеш да говориш така, ти, която ме познаваш?
	Ев протегна ръка, за да стисне неговата. После вдигна празната чиния и супника от кафява глина и поднесе яденето, което сама беше сготвила. Вместо да яде, Люсиен препрочете писмото на госпожа Дьо Баржьотон, което Ев от деликатност и уважение към брат си не пожела да види; ако решеше да й го прочете, тя беше готова да почака, а ако не искаше, нима можеше да настоява? Тя зачака. Ето писмото:
C>
	„Приятелю мой, защо бих отказала на брат ви по наука подкрепата, която дадох на вас? За мене талантите имат еднакви права, но вие не познавате предразсъдъците на хората от моето общество. Ние не можем да накараме невежата аристокрация да признае благородството на духа. Ако не ми достигнат сили, за да наложа господин Давид Сешар, ще пожертвувам с удоволствие за вас тези жалки хора. Това би било нещо като древна хекатомба. Но, скъпи приятелю, вие сигурно не желаете да ме накарате да приема близостта на човек, чийто ум или маниери не биха ми харесали. Вашите ласкателства ме научиха, че приятелството заслепява лесно! Ще ми се разсърдите ли, ако поставя едно условие, преди да дам съгласието си? Искам да видя вашия приятел, да го преценя, сама да разбера, в интерес на вашето бъдеще, дали не се заблуждавате. Не е ли това една от майчинските грижи, които трябва да проявява към вас, скъпи поете?

@	Луиз дьо Негрьопьолис“
C$
	Люсиен не знаеше с какво изкуство във висшето общество се почва с „да“, за да се стигне до „не“, и с „не“, за да се свърши с „да“. Това писмо бе триумф за него. Давид ще отиде у госпожа Дьо Баржьотон, той ще блесне там с величието на гения си. Опиянен от тази победа, която го накара да повярва в силата на обаянието си над хората, той се изпъчи гордо, върху лицето му се четеше толкова надежда, че то засия с особен блясък и сестра му не можа да се сдържи да не му каже, че е красив.
	— Ако тази жена наистина е умна, тя трябва много да те обича. И тази вечер ще бъде огорчена, защото всички жени ще кокетират с тебе. Ти ще бъдеш толкова красив, като четеш твоя „Сен-Жан в Патмос“! Как ми се иска да бъда малка мишка, за да се промъкна там. Ела, приготвих дрехите ти в стаята на мама.
	Тази стая беше бедна, но прилична. Имаше едно орехово легло, украсено с бели завески, а на пода пред него беше постлан тънък зелен килим; скрин с огледало и орехови столове допълваха мебелировката. Едип часовник на камината напомняше за някогашното благосъстояние. На прозореца също имаше бели пердета. Стените бяха покрити със сиви тапети на цветя. Подът, боядисан и лъснат от Ев, блестеше от чистота. В средата на стаята беше поставена кръгла масичка, на която върху червен поднос с позлатени рози се виждаха три чашки и една захарница от лиможки порцелан. Ев спеше в една съвсем малка съседна стаичка, в която имаше легло, старо кресло и работна маса до прозореца. Тази моряшка каюта беше толкова малка, че стъклената врата трябваше да стои винаги отворена, за да влиза въздух. Въпреки нищетата, която личеше съвсем ясно, във всичко прозираше също така скромен, трудолюбив живот. За тези, които познаваха майката и децата й, в тази гледка имаше трогателна хармония.
	Люсиен тъкмо слагаше връзката си, когато чуха стъпките на Давид в малкия двор и печатарят след малко се яви: походката и държането му показваха, че е бързал.
	— Давид — извика честолюбивият младеж, — ние побеждаваме. Тя ме обича! Ще те заведа у нея!
	— Не! — каза смутеният печатар. — Идвам, за да ти благодаря за това доказателство за приятелство, което ме накара сериозно да се замисля. Моят живот, Люсиен, е вече установен. Аз съм Давид Сешар, придворен печатар в Ангулем. Името ми се чете по всички стени в долния край на афишите. За хората от това съсловие аз съм занаятчия, търговец, ако щеш. Човек с дюкян на улица Болийо, на ъгъла при площад Мюрие. Нямам нито богатствата на Келер, нито името на Деплен, две сили, които благородниците се опитват още да отрекат, но които — и в това съм съгласен с тях — не представляват нищо без възпитанието и обноските на благородника. С какво бих могъл да оправдая такова внезапно издигане? Ще започнат да ми се подиграват не само благородниците, но и буржоазията. Твоето положение е съвсем различно. Да си печатарски фактор, не заангажирва с нищо. Ти работиш, за да придобиеш необходимите за успеха ти знания. Можеш да обясниш настоящите си занимания чрез бъдещето си. Впрочем утре можеш да предприемеш друго нещо — да изучаваш право или дипломация, да станеш чиновник. С една дума, не си нито зарегистриран, нито номериран. Използувай непорочността на общественото си положение, върви сам и си спечели почести. Вкусвай радостно всички удоволствия, даже удоволствията на суетата. Бъди щастлив, аз ще се радвам на твоите успехи. Ти ще бъдеш моето второ аз. Да, в мисълта си аз ще живея твоя живот. За тебе са празненствата, светският блясък, гъвкавите пружини на интригите, за мен — скромният, трудолюбив живот на търговеца и усърдните научни занимания. Ти ще бъдеш нашата аристокрация — каза той, поглеждайки Ев. — Ако залитнеш, моята ръка ще те подкрепи. Ако станеш жертва на някаква измяна, ще можеш да се приютиш в нашите сърца, където ще намериш неизменна любов. Покровителството, благосклонността, добрата воля на хората, разпределени между двама души, не биха ни стигнали. Ние бихме си вредили взаимно; върви напред, ще ме дърпаш след себе си, ако е необходимо. Не само че не ти завиждам, но посвещавам живота си на тебе. Това, което ти току-що направи за мен, рискувайки може би да загубиш благодетелката си, любимата, само за да не ме изоставиш, да не се откъснеш от мен, дори тази проста, но толкова чудесна постъпка, Люсиен, би ме свързала до края на живота с тебе, ако не бяхме вече като истински братя. Не бива да имаш нито угризения, нито грижи, като заставаш на страната на по-силния. Това разпределение на съдбата, по примера на Монтгомъри, напълно ми допада. Дори и да ми причиниш мъка, аз може би пак ще ти остана длъжник.
	Той каза тези думи и хвърли плах поглед към Ев, чиито очи бяха пълни със сълзи, защото беше разбрала всичко.
	— А освен това — каза той на учудения Люсиен — ти си строен, добре сложен, носиш елегантно дрехите си, приличаш на благородник със синия си фрак с жълти копчета и простите светли панталони. Аз бих приличал на работник сред това общество, бих бил несръчен, стеснителен, бих говорил глупости или бих мълчал. А ти можеш да се подчиниш на предразсъдъка за благородните имена, като вземеш името на майка си и се наречеш Люсиен дьо Рюбампре; аз съм и ще си остана винаги Давид Сешар. В обществото, в което отиваш, всичко е в твоя полза, а би било в моя вреда. Ти си създаден, за да успееш. Жените ще обожават ангелското ти лице, нали, Ев?
	Люсиен се хвърли на врата на Давид и го целуна. Тази скромност слагаше край на много съмнения, на много затруднения. Как да не удвои нежността си към човек, стигнал по пътя на приятелството до същите размишления, които той беше направил, воден от амбицията? Честолюбецът и влюбеният чувствуваха пътя изравнен, сърцето на младежа и на приятеля се изпълваше с възторг. Това бе един от редките мигове на живота, когато всички сили са приятно напрегнати, всички струни трептят и издават пълни топове. Но мъдростта на благородния приятел засилваше още повече у Люсиен естествения стремеж на човека да приписва всичко на себе си. Ние всички казваме повече или по-малко като Луи XIV: „Държавата съм аз.“ Изключителната нежност на майката и сестрата, предаността на Давид, навикът да бъде постоянно предмет на тайните грижи на тези три същества развиваха у него пороците на глезено дете, както и този егоизъм, който разяжда душите на благородниците и който госпожа Дьо Баржьотон ласкаеше, като го караше да забравя задълженията към сестра си, майка си и Давид. Още нищо не се беше случило, но нямаше ли опасност, като разширява все повече кръга на своята амбиция, той да започне да мисли само за себе си?
	Когато вълнението му премина, Давид обърна внимание на Люсиен, че поемата му „Сен-Жан в Патмос“ е може би прекалено библейска, за да бъде прочетена в общество, малко запознато с поезията на апокалипсиса. Люсиен, комуто предстоеше да се прояви пред най-взискателната публика на Шарант, бе обхванат от безпокойство. Давид го посъветва да вземе със себе си томчето на Андре Шение, за да си осигури истински вместо съмнителен успех. Люсиен четеше чудесно. Сигурно щяха да го харесат и същевременно щеше да прояви скромност, която без съмнение щеше да му бъде от полза. Като повечето млади хора, те приписваха на това общество собствената си интелигентност и добродетели. Ако младежта, която все още не се е опорочила, не проявява снизхождение към грешките на другите, тя в същото време им дава и своите великолепни упования. Нужна е дълбока житейска опитност, преди да разбереш, според един хубав израз на Рафаел, че разбирателство има само между равни. Обикновено необходимото чувство за разбиране на поезията се среща рядко във Франция, където умът бързо пресушава извора на свещените сълзи на възторга, където никой не си дава труд да разгадае възвишеното, да проникне дълбоко в неговата същност, за да открие безкрайното. Люсиен щеше да изпита за първи път светското невежество и хлад! Той отиде у Давид, за да вземе томчето стихове.
	Когато двамата влюбени останаха сами, Давид се почувствува по-смутен от всякога. Обзет от хиляди страхове, той очакваше похвала и се боеше от нея, искаше му се да избяга, защото и в свенливостта има кокетство. Бедният влюбен не смееше да каже нито дума, за да не излезе, че проси благодарност. Смяташе, че каквото и да каже, ще се изложи, и мълчеше, като че ли беше престъпник. Ев, която отгатваше скрупулите на скромния младеж, се радваше на мълчанието му, но когато Давид почна да мачка шапката си, готов да си тръгне, тя се усмихна.
	— Господин Давид, щом няма да прекарате вечерта у госпожа Дьо Баржьотон, защо да не останем заедно — каза тя. — Времето е хубаво. Искате ли да се поразходим край реката? Ще поговорим за Люсиен.
	Давид беше готов да падне на колене пред тази прелестна девойка. Ев бе изрекла тези думи с такива отсенки на гласа си, които бяха неочаквана награда за него; с нежния си тон тя разреши всички трудности на създаденото положение. Предложението й беше нещо повече от похвала, то бе първата любовна ласка.
	Давид, който никога в живота си не бе пял, излезе, тананикайки, а това изненада достопочтения Постел и събуди в него палещи подозрения за връзките между Ев и печатаря.
	И най-дребните случки от тази вечер силно подействуваха на Люсиен, който се поддаваше на първите впечатления. Като всички неопитни влюбени, той пристигна толкова рано, че госпожа Дьо Баржьотон още не беше дошла в салона. Там беше само господин Дьо Баржьотон. Люсиен беше вече започнал да усвоява изкуството на малките подлости, с които любовникът на женена жена заплаща щастието си и които показват на жената докъде може да стигне в изискванията си, но той никога не беше заставал лице с лице с господин Дьо Баржьотон.
	Този аристократ беше ограничено, кротко живуркащо същество, нещо средно между безобидното нищожество, което все още може да схване нещо, и глупавата гордост, която не желае нищо да приеме или разбере. Проникнат от задълженията си към обществото и стараейки се да бъде приятен, той бе възприел усмивката на танцьора, за да няма нужда да говори. Доволен или недоволен, той все се усмихваше. Приемаше и най-трагичната новина, и най-щастливото събитие с все същата усмивка. Тази усмивка подхождаше на всичко в зависимост от отсянката, която господин Дьо Баржьотон и придаваше. Ако беше необходимо да одобри недвусмислено, той засилваше усмивката си в благороден смях и само в краен случай произнасяше някоя дума. Разговор насаме го поставяше в страшно затруднение, което усложняваше безмисловното му съществуване. Тогава той трябваше да потърси нещо в бездънната си вътрешна празнота. В повечето случаи се справяше, като повтаряше наивните привички на детството си: мислеше на глас, доверяваше най-незначителни подробности от живота си, описваше нуждите си, жалките чувства, които смяташе за размяна на мисли. Не говореше нито за дъжда, нито за хубавото време; не затъваше в баналностите на разговора, които спасяват глупците, а загатваше за най-интимни неща от живота си.
	— За да направя удоволствие на госпожа Дьо Баржьотон, ядох на обед телешко месо, което тя обича много, и сега ме боли стомахът — казваше той. — Знаех си, че ще бъде така, и все пак ядох. Как си обяснявате това?
	Или пък:
	— Ще позвъня за чаша подсладена вода; не искате ли и вие една по този случай?
	Или пък:
	— Ще се кача утре на коня си и ще посетя тъста си.
	Тези кратки фрази, които не предизвикваха спорове, изтръгваха някое „не“ или „да“ от събеседника и разговорът замираше. Тогава господин Дьо Баржьотон търсеше помощ от госта, като извръщаше настрана нос и сумтеше. Гледаше ви с големите си, разноцветни очи, които питаха: „Казахте ли нещо?“ Той обичаше много досадните хора, готови винаги да говорят за себе си, слушаше ги с искрено и трогателно внимание, и то така мило, че ангулемските бъбреци му приписваха скрита интелигентност и твърдяха, че е недооценен. Ето защо, когато не намираха слушатели, тези хора отиваха при стария благородник, за да довършат пред него своите разкази или размишления, сигурни, че той ще им отговори с одобрителна усмивка. Салонът на жена му беше винаги пълен с гости и той се чувствуваше отлично. Занимаваше се с най-дребните подробности: гледаше кой влиза, поздравяваше усмихнат и отвеждаше новодошлите при жена си; дебнеше кой си отива и го изпращаше, сбогувайки се с вечната си усмивка. Когато вечеринката беше оживена и всеки се занимаваше с нещо, щастлив, че не е принуден да говори, той стоеше закован като щъркел на дългите си крака и си даваше вид, че слуша някой политически разговор; или пък гледаше, без да разбира, картите на някой играч, защото не знаеше никакви игри. Понякога просто се разхождаше, смъркаше тютюн и се грижеше за храносмилането си. Анаис беше красотата на живота му. Тя му доставяше безкрайни наслади. Докато играеше ролята си на домакин, той сядаше удобно в някое кресло и й се възхищаваше; тя говореше и заради него. Доставяше му удоволствие да вниква в смисъла на нейните фрази и понеже трябваше да мине време, за да ги разбере, избухваше в смях внезапно и не на място, като бомба със закъснител. Уважението му към нея стигаше до обожание. А не е ли достатъчно да обожаваш някого, за да бъдеш щастлив? Духовита и щедра, Анаис не злоупотребяваше със своето превъзходство и разбираше детинския му характер, който се нуждае от ръководство. Тя се грижеше за него, както човек се грижи за мантото си: поддържаше го чист, четкаше го, пазеше го. И понеже знаеше това, господин Дьо Баржьотон изпитваше към нея кучешка привързаност. Толкова е лесно да направиш някого щастлив, особено когато това не ти струва нищо! Госпожа Дьо Баржьотон знаеше, че единственото удоволствие на мъжа й беше хубавото ядене и му поръчваше превъзходни гозби. Тя го съжаляваше, но никога не се оплакваше, и хората, които не разбираха мълчаливата й гордост, приписваха на господин Дьо Баржьотон скрити добродетели. Впрочем тя го бе привикнала на военна дисциплина и послушният съпруг се подчиняваше без възражение на желанията на жена си. Тя му казваше: „Направете посещение на еди-кой си господин или госпожа“ и той отиваше като войник на пост. Ето защо той стоеше пред нея винаги мирно и неподвижно.
	По това време ставаше въпрос този ням човек да бъде назначен за депутат. Люсиен много отскоро посещаваше дома и още не бе успял да повдигне булото, зад което се криеше този необясним характер. Потънал в креслото си, господин Дьо Баржьотон имаше вид на човек, който всичко вижда, всичко разбира. Неговото мълчание му придаваше известно достойнство, което го правеше извънредно внушителен в очите на Люсиен. Вместо да се отнесе към него като към гранитен километричен камък, той го взе за загадъчен сфинкс, защото като всички хора с богато въображение имаше склонност всичко да възвеличава и всичко да одухотворява. Ето защо реши, че трябва да го поласкае.
	— Пристигам пръв — каза той, като го поздрави с повече почит, отколкото обикновено му се оказваше.
	— Много естествено — отговори господин Дьо Баржьотон.
	Люсиен сметна тези думи за намек на ревнив съпруг, почервеня и се погледна в огледалото, като се помъчи да се овладее.
	— Вие живеете в Умо — каза господин Дьо Баржьотон. — Хората, които живеят далеч, пристигат винаги преди тези, които живеят наблизо.
	— Как си обяснявате това? — попита Люсиен любезно.
	— Не знам — отговори господин Дьо Баржьотон и отново потъна в своята неподвижност.
	— Навярно не сте си дали труд да потърсите обяснение — продължи Люсиен. — Човек, способен да направи подобна забележка, ще съумее да открие и причината.
	— А — каза господин Дьо Баржьотон, — причината! Аха…
	Люсиен си измъчваше мозъка да поднови разговора, който внезапно пресекна.
	— Госпожа Дьо Баржьотон навярно се облича? — попита той и изтръпна от глупавия си въпрос.
	— Да, облича се — отговори съвсем естествено съпругът.
	Люсиен вдигна глава и се загледа в двете изпъкнали сиви греди, които поддържаха тавана, без да намери думи, за да продължи разговора. Тогава с уплаха видя, че лекият воал, който обикновено покриваше полилея с кристалните висулки, е свален и са поставени свещи. Калъфките на мебелите също бяха махнати и червената коприна разкриваше увехналите си цветя. Тези приготовления означаваха, че се готви необикновен прием. Поетът се замисли дали облеклото му е подходящо, защото беше с високи обувки. Вцепенен от уплаха, застана пред една японска ваза, поставена на конзола с гирлянди от времето на Луи XV, но се уплаши, че ще оскърби съпруга с невниманието си и реши да потърси слабото му място, за да го очарова.
	— Вие рядко излизате от града, господине — каза той на господин Дьо Баржьотон, като се приближи отново до него.
	— Рядко.
	Отново настъпи мълчание. Като раздразнена котка господин Дьо Баржьотон дебнеше и най-малките движения на Люсиен, който смущаваше спокойствието му. И двамата се бояха един от друг.
	„Дали не подозира, че ухажвам жена му? — помисли Люсиен. — Вижда ми се враждебно настроен.“
	Люсиен бе много смутен от неспокойните погледи, с които го следеше господин Дьо Баржьотон, когато за щастие един стар прислужник, облечен в ливрея, съобщи за идването на господин Дю Шатле. Баронът влезе самоуверено, поздрави своя приятел Баржьотон, а на Люсиен кимна с глава, както тогава бе на мода. Но Люсиен намери това за много нахално. Сикст дю Шатле носеше удивително бели панталони с добре изгладени ръбове. Обувките му бяха фини, а чорапите — от шотландска вълна. Върху бялата му жилетка се люлееше монокъл, завързан на черна панделка. А черният му фрак издаваше парижки модел и кройка. Веднага си личеше някогашното конте. Възрастта му обаче го бе надарила с малък, закръглен корем, който трудно можеше да се побере в рамките на елегантността. Боядисаните му коси и бакенбарди, побелели от тежките изпитания по време на пътешествието, му придаваха суров вид. Цветът на лицето, някога нежен, беше станал бакърен, като у всеки, който е бил в Индия. Но целия му вид, макар и смешен поради превзетостта, все пак издаваше приятния секретар на нейно императорско височество. Той извади монокъла си, разгледа памучните панталони, високите обувки, жилетката, синия фрак, ушит в Ангулем, с две думи — съперника си от горе до долу. После отново намести спокойно монокъла в джоба на жилетката си, като че ли искаше да каже: „Да, доволен съм.“ Смазан от елегантността на данъчния, Люсиен помисли, че ще си го върне, когато покаже на гостите своето одухотворено от поезията лице. Но все пак изпита силно огорчение, което засили неприятното чувство, предизвикано от въображаемата враждебност на господин Дьо Баржьотон. Човек би казал, че баронът иска да смаже Люсиен с богатството си, за да го оскърби още повече в нищетата му. Господин Дьо Баржьотон, който мислеше, че няма да бъде принуден да говори, бе съкрушен от мълчанието на двамата съперници, взаимно измерващи силите си. Но той запазваше винаги за в краен случай, като сочна круша, когато жаждата стане непоносима, един въпрос, който най-сетне зададе с вид на твърде зает човек.
	— Кажете, господине — каза той на Шатле, — какво ново? Какво се говори из града?
	— Новото — отвърна със злоба данъчният началник — е самият господин Шардон. Обърнете се към него. Донесохте ли някоя хубава поема? — запита суетният барон, като оправи една дълга къдрица, която му се стори провиснала.
	— За да се уверя, че съм успял, би трябвало да се допитам до вас — отговори Люсиен. — Вие сте писали стихове преди мене.
	— Дребна работа! Няколко забавни водевила, написани по-скоро от любезност, песни, съчинени по разни поводи, романси, които се харесаха поради музикалния съпровод, голямата ми ода, посветена на една от сестрите на Буонапарте (неблагодарника!). С тях името ми няма да остане в бъдещето.
	В този момент госпожа Дьо Баржьотон се появи с целия блясък на грижливо подбрания си тоалет. На главата си имаше древноеврейски тюрбан, украсен с ориенталска брошка. Лек воал, под който блестяха камеите на колието, обгръщаше грациозно шията й. Роклята й от пъстър муселин с къси ръкави откриваше красивите й ръце, украсени с няколко реда гривни. Тази театрална премяна възхити Люсиен. Господин Дю Шатле направи няколко блудкави комплимента на кралицата, която се усмихваше от удоволствие, защото бе щастлива, че я ласкаят пред Люсиен. Тя размени само един поглед със своя скъп поет, засегна данъчния началник със своята учтивост, която го изключваше от кръга на близките й.
	Започнаха да пристигат и гостите. Първи се явиха епископът и главният викарий, две достойни и тържествени, но съвсем противоположни личности: епископът беше висок, слаб; помощникът му — нисък и дебел. Очите и на двамата блестяха, но епископът беше блед, докато неговият наместник имаше червендалесто лице, пращящо от здраве. И двамата бяха пестеливи в жестовете. И двамата изглеждаха благоразумни, сдържаността и мълчаливостта им смущаваха другите; считаха ги за много умни.
	След двамата духовници дойдоха госпожа Дьо Шандур и съпругът й, необикновени личности. На хора, които не познават провинциалния живот, биха се сторили чудаци. Съпругът на Амели, съперницата на госпожа Дьо Баржьотон, господин Дьо Шандур, когото наричаха Станислас, все още млад човек, тънък четиридесет и пет годишен, със сипаничаво като решето лице. Връзваше връзката си така, че двата й края стърчаха заплашително, единият нагоре, към дясното ухо, другият надолу, към червената панделка на ордена му. Пешовете на фрака му бяха силно подвити. Под прекалено отворената му жилетка се виждаше колосана риза с издут нагръдник, закопчан с игли, натежали от злато. В цялото му облекло имаше нещо прекалено, той толкова приличаше на карикатура, че който го видеше за пръв път не можеше да не се усмихне. Станислас постоянно се оглеждаше самодоволно от главата до краката, проверяваше броя на копчетата на жилетката си, следеше меките линии на прилепналите си панталони, галеше с влюбен поглед краката си до върховете на обувките. Когато престанеше да се съзерцава така, очите му търсеха огледало, за да види дали накъдрените му коси са в ред. С щастлив поглед търсеше одобрение в очите на жените, като слагаше пръст в джоба на жилетката си, накланяше се назад, заставаше в три четвърти профил, перчеше се като петел, на което това аристократично общество гледаше благосклонно и където той минаваше за красавец. Повечето време говореше непристойни думи, типични за XVIII век. С този отвратителен навик имаше известен успех сред дамите, защото ги разсмиваше. Господин Дю Шатле започваше да го безпокои. И наистина, озадачени от презрителното отношение на самомнителния данъчен началник, насърчени от престорените му твърдения, че е невъзможно да го измъкнат от дълбоката му апатия, и жегнати от неговия тон на разглезен султан, жените го търсеха още по-настойчиво, отколкото при пристигането му, особено откакто госпожа Дьо Баржьотон се бе влюбила в ангулемския Байрон. Амели беше дребна жена, несръчна лицемерка, пълна, белолика, с черна коса; тя прекаляваше във всичко — говореше високо, въртеше постоянно главата си, украсена с пера лете и с цветя зиме; беше красноречива, но не можеше да завърши нито едно изречение, без да го съпроводи със свистене, защото имаше астма, макар и да не го признаваше.
	Господин, Дьо Сенто, по име Астолф, председател на земеделското дружество, висок, червендалест, едър и дебел мъж, се появи, предшествуван от жена си, чието лице приличаше на изсъхнала папрат. Наричаха я Лили, умалително от Елиза. Това име, което предполагаше нещо детско у жената, която го носи, напълно противоречеше на характера и държането на госпожа Дьо Сенто — внушителна, извънредно набожна жена, неприятна и свадлива играчка на карти. Астолф минаваше за голям учен. Невеж като шаран, той все пак бе написал статии върху захарта и ракията в един земеделски речник. Две произведения, ограбили до последната думичка всичко, което беше излязло по този въпрос във вестниците и в публикувани преди това трудове. Целият окръг мислеше, че той се занимава с един трактат върху модерното земеделие. Макар че по цяла сутрин стоеше затворен в кабинета си, от двадесет години не бе написал и две страници. Ако някой го посетеше внезапно, той важно прехвърляше записки и книжа, търсеше загубена бележка или остреше перото си. Всъщност цялото време, което прекарваше в кабинета си, се занимаваше с глупости: четеше дълго вестника, дялкаше тапи с ножче, драскаше фантастични рисунки в папката си, прелистваше Цицерон, за да намери някоя фраза или мисъл, която можеше да се приложи към събитията на деня. А вечерта се стараеше да доведе разговора до тема, която ще му позволи да каже: „Намерих у Цицерон една мисъл, сякаш написана за това, което става в наши дни.“ И цитираше пасажа пред смаяните слушатели, които си казваха: „Астолф е истински кладенец на познанието.“ Този любопитен факт се носеше из целия град и поддържаше ласкавото мнение за господин Дьо Сенто.
	След тях дойде господин Дьо Барта, на име Адриен, мъж с дълбок бас и големи претенции в областта на музиката. Честолюбието му го бе насочило към пеенето: най-напред само се възхищаваше на гласа си, после започна да говори за музика, накрая й се отдаде изцяло. Музикалното изкуство бе станало за него нещо като фиксидея; оживяваше се само като говореше за музика, и страдаше на всяка вечеринка до момента, когато го поканеха да пее. Щом изревеше някоя от своите арии, животът започваше за него: той се перчеше, повдигаше се на пръсти, когато му правеха комплименти; скромничеше, но всъщност ходеше от група на група, за да събира похвали. После, когато другите изчерпеха тази тема, той пак заговаряше за музика, обсъждаше трудностите на арията или хвалеше композитора.
	Господин Александр Дьо Бребиан, крал на сепията, рисувач, който загрозяваше стаите на приятелите си със смешните си произведения и разваляше всички албуми на окръга, придружаваше господин Дьо Барта. Всеки от тях водеше под ръка съпругата на другия. Според лошите езици, тая размяна ставаше по всички линии. Двете жени, Лолот (госпожа Шарлот Дьо Бребиан) и Фифин (госпожа Жозефин Дьо Барта), еднакво погълнати от грижи за някакво шалче или гарнитура, от съчетанието на цветовете на дрехите си, горяха от желание да приличат на парижанки и занемаряваха къщите си, където всичко вървеше наопаки. Докато двете жени, издокарани като кукли в евтини рокли, представляваха цяла изложба от чудновати ярки цветове, съпрузите, като артисти, си позволяваха провинциална небрежност и изглеждаха доста забавно. Със смачканите фракове приличаха на фигуранти, които в малките театри представляват висшето общество, поканено на сватба.
	Между лицата, които пристигнаха в салона, един от най-оригиналните бе господин граф Дьо Сенонш, наричан аристократично Жак, запален ловец, надменен, сух, с обгорено от слънцето лице. Любезен като глиган, недоверчив като венецианец, ревнив като мавър, той се разбираше добре с господин Дьо Отоа, наричан Франсис, приятел на семейството.
	Госпожа Дьо Сенонш (Зефирин) беше красива едра жена, но с червени петна по лицето поради чернодробно възпаление; затова хората я смятаха за взискателна. Тънката снага и хармоничните й форми позволяваха да се преструва на отпаднала, но всъщност издаваха задоволените страсти и капризи на една обичана жена.
	Франсис беше доста изискан мъж. Той бе напуснал консулската служба във Венеция и дипломатическото поприще, за да заживее в Ангулем до своята Зефирин, наричана галено Зизин. Бившият консул се грижеше за домакинството, възпитаваше децата, учеше ги на чужди езици и управляваше имотите на господин и госпожа Дьо Сенонш с абсолютна преданост. Аристократичният Ангулем, административният Ангулем, буржоазният Ангулем дълго време клюкарствува за съвършеното единство на тази съпружеска тройка. Но с течение на времето това мистериозно съпружество започна да изглежда толкова рядко и красиво, че всички биха сметнали господин Дьо Отоа за напълно неморален, ако реши да се ожени. Впрочем хората бяха започнали да подозират някаква тревожна тайна в голямата привързаност на госпожа Дьо Сенонш към една нейна кръщелница на име госпожица Дьо ла Е, нейна компаньонка. Въпреки очевидното несъвпадение на датите всички намираха удивителна прилика между Франсоаз дьо ла Е и Франсис дьо Отоа. Когато Жак ловуваше из околностите, всеки го питаше какво прави Франсис и той разказваше за малките неразположения на своя доброволен интендант, а забравяше да спомене за жена си. Такова заслепление изглеждаше толкова невероятно за ревнивец като него, че и най-добрите му приятели се забавляваха да го предизвикват и бързаха да го покажат на всички, които не знаеха тайната. Господин Дьо Отоа много се контеше и грижите, които полагаше за себе си, стигаха до превзетост и вдетиняване. Тревожеше го кашлицата му, сънят му, храносмилането и яденето, Зефирин му бе внушила, че е с крехко здраве: държеше го като в памук, навличаше го с дрехи, тъпчеше го с лекарства; угояваше го с отбрани ястия като породисто куче, препоръчваше му или му забраняваше да яде някои храни. Тя му бродираше жилетките, връзките, носните кърпички и го беше свикнала да носи такива красиви неща, че просто го превръщаше в японски идол. Впрочем между тях цареше съвършено разбирателство: Зизин поглеждаше Франсис при всеки повод, а Франсис като че ли черпеше мислите си от очите на Зизин. Едновременно изказваха неодобрението си, едновременно се усмихваха и изглеждаше, като че ли се допитват, за да кажат и най-простото „добър ден“.
	Най-богатият земевладелец в околността, човек, на когото всички завиждаха, господин маркиз Дьо Пимантел, и жена му, които имаха общо четиридесет хиляди франка рента и прекарваха зимата в Париж, дойдоха от имението си с кола, заедно със своите съседи барон и баронеса Дьо Растиняк. С тях влязоха и лелята на баронесата и дъщерите им, две очарователни млади момичета, добре възпитани, бедни, но облечени с онази простота, която изтъква естествената красота. Тези хора, които несъмнено представляваха елитът на това общество, бяха посрещнати с ледено мълчание и уважение, пълно със завист, особено като видяха как ги прие госпожа Дьо Баржьотон. Тези две фамилии принадлежаха към малкото хора, които стоят над провинциалните клюки, не се смесват с другите слоеве и живеят в мълчаливо отшелничество, пазейки гордо достойнство. Всеки назоваваше господин Дьо Пимантел и господин Дьо Растиняк с титлите им. Никаква близост не съществуваше между техните жени и дъщери и висшето ангулемско общество, те бяха твърде близо до дворцовата аристокрация и това ги издигаше над дребнавостите на провинцията.
	Префектът и генералът пристигнаха последни, придружени от селския благородник, който същата сутрин беше занесъл у Давид съчинението си върху копринената буба. Той беше, разбира се, кмет на някоя община, заслужаващ уважение поради ценния си имот, но външността и обноските му издаваха човек, напълно отвикнал от живота в обществото. Дрехите му го стесняваха, не знаеше къде да сложи ръцете си, въртеше се около събеседника си, ставаше и пак сядаше, когато трябваше да отговори на някакъв въпрос, и се държеше едва ли не като прислужник. Той беше ту прекалено вежлив и неспокоен, ту важен, бързаше да се засмее на всяка шега, слушаше раболепно всеки и често си придаваше лукав вид, въобразявайки си, че се подиграват с него. Изцяло погълнат от своето съчинение, на няколко пъти се опита да заговори за копринените буби. Но нещастният господин Дьо Северак попадна на господин Дьо Барта, който му заговори за музика, и на господин Дьо Денто, който му цитира Цицерон. Към средата на вечерта клетият кмет успя най-сетне да занимае с въпроса за бубите една вдовица и дъщеря й, госпожа и госпожица Дьо Бросар, които далеч не бяха най-безинтересните личности на тази вечеринка. Една дума ще обясни защо — те бяха благородни, но бедни. В облеклото им личеше стремеж към гиздене, което разкриваше скрита мизерия. Госпожа Дьо Бросар несръчно и по всякакъв повод хвалеше голямата си и дебела двадесет и седем годишна дъщеря, която минаваше за добра пианистка. Твърдеше на всеослушание, че споделя вкусовете на всички евентуални кандидати за женитба и в желанието си да задоми своята скъпа Камий в една и съща вечер заяви, че дъщеря й обичала скитническия живот на военните и спокойното съществуване на земеделците. И двете проявиха надутото, сладникаво-кисело достойнство на хора, които всеки хитро съжалява и на които егоистично съчувствува. Те бяха изпитали празнотата на утешителните фрази, с които обществото с удоволствие посреща нещастните. Господин Дьо Северак беше на петдесет и девет години, вдовец без деца. Затова майката и дъщерята благоговейно изслушаха подробностите, които той им даде за своите бубарници.
	— Дъщеря ми много обича животните — каза майката — и понеже коприната, която правят тези животинки, интересува жените, ще ми разрешите да доведа в Северак моята Камий, за да й покажете как се произвежда коприната. Тя е толкова умна, че веднага ще разбере всичко, което й кажете. Знаете ли, че тя един ден разбра обратната пропорционалност на квадрата на разстоянията.
	С тази фраза завърши славно разговорът между господин Дьо Северак и госпожа Дьо Бросар след четенето на Люсиен.
	Неколцина от постоянните гости на дома се вмъкнаха незабелязано между поканените. Имаше и двама-трима синове от добри семейства, свенливи, мълчаливи младежи, нагиздени като ковчег с мощи, щастливи, че са поканени на тази литературна вечеринка. Най-смелият от тях даже говори дълго с госпожица Дьо ла Е. Всички дами насядаха важно в кръг, а мъжете застанаха прави зад тях. Това събрание на странни личности с най-разнородни облекла, с гримирани лица се стори много внушително на Люсиен. Сърцето му се разтуптя, когато се видя прицел на всички погледи. Макар и смел, той трудно понесе това първо изпитание въпреки насърчението на любимата си, която разкриваше своята прелест в бляскави поклони пред забележителните личности на Ангулем. Притеснението се засили от едно лесно за предвиждане обстоятелство, което не можеше да не смути всеки млад човек, още твърде несвикнал със светската тактика. Люсиен, чиито очи и уши бяха нащрек, чуваше, че Луиз, господин Дьо Баржьотон, епископът и някои близки на семейството го наричаха господин Дьо Рюбампре, докато мнозинството от това общество, което му вдъхваше страх, го наричаше господин Шардон. Смутен от въпросителните погледи на любопитните, той предугаждаше само по движението на устните еснафското си име и отгатваше предварително преценките, изказани за него с провинциална откровеност, често граничеща с неучтивост. Тези непрестанни и неочаквани забележки го накараха да се почувствува още по-зле. Той с нетърпение зачака мига, когато ще започне да чете, за да се освободи от душевното си терзание. Но Жак разказваше последния си лов на госпожа Дьо Пимантел, Адриен приказваше с госпожица Лор дьо Растиняк за новото музикално светило Росини, а Астолф говореше на барона за някакво ново рало, чието описание беше научил наизуст от един вестник. Клетият поет не знаеше, че като се изключи госпожа Дьо Баржьотон, поезията беше недостъпна за всички тези умове. Тези хора, неспособни на емоции, бяха дошли тук, заблудени върху естеството на зрелището, което ги очакваше. Има думи, които, подобно на тръбите, цимбалите и барабана на акробатите привличат винаги публика. В думите красота, слава, поезия има някаква магия, която пленява и най-грубите души. Когато всички пристигнаха, когато разговорите спряха, не без хиляди предупреждения от страна на господин Дьо Баржьотон, натоварен от жена си да въдвори тишина като клисар, който чука с бастуна си по църковните плочи, Люсиен застана по средата до госпожа Дьо Баржьотон силно развълнуван. С изменен глас той съобщи, че за да не разочарова присъствуващите, ще прочете наскоро появилите се шедьоври на един голям неизвестен поет. Макар стиховете на Андре Шение да бяха излезли още в 1819 година, в Ангулем не знаеха за неговото съществуване. Всеки помисли, че това име е измислено от госпожа Дьо Баржьотон като прикритие, за да пощади честолюбието на поета и за да облекчи слушателите. Люсиен прочете най-напред „Младият болен“, който бе посрещнат с ласкателен шепот; после „Слепецът“, поема, която тези посредствени умове намериха прекалено дълга. Докато четеше, Люсиен бе в плен на адско страдание, напълно разбираемо за големите артисти или за хора, които са равни на тях по ум и възторг. За да бъде добре изразена, както и за да бъде почувствувана, поезията се нуждае от съвършено внимание. Между читателя и аудиторията трябва да се установи близко общуване, без което предаването на чувствата става невъзможно. Няма ли я тази спойка между душите, поетът се намира в положението на ангел, който се опитва да пее небесни химни сред кикота на ада. Съобразно с рамките, в които се развиват способностите им, умните хора притежават всеобхващащото зрение на охлюв, обонянието на куче и слуха на къртица: те виждат, чувствуват, схващат всичко, което става около тях. Музикантът, поетът усещат бързо дали им се възхищават, или не ги разбират, както растението изсъхва или се съживява в зависимост от благоприятната или неблагоприятна среда. Шепотът на мъжете, дошли тук само заради жените си — и които продължаваха да говорят за частните си работи, — отекваше в ушите на Люсиен по законите на една особена акустика. Той виждаше също няколко симпатично зинали, широко разтворени в прозявка челюсти, които му се зъбеха подигравателно. Когато, подобен на гълъба от потопа, погледът му търсеше удобно място, за да кацне, той срещаше нетърпеливите очи на хора, явно дошли с намерението да използуват това събиране, за да се занимаят с някои положителни въпроси. С изключение на Лор дьо Растиняк, двама-трима младежи и епископа, всички присъствуващи се отегчаваха. И наистина тези, които разбират поезията, се стремят да доразвият в душата си това, което авторът само е загатнал в стиховете си. Но тези ледени слушатели не само не долавяха душата на поета, те дори не слушаха гласа му. Люсиен изпита такова дълбоко обезсърчение, че студена пот навлажни ризата му. Един огнен поглед на Луиз му даде смелостта да довърши. Но сърцето на поета кървеше от хиляди рани.
	— Забавлява ли ви това, Фифин? — попита съседката си сухата Лили, която може би очакваше фокуснически номера.
	— Не ме питайте за мнението ми, мила моя. Очите ми се затварят само като чуя някой да чете.
	— Надявам се, че Наис няма често да ни гощава вечер със стихове — каза Франсис. — Когато ми четат след вечеря, нарушава ми се храносмилането, понеже се старая да внимавам.
	— Клетото котенце — посъветва го Зефирин тихо, — изпийте чаша подсладена вода!
	— Той декламира много добре — заяви Александр, — но предпочитам партия вист.
	Като чуха този отговор, който мина за духовит поради английското значение на думата, неколцина любители на карти заявиха, че четецът има нужда от почивка. Една-две двойки се възползуваха от този предлог и изчезнаха в малкия салон. Люсиен, помолен от Луиз, от очарователната Лор дьо Растиняк и от епископа, привлече отново вниманието благодарение на контрареволюционния устрем на „Ямбите“. Увлечени от пламенното изпълнение, мнозина започнаха да ръкопляскат, без да разбират нещо. Този вид хора се влияят от силните звуци, както загрубялото небце се дразни само от силен алкохол. Докато поднасяха сладоледа, Зефирин изпрати Франсис да види томчето и каза на своята съседка Амели, че стиховете са напечатани.
	— Много просто — отговори Амели, очевидно доволна от себе си. — Господин Дьо Рюбампре работи при един печатар. — Това е — каза тя, гледайки Лолот, — както красива жена, която сама си шие роклите.
	— Сам си е печатал стиховете — съобщиха си жените една на друга.
	— Защо се казва тогава господин Дьо Рюбампре? — попита Жак. — Щом се занимава с физическа работа, благородникът е длъжен да се откаже от името си.
	— Той наистина се е отказал от името си, но от просташкото — каза Зизин, — за да вземе аристократичното име на майка си.
	— Щом стиховете му са напечатани, можем сами да си ги прочетем — заяви Астолф.
	Тази глупост усложни още повече въпроса, докато Сикст дю Шатле не благоволи да каже на невежото събрание, че тези хубави стихове принадлежат на един роялист, брат на революционера Мари-Жозеф-Шение, и името му не е било съобщено от ораторска предпазливост. Ангулемското висше общество, с изключение на епископа, госпожа Дьо Растиняк и двете й дъщери, които тази велика поезия бе завладяла, помисли, че му се подиграват и се почувствува оскърбено от тази измама. Надигна се глух ропот, но Люсиен не го чу. Изолиран от този омразен свят от опиянението на една вътрешна мелодия, той се стараеше да я възпроизведе и виждаше лицата като през мъгла. Прочете и мрачната елегия върху самоубийството, написана в античен стил, от която лъха възвишена нега, после елегията, в която се намира стихът:
P>
	Обичам твоите стихове, затуй си ги повтарям аз.
P$
	И накрая завърши със сладостната идилия, озаглавена „Неера“.
	Унесена в прелестно мълчание, с ръка на къдриците, които бе развалила, без да забележи, с разсеян поглед, сама в салона си, госпожа Дьо Баржьотон се чувствуваше за пръв път в живота си пренесена в област, която й бе близка. Можете да си представите колко неприятно бе смутена от Амели, която се бе нагърбила да й изрази общото желание:
	— Наис, ние дойдохме да чуем поезията на господин Шардон, а вие ни поднасяте печатни стихове. Те са наистина много красиви, но от патриотизъм тези дами биха предпочели да вкусят местно производство.
	— Не намирате ли, че френският език трудно се поддава на поезия? — запита Астолф данъчния началник. — Според мене прозата на Цицерон е хиляди пъти по-поетична.
	— Истинската френска поезия е леката поезия, песента — отговори Дю Шатле.
	— Песента доказва, че нашият език е много музикален — каза Адриен.
	— Бих искала да чуя стиховете, които погубиха Наис — каза Зефирин, — но ако се съди по начина, по който приема молбата на Амели, изглежда, че не е разположена да ни покаже нито едно.
	— Тя е длъжна заради себе си да го накара да прочете нещо свое — отговори Франсис, — защото геният на това момче е единственото й оправдание.
	— Вие сте бивш дипломат, издействувайте това — каза Амели на господин Дю Шатле.
	— Нищо по-лесно от това — съгласи се баронът. Бившият частен секретар на принцесата, свикнал с подобни дребни машинации, отиде при епископа и го убеди той да действува. Помолена от негово преосвещенство, Наис бе принудена да поиска от Люсиен да каже някое свое стихотворение, което знае наизуст. Бързият успех на барона в тези преговори бе възнаграден с една влюбена усмивка на Амели.
	— Наистина баронът е много духовит — каза тя на Лолот.
	Лолот си спомни саркастичните думи на Амели за жените, които си шият сами роклите.
	— Откога познавате бароните на Империята? — отговори тя усмихната.
	Люсиен се бе опитал да обоготвори любимата си в една посветена на нея ода, озаглавена, както всички младежи, току-що завършили колежа, озаглавяват стиховете си. Тази ода, така нежно лелеяна, разхубавена от любовта, която пълнеше сърцето му, му се стори единствено достойна да съперничи с поезията на Шение. Той погледна доста самоуверено госпожа Дьо Баржьотон и каза:
	— „На нея“.
	После застана гордо и издекламира това изпълнено с тщеславие стихотворение, защото в авторското си самолюбие се чувствуваше сигурен до полата на госпожа Дьо Баржьотон. В този момент дамите отгатнаха тайната на Наис. Въпреки навика си да господствува над това общество с висотата на своя ум, тя не можа да скрие, че трепери за Люсиен. Прояви тревога, погледът й молеше за снизхождение. После се видя принудена да остане с наведени очи, за да скрие задоволството си, когато слушаше тези стихове:
P>
#	На нея

	От необятна шир на светлина и слава,
	где пеят ангели и Бог на трон седи,
	где в блясък се строи небесната държава
		сред огнени звезди,

	свалил воала си на тайнственост премъдра
	и полетял без страх от тая висина,
	пристига като гост във нашата страна
		бял ангел златокъдър.

	Да го изпрати тук всевишния реши,
	поета да спаси от мъки и гонения
	и като дъщеря дано го утеши
		от грижи и съмнения.

	На грешниците той избира верен път,
	на майката плачът с мечти успокоява,
	на каещия се прониква във гласът,
		бездомни приютява.

	Прекрасен пратеник, единствен между нас,
	той жадната земя внимателно обгръща
	и търси с поглед чист и със разплакан глас
		любимата си къща.

	Не светлото чело, с изящна белота,
	то родния ми кът съвсем не е открило,
	ни погледа дълбок с красивата уста,
		ни Божията сила,

	но с разум просветлен, любов дойде във мен,
	с божественото аз поисках да се слея,
	но с броня ангел бял, студено възвисен,
		ме отклони от нея.

	О, пощадете ме, спестете ми скръбта
	преди тоз ангел бял да отлети отново,
	той ще узнае сам магическото слово,
		щом падне вечерта.

	Ще го съзрете пак, преминал през мъглите
	и още призори ще стигне при звездите
		сред техния пожар.

	Морякът, който бди, във полумрака смътен
	ще ви покаже сам как е преминал пътя
		като единствен фар.
P$
	— Разбирате ли това игрословие? — запита Амели дю Шатле с кокетлив поглед.
	— Стихове, каквито всички ние сме писали повече или по-малко в юношеските си години — отговори баронът с отегчено изражение, съобразявайки се с ролята си на критик, който от нищо не може да се учуди. — Някога се увличахме от осиановските мъгли. Пишехме за Малвина, Фингал, за призрачни видения, за воини, излизащи от гробовете си със звезда на главите. Днес тези политически отживелици са заменени от Йехова, лири, ангели, крила на серафими от целия подновен гардероб на рая, те са изпълнени с думи като: „безкрайно, огромно, усамотение, дух“. Срещат се езера, Божи слова, християнски пантеизъм обогатен с редки рими, изковани с мъка като „смарагди и стъгди“, „гладиола и виола“ и т.н. С една дума, променили сме географската ширина: вместо на север сега сме на изток, но мракът е все така гъст.
	— Одата може да е мъглива — каза Зефирин, — но обяснението в любов ми се вижда съвсем ясно.
	— А бронята на архангела е само една доста лека муселинена рокля — каза Франсис.
	Макар вежливостта към госпожа Дьо Баржьотон да изискваше да заявят открито, че одата е прекрасна, жените, разярени, че нямат поет на служба при тях, който да ги възпява като ангели, станаха с отегчен вид от столовете, процеждайки през зъби: „Много добре, красиво, съвършено.“
	— Ако ме обичате, няма да поздравите нито автора, нито неговия ангел — каза Лолот на своя мил Адриен с деспотичен тон, на който той трябваше да се подчини.
	— Всъщност това са само фрази — обърна се Зефирин към Франсис, — а любовта е поезия в действие.
	— Вие казахте това, което самият аз мислех, Зизин, но не бих могъл да го изразя така изящно — подхвана Станислас, обгръщайки я цялата с гальовен поглед.
	— Какво не бих дала — каза Амели на Дю Шатле, — за да смачкам гордостта на Наис. Накарала е поета да я възпява, като че ли е нещо повече от нас. Тя ни унижава, като ни налага сина на един аптекар и една болногледачка, брата на проста работничка, който сам е печатарски чирак.
	— Щом баща му е продавал очистително, би трябвало да даде от него и на сина си, за да му прочисти мозъка — каза Жак.
	— Той продължава занаята на баща си, защото това, което ни поднася, много ми прилича на лекарство — заяви Станислас и зае едно от най-предизвикателните си пози. — Ако става дума за лекарства, предпочитам друго нещо.
	Всички като че ли се наговориха да унищожат Люсиен с някоя аристократична подигравка. Набожната Лили в знак на милосърдие каза, че е време да се предупреди Наис, която е на прага на някоя безумна постъпка. Дипломатът Франсис се зае да доведе до добър край това глупаво съзаклятие, в което тези дребни души виждаха все едно развръзка на драма и предмет на интересни разговори на другия ден. Бившият консул нямаше намерение да се дуелира с един млад поет, който би посрещнал с ярост всяка оскърбителна дума, произнесена пред любимата му. Той разбра, че ще трябва да убие Люсиен със свещен меч, срещу който отмъщението е невъзможно. И последва примера на ловкия Дю Шатле, който издействува Люсиен да прочете свои стихове. Приближи се до епископа и се престори, че споделя възторга на негово преосвещенство от одата на Люсиен, после умишлено го заблуди, като го убеди, че майката на Люсиен била изключителна, но извънредно скромна жена, която давала на сина си темите на всичките му съчинения. Люсиен изпитвал най-голямо удоволствие, когато хвалели майка му, която обожавал. Като втълпи тази мисъл на епископа, Франсис разчиташе, че негово преосвещенство ще намери случай в разговора да произнесе оскърбителните думи, които той щеше да му подскаже. Когато Франсис и епископът се върнаха в групата около Люсиен, вниманието на всички, които го бяха накарали вече да пие на малки дози отрова, се изостри. Съвсем непривикнал със салонните хитрувания, бедният поет само гледаше госпожа Дьо Баржьотон и отговаряше несръчно на нахалните въпроси, които му задаваха. Той не знаеше нито имената, нито титлите на повечето от присъствуващите и нямаше представа как да разговаря с жени, бъбрещи всевъзможни глупости, от които се срамуваше. Впрочем той се чувствуваше безкрайно далеч от тези ангулемски божества, които го наричаха ту господин Шардон, ту господин Дьо Рюбампре, докато помежду си се назоваваха Лолот, Адриен, Астолф, Лили, Фифин. Безкрайно смущение го обзе, когато нарече грубия господин Дьо Сенонш Лили, мислейки, че Лили е мъжко име. Знаменитият ловец прекъсна Люсиен с думите: „Какво обичате, господин Люлю?“, което накара госпожа Дьо Баржьотон да се изчерви до ушите. — Човек трябва съвсем да е заслепен, за да приема дома си и да представя това човече — заяви той полугласно.
	— Госпожо маркизо — каза тихо Зефирин на госпожа Дьо Пимантел, но така, че да бъде чута, — не намирате ли, че има голяма прилика между господин Шардон и господин Дьо Кант-Кроа?
	— Приликата е поразителна — отговори госпожа Дьо Пимантел, като се усмихна.
	— Славата има своя чар, който можем да признаем — каза госпожа Дьо Баржьотон на маркизата. — Има жени, които се увличат по величието, докато други имат влечение към посредствеността — прибави тя, като погледна Франсис.
	Зефирин не разбра намека, защото смяташе своя консул за велик, но маркизата взе страната на Наис и се засмя.
	— Щастлив човек сте вие, господине — каза на Люсиен господин Дьо Пимантел, като най-напред го нарече господин Шардон, а после се поправи и го назова господин Дьо Рюбампре. — Сигурно никога не скучаете.
	— Бързо ли работите? — запита Лолот, както би попитала някой дърводелец: „Много време ли ви трябва, за да изработите една кутия?“
	Люсиен остана съвсем замаян от този убийствен удар, но той пак вдигна глава, когато чу госпожа Дьо Баржьотон да отговаря усмихната:
	— Мила моя, поезията не никне в главата на господин Дьо Рюбампре, както тревата в нашите дворове.
	— Госпожо — каза епископът на Лолот, — ние никога не ще отдадем достатъчно уважение на големите умове, които Бог е просветлил. Да, поезията е нещо свято. Поезията значи страдание. Колко ли безсънни нощи са стрували на поета стиховете, на които се възхищавате. Приветствувайте с любов поета, който води почти винаги нещастно съществуване и комуто Бог е отредил място в рая при пророците. Този млад човек е поет — прибави той, като сложи ръка на главата на Люсиен. — Не виждате ли печата на съдбата върху красивото му чело?
	Щастлив от тази благородна защита, Люсиен благодари на епископа с пронизителен поглед, без да подозира, че достойният духовник ще стане негов палач.
	Госпожа Дьо Баржьотон хвърли тържествуващи погледи върху вражеския кръг, които се забиха като копия в сърцата на съперниците й и удвоиха яростта им.
	— Ах, ваше преосвещенство — отговори поетът с надеждата да стовари златния си жезъл по тези тъпи глави, — простакът няма нито вашия ум, нито вашето милосърдие. Хората нехаят за нашите страдания, не познават труда ни. По-лесно е за рудокопача да изтръгне златото от мината, отколкото ние да изтръгнем образите от недрата на неблагодарния език. Ако поезията има за цел да представи така идеите, че всеки да може да ги разбере и почувствува, поетът трябва непрестанно да се съобразява с умствените способности на хората, за да може да ги задоволи: той трябва да прикрива под най-ярки цветове логиката и чувството, две враждуващи сили; трябва да затвори в една-единствена дума цял миг от мисли; в един само образ да резюмира цяла философия. Неговите стихове са семена, които ще покълнат и разцъфтят в сърцата, стига само да попаднат в браздите, издълбани от личните чувства. Не трябва ли всичко да почувствуваш, за да можеш да го предадеш? А да чувствуваш дълбоко, не значи ли да страдаш? Затова поезията се ражда само след трудни пътешествия из обширните области на мисълта и на обществото. Не са ли безсмъртни творенията, на които дължим създания, по-живи от живите, като Клариса на Ричардсън, Камий на Шение, Дели на Тибюл, Анжелика на Ариосто, Франческа на Данте, Алсест на Молиер, Фигаро на Бомарше, Ребека на Уолтър Скот, Дон Кихот на Сервантес?
	— А вие какво ще напишете? — попита Дю Шатле.
	— Да се говори за такива замисли — отговори Люсиен, — би значило да си издадеш сам свидетелство за гениалност. Впрочем възвишеното творчество изисква дълга житейска опитност, проучване на човешките страсти и интереси, което аз все още не съм направил; но започвам — каза той с горчивина, като хвърли отмъстително поглед към околните. — Мозъкът дълго време носи своите плодове.
	— Раждането при вас ще бъде трудно — прекъсна го Дьо Отоа.
	— Вашата прекрасна майка ще може да ви помогне — каза епископът.
	Тези ловко замислени думи, това очаквано отмъщение запали в очите на всички радостен пламък, по всички устни се разля усмивка на аристократично задоволство, засилено от тъпотата на господин Дьо Баржьотон, който се разсмя малко късно.
	— Ваше преосвещенство, вие сте прекалено остроумен в този момент, присъствуващите дами не ви разбират — каза госпожа Дьо Баржьотон и само с тези думи прекъсна смеховете и привлече чуждите погледи. — Поет, който черпи вдъхновението си от библията, вижда в църквата своята истинска майка. Господин Дьо Рюбампре, издекламирайте ни „Сен-Жан в Патмос“ или „Пирът на Балтазар“, за да покажете на негово преосвещенство, че Рим си остава „magna parens“*11 на Вергилий.
	[*11 Велика майка (лат.).]
	Жените размениха усмивки, като чуха Наис да произнася двете латински думи.
	При първите стъпки в живота и най-гордите и дръзновени хора се поддават на униние. Нанесеният удар изпрати най-напред Люсиен на дъното, но той скочи на крака и излезе на повърхността, заклевайки се да възтържествува над този свят. Като бик, наранен от хиляди стрели, той се изправи разярен, готов да се подчини на желанието на Луиз и да издекламира „Сен-Жан в Патмос“, но игралните маси бяха привлекли играчите, които потънаха отново в старите си навици. В тях те намираха удоволствие, което поезията не би им дала. От друга страна, отмъщението на толкова наранени честолюбци не би било пълно без презрението, което те засвидетелствуваха на местната поезия, като се отдалечиха от Люсиен и госпожа Дьо Баржьотон. Всеки се престори на много зает: един отиде да говори с префекта за някакъв междуселски път, друг изказа пожелание вечеринката да се разнообрази с малко музика. Тъй като висшето ангулемско общество се чувствуваше лош съдник на поезията, то бе любопитно да чуе мнението на семействата Растиняк и Пимантел. Ето защо мнозина ги заобиколиха. Голямото влияние на тези две семейства в департамента се признаваше при всички важни случаи. Всеки им завиждаше, че може да има нужда някога от тяхното покровителство.
	— Как намирате нашия поет и неговите стихове? — попита Жак маркизата, у която ходеше често на лов.
	— За провинциални стихове не са лоши — каза тя усмихната. — Впрочем един толкова хубав поет не би могъл да напише нищо лошо.
	Всички се възхитиха от тази присъда и побързаха да я повторят пред други, но с повече злост, отколкото маркизата бе вложила в нея. Помолиха Дю Шатле да акомпанира господин Дьо Барта, който унищожи голямата ария на Фигаро. След като вратите на музиката бяха веднъж вече отворени, трябваше да изслушат Шатле, който изпя един рицарски романс, съчинен от Шатобриан по време на Империята. Последваха музикални пиеси за четири ръце, изпълнени от млади момичета по желание на госпожа Дьо Бросар, която искаше да даде възможност на своята скъпа Камий да блесне пред господин Дьо Северак.
	Госпожа Дьо Баржьотон, наранена от презрението, проявено към нейния поет, отговори на презрението с презрение, като отиде в будоара си, докато другите слушаха музика. Епископът я последва. Неговият викарий му беше обяснил дълбоката ирония на неволната му епиграма и той искаше да изкупи вината си. Госпожица Дьо Растиняк, пленена от поезията, се вмъкна в будоара без знанието на майка си. Като седна на тапицираното с коприна канапе, където привлече и Люсиен, Луиз успя да му прошепне на ухото, без никой да я чуе или види:
	— Ангел мой, те не те разбраха, но…
P>
	Обичам твоите стихове, затуй си ги повтарям аз.
P$
	Люсиен, утешен от ласкавите думи, забрави за миг своите страдания.
	— Няма евтина слава — каза госпожа Дьо Баржьотон, като му стисна ръката. — Страдайте, страдайте, приятелю мой, вие ще бъдете велик, вашите страдания са цената на безсмъртието ви. И аз бих искала да се боря. Да ви пази Бог от безличен живот без борби, където крилата на орела нямат простор! Завиждам ви за вашите страдания, защото вие поне живеете. Ще разгърнете силите си, ще ви очаква победа! Борбата ще бъде славна. Когато се издигнете във величествените висини, където царуват само големите умове, спомняйте си за бедните, онеправдани от съдбата хора, чиито умове чезнат под натиска на морален гнет и които загиват, без да могат да живеят истински, след като винаги са знаели какво е животът, които са имали очи, за да виждат, но не са видели нищо, които са имали тънко обоняние, но са долавяли само аромата на зловонни цветя. Възпейте тогава фиданката, която съхне в дъното на леса, задушена от лиани, от гъста буйна растителност, без да усети ласките на слънцето, която умира, без да е цъфнала. Няма ли това да бъде безпощадно печална поема, съвсем необичаен сюжет? Каква възвишена композиция би представлявала картината на младата девойка, родена под небето на Азия, или някоя рожба на пустинята, пренесена в студена страна на Запада, която зове своето любимо небе и умира от неразбрана скръб, еднакво измъчена и от студ, и от любов! Това би било картина на много съществувания.
	— По този начин ще опишете и душата, която си спомня за небето — каза епископът. — Струва ми се, че подобна поема е писана някога. Имах удоволствието да прочета един откъс от нея в „Песен на песните“.
	— Наистина, напишете нещо такова — каза Лор дьо Растиняк и с това изрази наивната си вяра в гения на Люсиен.
	— Франция няма още своя велика свещена поема — каза епископът. — Повярвайте ми, слава и богатство очакват даровития човек, който ще пише за религията.
	— Той ще го направи, ваше преосвещенство — увери го госпожа Дьо Баржьотон с въодушевление. — Не виждате ли, че идеята на тази поема вече блика в очите му като пламъка на зората.
	— Наис се отнася много зле с нас — каза Фифин. — Какво ли прави там?
	— Не я ли чувате? — отговори Станислас. — Яхнала е гръмките си слова, които нямат нито глава, нито опашка.
	Амели, Фифин, Адриен и Франсис се показаха на вратата на будоара заедно с госпожа Дьо Растиняк, която идваше да търси дъщеря си.
	— Наис — казаха двете жени, очаровани, че смущават уединението в будоара, — ще бъде много мило от ваша страна да ни изсвирите нещо.
	— Миличка — отговори госпожа Дьо Баржьотон, — господин Дьо Рюбампре ще ни рецитира своята великолепна библейска поема „Сен-Жан в Патмос“.
	— Библейска! — повтори Фифин удивена.
	Амели и Фифин се върнаха в салона и отнесоха там тази дума като храна за присмех. Люсиен се извини под предлог, че не помни цялата поема. Когато се появи отново, той вече не предизвика никакъв интерес. Всички разговаряха или играеха. Поетът бе загубил целия си блясък, богатите собственици не намираха нищо полезно в него, самомнителните се страхуваха, понеже той представляваше сила, враждебна на невежеството им. Жените, които завиждаха на госпожа Дьо Баржьотон, Беатриче за този нов Данте, както се изрази викарият, й отправяха хладни и презрителни погледи.
	„Това е, значи, висшето общество!“ — каза си Люсиен, като слизаше към Умо по стръмнината на Болийо, защото има моменти, когато човек обича да върви по най-дългият път, за да поддържа чрез движение хода на мислите си, които го вълнуват до мига, на чието течение се оставя. Но той не беше обезсърчен. Яростта на непризнатия честолюбец му вдъхваше нови сили. Подобно на всички младежи, които инстинктът отвежда в по-висша сфера, където пристигат, преди да имат сили да се задържат, той си обещаваше да пожертвува всичко, за да остане във висшето общество. Вървейки, той изтръгваше една след друга отровните стрели, наранили сърцето му, говореше си на висок глас, ругаеше глупците, с които се беше запознал, намираше духовити отговори на глупавите им въпроси и се отчайваше, че толкова късно му идват наум. Като стигна до пътя за Бордо, който лъкатуши в полите на планината и върви покрай реката, стори му се, че вижда Ев и Давид, седнали на някаква греда на брега на река Шарант до една фабрика, и заслиза към тях по пътечката.
	Докато Люсиен бързаше към своето мъчение у госпожа Дьо Баржьотон, сестра му облече розова памучна рокля на ивици, сложи си сламена шапка и малък копринен шал, просто облекло, в което тя изглеждаше пременена, както се случва с всички жени, у които естествената хубост придава стойност на най-дребното украшение. Ето защо, когато не носеше работното си облекло, тя страшно стесняваше Давид. Макар че печатарят беше решил да говори за себе си, той не намери какво да каже, когато улови красивата Ев, за да минат през Умо. Любовта обича този благоговеен страх, подобен на страха, който Божията слава вдъхва на вярващите. Двамата влюбени вървяха мълчаливи към моста Сент-Ан, за да преминат на левия бряг на реката. Притеснена от това мълчание, Ев се спря посред моста, за да се полюбува на реката; оттам до мястото, където строяха барутната фабрика, тя образува дълга водна ивица, по която залязващото слънце хвърляше весели лъчи.
	— Каква хубава вечер! — започна тя, търсейки тема за разговор. — Въздухът е топъл и свеж, цветята ухаят, небето е великолепно.
	— Всичко говори на сърцето — каза Давид, опитвайки чрез сравнение да стигне до любовта. — Безкрайно удоволствие е за хора с любещи сърца да открият в очертанията на пейзажа, в прозрачността на въздуха, в аромата на земята поезията, която носят в душите си. Природата говори вместо тях.
	— И им развързва езика — засмя се Ев. — Вие бяхте много мълчалив, когато минавахте през Умо. Знаете ли, че това ме смущаваше…
	— Изглеждахте толкова хубава, че онемях — отговори наивно Давид.
	— Значи, сега не съм толкова красива? — попита тя.
	— Не, но аз съм така щастлив, че се разхождам с вас насаме, че…
	Той се спря смутен и загледа хълмовете, по които се спуска пътят за Сент.
	— Много ще се радвам, ако тази разходка ви достави удоволствие, защото мисля, че съм длъжна да ви подаря тази вечер в замяна на приема, който пожертвувахте заради мен. Отказвайки да отидете у госпожа Дьо Баржьотон, вие проявихте точно толкова благородство, колкото Люсиен, когато рискуваше да я разсърди със своята молба.
	— Не, това не бе благородство, а благоразумие — отговори Давид. — Понеже сме сами под небето, без други свидетели освен тръстиките и храстите край Шарант, позволете ми, скъпа Ев, да споделя с вас някои мои безпокойства, породени от сегашния живот на Люсиен. След всичко, което му казах преди малко, вярвам, че моите опасения ще бъдат за вас белег за истинско приятелство. И вие, и майка ви направихте всичко, за да го издигнете над неговото обществено положение, но не смятате ли, че като възбудихте амбицията му, го обрекохте неблагоразумно на големи страдания? Как ще може да се задържи във висшето общество, към което така силно се стреми. Аз го познавам. Той е способен да обикне жетва, придобита без труд. Светските задължения ще погълнат времето му, а времето е единственият капитал за онези, които имат само едно богатство — ума. Той обича да блести, обществото ще засили желанията му, които няма да може да удовлетвори, ще харчи пари, без да ги печели. Свикнахте го да се смята за велик, но преди да признае превъзходствата му, светът ще иска бляскави успехи. Литературните успехи се извоюват в самота и упорит труд. Какво ще даде госпожа Дьо Баржьотон на вашия брат в замяна на толкова дни, прекарани в краката й? Люсиен е много горд, за да приеме нейната помощ, а ние знаем, че е още много беден, за да може да продължава да се движи в нейното общество, което ще го опустоши двойно. Рано или късно тази жена ще изостави нашия скъп брат, след като убие в него любовта му към труда, след като развие у него вкус към лукса, презрение към нашия скромен живот, стремеж към наслади, склонността му към леност, истинска поквара за поетичните души. Аз треперя пред мисълта, че тази високопоставена дама може би ще си играе с Люсиен като с хубава играчка. Тя или го обича искрено и ще го накара да забрави всичко, или не го обича и ще го направи нещастен, защото той е луд по нея.
	— Вие смразявате сърцето ми — каза Ев и се спря пред баража на река Шарант. — Но докато мама е жива и има сили да върши тежката си работа и докато аз съм жива, плодовете на нашия труд ще бъдат може би достатъчни, за да покрият разходите на Люсиен и да му позволят да дочака деня, когато щастието ще му се усмихне. Никога няма да загубя смелост, защото мисълта, че работиш за любим човек — добави тя оживено, — премахва цялата горчивина от труда. Аз съм щастлива, когато мисля за кого се мъча, ако това изобщо е мъка. Не се бойте, ние ще спечелим достатъчно пари, за да може Люсиен да се движи във висшето общество. Там е неговото щастие.
	— И неговата гибел — поде Давид. — Чуйте ме, мила Ев. Бавното създаване на гениални трудове изисква или голямо богатство, дошло само`, или върховното безсрамие на едно мизерно съществуване. Повярвайте ми! Люсиен изпитва такъв ужас от лишенията, той с такава наслада вкусва уханията на пиршествата, парата на успеха, честолюбието му така силно се е развило в будоара на госпожа Дьо Баржьотон, че пред нищо няма да отстъпи, за да запази тези блага. А спечеленото от вас никога няма да бъде достатъчно за неговите нужди.
	— Значи, вие не сте наш истински приятел! — извика отчаяно Ев. — В противен случай не бихте ни обезсърчавали така.
	— Ев, Ев! — отговори Давид. — Бих искал да бъда брат на Люсиен. Единствено вие можете да осъществите това и да му дадете възможност да приеме всичко от мене, да ми даде правото да се посветя на него със свещената любов, с която вие правите жертвите си, но като вложа своя разум. Ев, скъпа, любима, направете така, че Люсиен да има едно съкровище, от което да черпи без стеснение. Кесията на брата ще бъде и негова кесия. Да знаете на какви мисли ме навежда новото положение на Люсиен. Ако клетото момче иска да посещава госпожа Дьо Баржьотон, то не бива вече да бъде печатарски фактор, не трябва да живее в Умо, вие не бива да сте работничка, майка ви не трябва вече да се занимава със занаята си. Ако се съгласите да станете моя жена, всичко ще се уреди. Люсиен ще може да живее при мен на втория етаж, докато му построя отделен апартамент под навеса, в дъното на двора, освен ако баща ми се съгласи да вдигне още един етаж. Така ще му осигурим безгрижен, независим живот. Желанието ми да помогна на Люсиен ще ми даде необходимата смелост да забогатея; лично за себе си не бих могъл да го сторя. Само от вас зависи да приемете моята преданост. Може би един ден той ще отиде в Париж, единствената сцена, на която е възможно да се прояви, където дарбите му ще бъдат оценени и възнаградени. Животът в Париж е скъп, ще трябва общо да работим, за да го поддържаме. Впрочем нямате ли вие и вашата майка също нужда от подкрепа? Скъпа Ев, оженете се за мен от любов към Люсиен. По-късно може би ще ме обикнете, когато видите усилията, които ще положа, за да му служа и да ви направя щастлива. И двамата сме със скромни вкусове, ще се задоволяваме с малко. Щастието на Люсиен ще бъде нашата голяма задача, неговото сърце ще бъде съкровищницата, където ще вложим богатство, обич, чувства, упование, всичко!
	— Условията ни разделят — каза Ев, развълнувана, трогната от тази голяма любов, която сама се подценяваше. — Вие сте богат, а аз бедна. Трябва да обичаш много, за да превъзмогнеш подобна трудност.
	— Значи, не ме обичате още достатъчно! — извика Давид обезсърчен.
	— Но баща ви ще се противопостави…
	— Добре, добре — отговори Давид, — ако е въпрос само до съгласието на баща ми, вие ще бъдете моя съпруга. Ев, скъпа моя Ев, вие направихте изведнъж живота ми лек. Сърцето ми бе натежало от чувства, които нито можех, нито знаех как да изразя. Кажете ми, че ме обичате поне малко, и аз ще намеря смелост да ви говоря за всичко онова, което ме вълнува.
	— Истината е, че ме карате да се срамувам, но понеже разкриваме чувствата си, ще ви кажа, че никога в живота си не съм мислила за друг мъж освен за вас. Всяка жена би била горда да принадлежи на мъж като вас и аз, бедната работничка без бъдеще, не смеех да се надявам на толкова щастлива съдба.
	— Стига, стига — прекъсна я той и седна на напречната греда на баража, където се бяха върнали, защото се движеха напред-назад все на същото място като безумни.
	— Какво ви е? — попита тя, изразявайки за пръв път това така мило безпокойство, което жените изпитват към съществата, които им принадлежат.
	— Просто ми е добре — каза той. — Пред мисълта за щастлив живот умът е като заслепен, а душата потисната. Защото аз съм по-щастлив от вас? — добави той меланхолично. — Знам защо.
	Ев го погледна кокетливо и въпросително — чакаше обяснение.
	— Скъпа Ев, аз получавам повече, отколкото давам. Ето защо винаги ще ви обичам повече, отколкото вие мен, защото имам повече основание за това. Вие сте ангел, а аз съм простосмъртен.
	— Не съм толкова учена, колкото вас — отговори Ев с усмивка. — Обичам ви много…
	— Колкото Люсиен? — прекъсна я той.
	— Достатъчно, за да бъда ваша жена, за да се посветя на вас и да се помъча да не ви причиня мъка в живота, който ще бъде малко труден за нас в началото.
	— Забелязахте ли, скъпа Ев, че ви обикнах още от мига, когато ви видях.
	— Коя жена не чувствува, че я обичат? — попита тя.
	— Позволете ми да разсея съмненията, които ви причинява моето мнимо богатство. Аз съм беден, мила моя Ев. Баща ми ме разори, без да му мигне окото; той спекулира с труда ми. Постъпи с мен, както мнозина самозвани благодетели постъпват със своите длъжници. Ако забогатея, ще го дължа на вас. Това не са думи на влюбен, а плод на сериозни разсъждения. Трябва да ви разкрия недостатъците си, а те са много за човек, принуден сам да се издигне. Характерът ми, навиците ми, заниманията, които обичам, ме правят неспособен за всичко, свързано с търговия и спекулация, а ние можем да забогатеем само чрез някое промишлено начинание. Дори да открия златна руда, ще бъда неспособен да я експлоатирам. Но вие, която от любов към брат си вниквате в най-малките житейски подробности, вие, която имате дарбата да пестите и притежавате усърдното търпение на истинския търговец, вие ще приберете плода на моята сеитба. От дълго време се чувствувам член на вашето семейство и нашето положение така силно ме гнети, че изгубих дни и нощи да търся средство за забогатяване. Познанията ми по химия и наблюденията ми върху търговските нужди ме насочиха към едно ценно откритие. Още нищо не мога да ви кажа, предвиждам, че ще стане много бавно. Ще се мъчим може би още няколко години, но все ще открия един ден индустриалните способи, по чиито дири вървят и други. Ако постигна това пръв, богатството ни е обезпечено. Нищо не съм казал на Люсиен, защото той би могъл всичко да развали с горещия си темперамент; би направил от надеждите ми действителност, би живял като цар и би затънал в дългове. Защото пазете тайната ми. Само вашето мило и скъпо присъствие ще ме успокоява през тези дълги изпитания, както желанието ми да ви видя богати, вас и Люсиен, ще ми даде нужното постоянство и упорство.
	— Аз бях отгатнала — прекъсна го тя, — че вие сте от тия изобретатели, които се нуждаят, като моя беден баща, от грижлива съпруга.
	— Значи, вие ме обичате! Ах, кажете ми го без страх, защото за мене вашето име е символ на любовта. Ев е единствената жена в света и това, което е било материална истина за Адам, е морална истина за мене. Боже мой, наистина ли ме обичате?
	— Да — каза тя, като удължи тази проста сричка, сякаш искаше да покаже дълбочината на чувствата си.
	— Да поседнем тук — предложи той, улови Ев за ръка и я отведе до дългата греда почти под колелата на една книжна фабрика. — Оставете ме да подишам вечерния хлад, да чуя жабешкото квакане, да се любувам на лунните лъчи, които трептят по водата. Оставете ме да се проникна от тази природа, защото във всяко нещо виждам написано моето щастие, тази природа, която за първи път се разгръща пред мен с цялото си величие, озарена от любовта, разкрасена чрез вас. Ев, любима моя, това е първият миг на чиста радост, с който съдбата ни дарява. Съмнявам се дали Люсиен е щастлив като мене!
	Като почувствува влажната и тръпнеща ръка на Ев в своята, една сълза се отрони от очите на Давид.
	— Не мога ли да узная тайната? — попита Ев с гальовен глас.
	— Имате пълно право на това, защото вашият баща също се е занимавал с този въпрос, който сега е толкова важен. Ето защо: с падането на Империята ще започне употребата почти изключително на памучно бельо, тъй като то е по-евтино от лененото. Засега хартията все още се добива от конопени и ленени парцали. Но тази суровина е скъпа и спира големия и наложителен напредък на френския печат. Ние не сме в състояние да засилим производството на парцали. Парцалът е резултат на износено бельо, а населението на една страна доставя само определено количество парцали. Това количество може да се увеличи само с увеличаване на ражданията. За да настъпи чувствителна промяна в броя на населението, е необходим четвърт век и съществени промени в бита, търговията и земеделието. Ако нуждите на хартиената индустрия станат двойно или тройно по-големи от текстилните отпадъци, ще се наложи, за да се поддържат ниските цени на хартията, парцалите да се заменят с някакъв друг материал. Това разсъждение почива на един факт, който става пред очите ни. Ангулемските хартиени фабрики, последните, в които се произвежда хартия от ленени и конопени парцали, са свидетели с каква скорост памукът нахлува в хартиената каша.
	При въпроса на младата работничка, която не знаеше какво представлява кашата, Давид й обясни някои неща за хартиеното производство, които няма да бъдат неуместни в произведение, чието материално съществуване се дължи както на хартията, така и на печатарската машина. Но по-добре е да предадем накратко тази голяма скоба в разговора между двамата влюбени.
	Хартията е толкова необикновено откритие, колкото книгопечатането, на което служи за основа. Тя отдавна е съществувала в Китай и по някои подземни пътища на търговията е достигнала до Мала Азия, където към 750 година според преданията се е употребявала хартия, приготвена от смачкан и направен на каша памук. Необходимостта да се замести пергаментът, чиято цена е била прекалено висока, довежда, по образец на бомбикийската хартия (така наричат памучната хартия на Изток), до откриването на хартията от парцали — според едни, в Базел през 1170 година от гръцки бежанци, а според други — в Падуа през 1301 година от един италианец на име Пакс. Така хартията бавно и тайно се усъвършенствувала. Известно е обаче, че при Шарл VI в Париж се е произвеждала кашата за карти за игра.
	Когато безсмъртните Фауст, Костер и Гутенберг създадоха книгата, занаятчии, неизвестни като мнозина велики художници от тази епоха, приспособиха хартиеното производство към нуждите на типографията. През същия този XV век, така могъщ и така наивен, имената на разните формати хартия, както и наименованията на буквите, носеха отпечатъка на тогавашната наивност. Така според водните знаци на листа се появиха хартиите: грозд, Исус, гълъбарник, гърне, раковина, герб, корона в зависимост от това дали на листа имаше грозд, образа на нашия Бог, корона, герб или гърне. По-късно при Наполеон се появи орел: оттам дойде и името на хартията големия орел. По същия начин различните шрифтове бяха наречени цицер, свети Августин, великия канон, според църковните книги, богословските трудове и трактатите на Цицерон, за отпечатването на които за пръв път са били използувани съответните букви. Курсивът бе въведен от Алда във Венеция, откъдето е дошло и името му — италик. Преди изнамирането на фабричната хартия, чиято дължина е неограничена, най-големите формати бяха големият Исус или големият гълъбарник: последният се употребяваше само за атласи и гравюри. Всъщност размерите на печатарската хартия бяха съобразени с големината на печатарските плочи. В момента, когато Давид даваше своите обяснения, съществуването на ролна хартия се смяташе във Франция за химера, макар че Дьони Робер д’Есон беше изобретил около 1799 година една машина за нейното производство, която Дидо-Сен-Леже се опита да усъвършенствува. Гладката и лъскава хартия е изнамерена от Амброаз Дидо през 1780 година. Този кратък преглед доказва безспорно, че всички велики придобивки на промишлеността се осъществяват много бавно и чрез незабелязани напластявания, както действува самата природа. За да достигнат до своето съвършенство, писмеността, а може би и самият език са си налучквали пътя, както печатарството и производството на хартия.
	— Вехтошари събират в цяла Европа парцали, старо бельо и купуват всякакъв вид текстилни отпадъци — каза печатарят в заключение. — Тези отпадъци се сортират и се складират у търговци на едро и те ги доставят на хартиените фабрики. За да ви дам известна представа за тази търговия, трябва да знаете, госпожице, че през 1814 година банкерът Кардон, собственик на съдове за хартиена каша в Бюж и Лангле, където Лерие дьо л’Ил се беше опитал още в 1776 година да разреши проблема, който занимаваше и вашия баща, имаше дело с някой си Пруст по повод една грешка в сделка, възлизаща на десет милиона ливри, тоест около четири милиона франка, защото се губели около два милиона килограма парцали. Производителят изпира парцалите и ги превръща в светла каша. Тази каша се прецежда, точно както домакинята прецежда сок през цедка, само че върху металическа рамка, наречена „форма“. Вътрешността й е металическа; в средата се намира филигранът, който дава името си на хартията, а големината на рамката определя големината на листа. По времето, когато учех при братя Дидо, хората вече се занимаваха с този въпрос и продължават да се занимават и досега с него. Усъвършенствуването, до което се е домогвал вашият баща, представлява властна потребност в наше време. Ще ви обясня защо. Макар че ленената нишка е по-трайна в сравнение с памучната и в крайна сметка излиза по-евтина от нея, тъй като, когато беднякът трябва да извади известна сума от джоба си, той винаги предпочита да извади по-малко, отколкото повече, в края на краищата претърпява в потвърждение на думите vae victis*12 огромни загуби. Буржоазната класа постъпва по същия начин. Ето защо лененото бельо е недостатъчно. В Англия например четири пети от населението употребява памучни, а не ленени тъкани и вече се произвежда хартия само от памучни парцали. Подобна хартия преди всичко има един голям недостатък — чупи се и се разпада толкова лесно във вода, че книга от такава хартия би се превърнала в каша, ако остане накисната четвърт час, докато стара книга би издържала и два часа. Ако я изсушите, тя ще пожълтее малко, но текстът си остава четлив и произведението оцелява. Наближава време, когато богатствата ще намалеят, защото ще се изравнят, всичко ще обеднее: ще търсим евтини книги и евтино бельо, както вече хората купуват малки картини, защото нямат място за по-големи. Ризите и книгите няма да са трайни, и толкова. Здравите артикули постепенно изчезват. Затова решението на този проблем има голямо значение за литературата, науката и политиката. Веднъж в моя кабинет в Париж възникна оживен спор за първичните суровини на китайската хартия. В Китай благодарение на материала, който се използува, хартиеното производство е стигнало още от самото начало до съвършенство, което липсва на нашето. Много се занимавахме тогава с китайската хартия: по лекота и тънкост тя превъзхожда нашата, защото тези ценни качества не са в ущърб с устойчивостта й. Освен това, колкото и тънка да е, тя не става прозрачна. Един много образован коректор (в Париж се срещат учени между коректорите, например Фурие и Пиер Льору работят като коректори у Латвардиер), граф Дьо Сен-Симон, пристигна в разгара на спора. Той ми каза, че според Кемпфер и Дю Алд китайците изработвали хартията като нас от някакво растение, наречено брусонация. Друг коректор поддържаше, че китайската хартия имала предимно животински произход и я фабрикували от коприна, която е толкова изобилна в Китай. В мое присъствие се хванаха на бас и тъй като братя Дидо са печатари на Института, поставиха спора на разглеждане на едно заседание на Академията. Марсел, бивш директор на Императорската печатница, определен за арбитър, препрати двамата коректори при абат Грозие, библиотекар в Арсенала. Абатът разреши спора, само че и двамата коректори загубиха баса. Оказа се, че китайската хартия не се изработва нито от коприна, нито от брусонация; нейната каша се приготвя от стрити бамбукови пръчки. Абат Грозие притежаваше една илюстрована техническа китайска книга с много рисунки, изобразяващи фабрикуването на хартия във всички негови фази. Той ни показа бамбуковите стебла, струпани в един ъгъл на много ясно нарисуваната работилница. Когато Люсиен ми каза, че баща ви с присъщата на деловитите хора интуиция бил замислил средство да замести текстилните отпадъци с някоя много разпространена растителна материя, взета направо от местното производство, както правят китайците, използувайки влакнестите бамбукови стебла, аз проучих всички опити, направени от предшествениците ми, и се заех сам с този проблем. Бамбукът е тръстика: естествено най-напред помислих за нашите тръстики. Работната ръка в Китай не струва почти нищо, там надницата е петнадесет стотинки. Ето защо китайците могат да слагат едва излязлата от калъпа хартия лист по лист между нагрени порцеланови плочи и притискайки я, да й придадат блясък, плътност и копринен гланц, качества, благодарение на които тя е най-хубавата хартия в света. За нас най-важният въпрос е да заместим китайския способ с машина. Машината разрешава проблема за поевтиняването, което в Китай се постига с евтиния ръчен труд. Ако успеем да изработим евтина хартия, подобна по качество на китайската, ще намалим поне наполовина теглото и дебелината на книгите. Съчиненията на Волтер, събрани и подвързани, напечатани на нашата гладка хартия, тежат сто двадесет и пет кила, на китайска хартия ще тежат едва двадесет и пет. Това е вече голямо постижение. Помещението, нужно за библиотеките, ще става постепенно все по-трудно разрешим въпрос в епохата, когато общото намаляване на размерите засяга всичко — и вещите, и хората, а даже и жилището им. Рано или късно големите дворци и обширните апартаменти в Париж ще бъдат съборени. Скоро няма да има недвижими имущества, съразмерни със строежите на бащите ни. Не е ли позор за нашето време да изработваме нетрайни книги? Само след десет години холандската хартия, произвеждана от конопени или ленени парцали, ще стане съвсем невъзможна. А ето че вашият брат ми повери, че баща ви бил намислил да използува някои влакнести растения, за да произвежда хартия. Така че ако успея, и вие ще имате право на…
	[*12 Горко на победените (лат.).]
	В този миг Люсиен се приближи до сестра си и прекъсна великодушното предложение на Давид.
	— Не зная — каза той — дали тази вечер е била приятна за вас, но за мене тя беше жестока.
	— Бедни Люсиен, какво е станало? — възкликна Ев, като забеляза възбуденото лице на брат си.
	Раздразненият поет разказа вълненията си и изля в приятелските сърца потока мисли, които го тревожеха. Ев и Давид го изслушаха безмълвно, натъжени от този скръбен изблик, който разкриваше едновременно душевно величие и дребнавост.
	— Господин Дьо Баржьотон — завърши Люсиен — е старче, което сигурно скоро ще пукне от преяждане. Какво пък! Ще се наложа над този надменен свят: ще се оженя за госпожа Дьо Баржьотон. Тази вечер прочетох в очите й, че ме обича, колкото я обичам и аз. Да, тя почувствува раната ми, успокои терзанията ми. Колкото е хубава и изящна, толкова е издигната и благородна! Не, тя никога няма да ми измени!
	— Не е ли време да му създадем спокойно съществуване? — промълви тихо Давид на Ев.
	Ев мълчаливо стисна ръката му, а той, отгатнал мислите й, побърза да сподели с Люсиен плановете си. Двамата влюбени бяха така погълнати един от друг, както Люсиен беше погълнат от себе си. Нетърпеливи да му изповядат щастието си, Ев и Давид не забелязаха учудването, което неволно прояви при новината за този брак възлюбеният на госпожа Дьо Баржьотон. Люсиен мечтаеше да ожени сестра си сполучливо, когато сам той закрепеше позициите си, за да си осигури подкрепата на някое влиятелно семейство. И се отчая, защото видя в проектирания съюз още едно препятствие за успехите си в светското общество. „Ако госпожа Дьо Баржьотон се реши да стане госпожа Дьо Рюбампре, тя никога няма да приеме да бъде снаха на Давид Сешар!“ Тази фраза точно и ясно предава мислите, които разкъсваха душата на Люсиен. „Луиз е права! Хората с бъдеще остават винаги неразбрани в семействата си“ — каза си той горчиво.
	Ако тази женитба му беше съобщена в друг момент, а не сега, когато мислено беше погребал господин Дьо Баржьотон, тя несъмнено щеше много да го зарадва. Ако можеше да размисли за сегашното си положение, ако можеше да си представи каква ще бъде съдбата на това хубаво, но бедно момиче, Ев Шардон, той би сметнал тази женитба за неочаквано щастие. Но той беше в страната на златните сънища, където младежките надежди събарят с „ако“ всяко препятствие. Малко преди това бе възтържествувал мислено над обществото. И сега страдаше, върнат така рязко към действителността. Ев и Давид помислиха, че брат им мълчи, покъртен от великодушието на Давид. За тези две прекрасни души мълчаливото съгласие бе доказателство за истинско приятелство. Печатарят започна оживено и чистосърдечно да описва щастливия живот, който очакваше четиримата. Въпреки възраженията на Ев той обзаведе разкошно, като истински влюбен, първия етаж, издигна с простодушна вяра втори за Люсиен и отделно жилище над навеса за госпожа Шардон, към която възнамеряваше да прояви напълно синовна преданост. С една дума, направи семейството толкова щастливо, а духовният си брат толкова независим, че Люсиен, омагьосан от гласа на Давид и от милувките на Ев, забрави по сенчестата пътека край тихата и светла Шарант, под звездния свод и в топлата нощ оскърбителния трънен венец, който обществото бе нахлузило на главата му. Най-сетне господин Дьо Рюбампре оцени истински Давид. Променчивият му характер го върна бързо в честния трудолюбив, еснафски живот, който бе водил досега. Видя го разхубавен и безгрижен. Шумът на аристократичния свят оставаше все по-далеч. И когато стигнаха до павираните улици на Умо, честолюбивият младеж стисна ръката на Давид, радвайки се с открито сърце на щастливите годеници.
	— Дано само баща ти не се противопостави на женитбата — каза той на Давид.
	— Като че ли той изобщо се сеща за мене! Старият живее само за себе си. Но ще отида утре при него в Марсак. Ако не друго, надявам се да го убедя да започне необходимата за нас пристройка.
	Давид придружи брата и сестрата до дома на госпожа Шардон и поиска от нея ръката на Ев. Той бързаше и не искаше да отлага. Майката взе ръката на дъщеря си, сложи я с радост в ръката на Давид и насърчен, влюбеният целуна по челото годеницата си, която му се усмихна пламнала.
	— Така се годяват бедните — промълви майката и вдигна очи нагоре, като че ли за да изпроси Божията благословия.
	— Вие сте смел, дете мое — каза тя на Давид, — ние сме изпаднали, страхувам се, че бедността е заразителна.
	— Ще бъдем богати и щастливи — заяви тържествено Давид. — Сега-засега вие няма да бъдете вече болногледачка, а ще дойдете да живеете с дъщеря си и Люсиен в Ангулем.
	Тримата побързаха да споделят с удивената си майка чудесните планове и се впуснаха в увлекателен семеен разговор; вкусвайки в мечтите си бъдещите радости, те прибираха в хамбара сеитбата. Най-сетне трябваше да изпратят Давид: той би желал тази вечер да няма край. Беше вече един часът, когато Люсиен го изпроводи до Порт Пале. Почтеният Постел, обезпокоен от това необикновено раздвижване, дебнеше зад щорите. Той беше отворил прозореца и виждайки, че стаята на Ев свети в този късен час, се питаше: „Какво ли става у Шардон?“
	— Синко — обърна се той към Люсиен, когато младежът се връщаше. — Какво става у вас? Да нямате нужда от мене?
	— Не, господине — отвърна поетът, — понеже вие сте наш приятел, мога да споделя с вас: майка ми даде на Давид Сешар ръката на сестра ми.
	Вместо отговор Постел блъсна прозореца, отчаян, че не е поискал за съпруга госпожица Шардон.
	Давид не се върна в Ангулем, а се запъти към Марсак. Решил бе да се разходи. Слънцето изгряваше, когато стигна до лозето край къщата на баща си. Влюбеният младеж съгледа под едно бадемово дърво стария печатар; главата му се подаваше над плета.
	— Добър ден, татко — поздрави го Давид.
	— Ти ли си, момчето ми? Какво търсиш на пътя в този ранен час? Влез оттам. — И лозарят му посочи малката вратичка в плета. — Лозите ми са вече прецъфтели, но нито една пръчка не е замръзнала. Ще дадат повече от пет бъчви на декар тази година, я виж колко богато съм го наторил.
	— Татко, дойдох да поговоря с вас по една важна работа.
	— Кажи как върви печатницата? Навярно печелиш много пари.
	— Ще печеля, татко, но засега не съм богат.
	— Всички тук ме осъждат, че хвърлям толкова тор — продължи в отговор бащата. — Гражданите, искам да кажа маркизът, графът и разни други господа твърдят, че съм развалял виното. Питам се каква ли е ползата от образованието! Само разбърква ума на хората. Слушай сега! Тези господа получават кога седем, кога осем бъчви от арпан и ги продават по шестдесет франка едната, което прави най-много четиристотин франка на арпан при добра година. А аз изкарвам двадесет, продавам ги по тридесет франка, чисти шестстотин франка. Кой е глупакът? Качеството! Качеството! За какво ми е качеството? Нека си го запазят за себе си! За мене качеството е парата. Та какво искаше да ми кажеш?…
	— Татко, ще се женя и дойдох да ви поискам…
	— Да ми поискаш? Какво? Нямам нищо, моето момче. Ожени се, не ти преча, но не мога да ти дам нищо, нямам нито стотинка. Лозарството ме разорява. От две години влагам и влагам, а имам и данъци, и какви ли не разходи. Държавата взема всичко, цялата печалба отива за държавата! От две години горките лозари нищо не са взели. Тази година не е лоша. Но само бъчвите струват вече по единадесет франка едната. Целият гроздобер ще отиде за бъчваря. Защо се жениш преди гроздобера?
	— Дойдох да поискам само съгласието ви, татко.
	— А, така кажи. А мога ли да попитам коя е?
	— Госпожица Ев Шардон.
	— Какво представлява тя? Що за човек е?
	— Дъщеря на покойния господин Шардон, аптекар в Умо.
	— Вземаш мома от Умо, ти, търговецът, кралски печатар в Ангулем! Ето ти плодовете на образованието! Иди, че пращай децата си в колеж! Значи, е богата, момчето ми? — каза старият лозар и пристъпи гальовно към сина си. — Щом вземаш мома от Умо, трябва поне да има доста хилядарки! Още по-хубаво. Тъкмо ще си платиш наемите. Знаеш ли, момчето ми, че се събраха вече две години и три месеца неплатен наем, всичко две хиляди и седемстотин франка, които ще ми дойдат тъкмо навреме, за да платя на бъчваря. Ако не ми беше син, бих ти ги поискал с лихвите, защото интересът си е интерес, но аз ти ги прощавам. Кажи сега каква зестра ще получиш?
	— Каквато е получила и мама.
	Старият лозар насмалко щеше да се изпусне: „Как, само десет хиляди франка!“ Но си спомни, че беше отказал да даде сметка на сина си и извика:
	— Значи, няма нищо?
	— Богатството на майка ми бяха умът и красотата й.
	— Иди с това на пазара и ще видиш какво ще ти дадат! По дяволите! Кой баща е щастлив с децата си! Аз, Давид, когато се ожених, имах само една книжна шапка на главата и двете си ръце. Бях беден печатарски работник. Но с прекрасната печатница, която ти _дадох_, с образованието и опитността си, ти трябва да вземеш буржоазка от града, богата жена с тридесет до четиридесет хиляди франка зестра. Зарежи любовта и остави аз да те оженя. На една левга оттук има една тридесет и две годишна вдовица, воденичарка, с имот за сто хиляди франка. Това е жена за тебе. Земята й е съседна с моята, ще можеш да я присъединиш към Марсак. Какъв прекрасен имот ще стане и ще видиш как ще го стопанисвам! Казват, че щяла да се жени за първия си помощник, Куртоа, но къде си ти, къде е той! Аз ще водя воденичарската работа, а тя ще си гледа живота в Ангулем.
	— Татко, дал съм вече дума…
	— Давид, ти нищо не разбираш от търговия, отсега те виждам разорен. Да, ако се ожениш за тази мома от Умо, ще трябва да си уредим сметките. Ще ти пратя призовка за наемите, защото не предвиждам нищо добро. Ах, клети мои печатарски машини, за да ви смазват, за да ви поддържат, за да ви въртят, трябват пари. Дано поне реколтата излезе добра!
	— Татко, струва ми се, че досега съм ви причинил малко огорчения…
	— Но затова пък и малко наем си ми платил — възрази лозарят.
	— Дойдох също да искам от вас, освен съгласието за женитбата, да вдигнете втория етаж на къщата и да построите едно жилище над навеса.
	— Да имаш да вземаш! Казах ти, че нямам нито стотинка и ти го знаеш отлично. Пък и това ще бъдат пари, хвърлени на вятъра, какъв доход ще ми донесат? Я го гледай ти! Идва рано-рано да ми иска строежи, които биха разорили и самия крал. Може да се казваш Давид, но аз нямам богатствата на Соломон. Полудял ли си? Ти не си мой син! Сигурно са те сменили, когато са те кърмили! Виж какви чепки ще има! — прекъсна се той и му показа една лозова пръчка. — Само тия деца не носят разочарование на родителите си: ториш ги и те ти дават плод. А ти? Пратих те в колеж, похарчих луди пари, за да те образовам, изучи занаята у братя Дидо и за какво? За да ми доведеш снаха от Умо, без стотинка зестра. Ако не беше учил, ако беше останал под опеката ми, щеше да постъпиш, както искам аз, и сега щеше да се ожениш за воденичарката със стоте хиляди франка, без да смятаме воденицата. А! Ти си умен и си въобразяваш, че ще те възнаградя за тия ти хубави чувства и ще ти построя дворец?… Като че ли от двеста години насам в тази къща са живели свини, та хубавицата от Умо не може да спи в нея. Я виж! Да не би да е френска кралица?
	— Добре, татко, ще вдигна втория етаж с мои средства и синът ще обогати бащата. Макар че това много рядко се среща, все пак се случва понякога.
	— Аха, така ли, момчето ми, пари за строеж имаш, а за наемите нямаш. Какъв хитрец! Иска да надлъже баща си.
	Той извъртя така въпросът, че разрешението стана трудно. Старецът много се радваше, че постави Давид в такова положение — да не му даде нищо и въпреки това да изглежда бащински настроен. Така синът не получи от баща си нищо друго освен неговото съгласие за женитбата и разрешението да направи на свои разноски в бащината си къща всички необходими преустройства. Старият печатар, образец на тесногръд баща, великодушно се смили да не иска наемите си и да му остави спестените пари, за които Давид така неблагоразумно се бе издал. Младежът се върна натъжен. Той си даде сметка, че ако изпадне в нужда, няма да може да разчита на баща си.
	Думите на епископа и отговорът на госпожа Дьо Баржьотон се разнесоха из цял Ангулем. Най-дребните подробности бяха толкова преувеличени, разкрасени или преобразени, че поетът стана герой на деня. От висшите кръгове, където се развихри тази буря от клюки, няколко капки паднаха и в еснафските среди. Когато Люсиен мина по Болийо, за да отиде у госпожа Дьо Баржьотон, той забеляза завистливите погледи на мнозина млади хора и долови някои думи, от които много се възгордя.
	— Това се казва щастлив момък — каза грозният адвокатски писар Пти-Кло, съученик на Люсиен, с когото поетът се държеше малко покровителствено.
	— Естествено, хубав е, даровит е, а освен това госпожа Дьо Баржьотон е луда по него — отговори един младеж от добър род, който беше присъствувал на четенето.
	Люсиен едва бе дочакал часа, когато предполагаше, че ще намери Луиз сама. Чувствуваше нужда тази жена, станала арбитър на съдбините му, да одобри брака на сестра му. След миналата вечер тя може би щеше да бъде по-нежна и той щеше да изживее щастливи мигове. Не се беше излъгал: госпожа Дьо Баржьотон го прие с предвзет възторг, който се стори на нашия новак в любовта трогателен признак за нарастващо чувство. Тя остави хубавата си златиста коса, ръцете и лицето си на пламенните целувки на поета, който толкова беше страдал вечерта.
	— Да беше видял лицето си, когато четеше — прошепна му тя, защото си говореха галено на „ти“ от предната вечер, когато, седнала на канапето, беше изтрила с бялата си ръка потта, украсила предварително с бисери челото, върху което тя положи венец.
	— Как искряха хубавите ти очи! От устните ти излизаха златни вериги, които приковават сърцата на слушателите към думите на поета. Ще ми прочетеш целия Шение, той е поетът на влюбените. Няма вече да страдаш, не искам да страдаш! Да, ангел мой, ще ти създам оазис, където ще живееш живота си на поет, активен и бездеен, трудолюбив или безгрижен, вглъбен в мисли, но само не забравяй никога, че на мен дължиш лаврите си. Те ще бъдат благородната награда за страданията, които ме очакват. Мили мой, обществото няма да пощади и мене, както не щади тебе. То си отмъщава за всяко щастие, което не може да вкуси. Да, винаги ще ми завиждат, не видяхте ли вчера? Тези кръвожадни мухи бързо долетяха да утолят жаждата си с кръвта от ужилването си! Но аз бях щастлива, живеех! Колко отдавна струните на сърцето ми не бяха трептели!
	Сълзи се стичаха по страните на Луиз. Люсиен взе ръката й и вместо отговор я целуна продължително. Тази жена ласкаеше тщеславието на поета, както го бяха ласкали майка му, сестра му и Давид. Всички продължаваха да издигат все по-високо въображаемия пиедестал под него. Поддържан от всички, от приятели и от врагове в честолюбивата си самонадеяност, той се движеше сред миражи. Младежкото въображение най-лесно става съучастник на подобни похвали и измамни представи, всичко се стича така благоприятно за младия красив човек с блестящо бъдеще, че е необходимо не един горчив урок, за да се разсее създаденото самочувствие.
	— Значи, ти си съгласна, прекрасна моя Луиз, да станеш моя Беатриче, но Беатриче, готова да се отдаде на любимия си?
	Тя вдигна хубавите си очи, които бе свела, и каза, опровергавайки думите си с неземна усмивка:
	— Стига да заслужите… По-късно! Нима не сте щастлив? Да притежаваш нечие сърце, да можеш всичко да кажеш, уверен, че ще бъдеш разбран, не е ли това истинското щастие?
	— Да — съгласи се леко намусен огорченият влюбен.
	— Дете — каза тя шеговито. — Хайде, не искаше ли да ми кажеш нещо? Ти влезе със загрижено лице, мили Люсиен.
	Люсиен повери плахо на възлюбената си любовта на Давид към сестра му, нейните чувства към Давид и замислената женитба.
	— Бедният Люсиен — каза тя, — страх го е, че ще му се скарат, че ще го бият, като че ли сам той ще се жени! Но какво лошо има в това? — добави тя и го погали по косата. — Какво ме интересува твоето семейство, в което ти си едно изключение? Ако баща ми се ожени за прислужницата си, много ли ще се разтревожиш? Мое дете, влюбените нямат друго семейство. Интересува ли ме някой друг на света освен моя Люсиен? Стани велик, съумей да извоюваш слава, това е единствената ни грижа.
	От този егоистичен разговор Люсиен се почувствува най-щастливият човек на земята. Докато слушаше налудничавите доводи, с които Луиз му доказваше, че са сами в света, влезе господин Дьо Баржьотон. Люсиен смръщи вежди и явно се смути, но Луиз му направи знак и го покани да остане да вечеря с тях, като го помоли да й почете малко от Андре Шение, докато дойдат постоянните гости и играчите на карти.
	— Ще направите удоволствие не само на жена ми, но и на мене — каза господин Дьо Баржьотон. — Много обичам да ми се чете след вечеря.
	Посрещан любезно от господин Дьо Баржьотон, ласкан от Луиз, обслужван от слугите с уважение, каквото се проявява към любимците на господарите, Люсиен остана в дома на Баржьотон, приемайки удоволствията на богатството, които съдбата му предлагаше. Когато салонът се изпълни с гости, той се почувствува толкова насърчен от тъпотата на господин Дьо Баржьотон и от любовта на Луиз, че окуражаван от красивата си любима, започна да се държи като завоевател. Наслаждаваше се на властното държане на Наис, а тя с удоволствие споделяше успеха си с него. С една дума, тази вечер той се опита да играе ролята на герой на малкия град. Когато видяха новото държане на Люсиен, някои гости помислиха, че отношенията му с госпожа Дьо Баржьотон са навлезли в най-интимна фаза. Амели, дошла заедно с Дю Шатле, потвърждаваше в един ъгъл на салона, където се бяха събрали завистниците и клеветниците, че това голямо нещастие вече се е случило.
	— Няма защо да смятате Наис отговорна за суетността на младия човек, толкова горд, че е проникнал в обществото, където никога не се е надявал да влезе — възрази Шатле. — Не виждате ли, че този господин Шардон тълкува като аванси вежливите думи на една високопоставена дама? Той още не умее да отличава безмълвието на истинската страст от покровителствения език, на който тя му говори заради красотата, младостта и дарбата му! Тежко и горко на жените, ако ги обвиним във всички желания, които те вдъхват! Той безспорно е влюбен, но Наис…
	— О! Наис! — повтори коварната Амели. — Наис е много щастлива от тази любов. За жена на нейната възраст любовта на един младеж е толкова съблазнителна! Тя се подмладява покрай него. Почва да се чувствува, да се държи, да се превзема като младо момиче, без да мисли, че става смешна… Погледнете само! Аптекарският син се перчи като господар в дома на госпожа Дьо Баржьотон.
	— „Любовта не признава прегради“ — затананика Адриен.
	На следния ден нямаше къща в Ангулем, където да не разискваха близостта между господин Шардон, тоест Дьо Рюбампре и госпожа Дьо Баржьотон. Прегрешили само с няколко целувки, обществото вече ги обвиняваше в най-престъпно щастие. Госпожа Дьо Баржьотон носеше бремето на царственото си положение. Не сте ли забелязали сред странните прояви на обществото неговите произволни присъди и безсмислена взискателност? Има хора, на които всичко е позволено: те могат да вършат най-неразумни неща; всяка тяхна постъпка е благопристойна, всеки оправдава действията им. Има обаче други, към които обществото е невероятно строго: те трябва винаги да постъпват както подобава, никога не бива да сбъркат, нито да допуснат слабост или дори глупост. Те са все едно статуи, от които обществото се възхищава, но тутакси ги сваля от пиедестала, ако студът повреди дори един техен пръст или отрони носа им. Нищо човешко не им е позволено, те трябва винаги да са богоподобни и съвършени. Един-единствен поглед на госпожа Дьо Баржьотон към Люсиен се равняваше на дванадесет години любовно щастие на Зизин и Франсис. С едно стискане на ръцете си двамата влюбени щяха да си навлекат всички гръмотевици на Шарант.
	Давид беше донесъл от Париж спестени пари, които пазеше в тайна. Той ги определи за разноски по сватбата и за пристрояване на втория етаж на бащината къща. Нима разширявайки този дом, не работеше все пак за себе си? Рано или късно той щеше да бъде негов, баща му беше вече седемдесет и осем годишен. Печатарят построи предимно от дърво апартамента на Люсиен, за да не претоварва старите стени на попуканата къща. Той с особено удоволствие мебелира и разкраси апартамента на първия етаж, където щеше да живее красивата Ев. Това беше период на радост и безоблачно щастие за двамата приятели. Макар и отвратен от ограниченото провинциално съществуване и уморен от жалката пестеливост, която превръщаше петфранковата монета в грамадна сума, Люсиен понесе без оплаквания сметките и лишенията на оскъдицата. Мрачната меланхолия беше отстъпила място на сияйна надежда. Звезда блестеше над главата му. Той бленуваше за прекрасен живот и изграждаше щастието си върху гроба на господин Дьо Баржьотон, който страдаше от време на време от стомашно разстройство и имаше щастливата мания да лекува преяждането си на обед с преяждане вечер.
	В началото на септември Люсиен не беше вече фактор в печатницата, а господин Дьо Рюбампре, настанен великолепно в сравнение с мизерната мансарда с кръгло прозорче в Умо, където живееше синът на Шардон. Той не беше вече жител на Умо, а обитаваше горния град и вечеряше четири пъти седмично у госпожа Дьо Баржьотон. Спечелил приятелството на негово преосвещенство, той имаше достъп и в епископството. Заниманията му го нареждаха между най-издигнатите личности на града. Всеки мислеше, че един ден ще стане една от знаменитостите на Франция. Прекосявайки хубавия салон, прелестната спалня и кабинета, подреден с вкус, той се утешаваше, че взема тридесет франка на месец от спечелените с тежък труд надници на сестра си и майка си, защото беше вече към края на историческия роман „Стрелецът на Шарл IX“, върху който работеше от две години, и довършваше томче стихове, озаглавено „Маргаритки“. Тези творби щяха да му спечелят известност сред литературния свят и да му донесат достатъчно пари, за да се издължи на майка си, на сестра си и на Давид. Чувствувайки се израсъл, чувайки гласа на славата в бъдещето, той приемаше сега с благородна увереност жертвите, приемаше с усмивка нищетата и вкусваше с наслада последните лишения. Ев и Давид бяха поставили щастието на своя брат над собственото си щастие. Сватбата се забави, защото не успяха да довършат мебелировката, боядисването и поставянето на тапети на първия етаж, тъй като обзавеждането на Люсиен мина на преден план. Който познаваше Люсиен, не би се учудил на тази преданост: той беше толкова чаровен! Държеше се така ласкаво! Изразяваше така мило нетърпението и желанията си! Желанията му се изпълняваха, преди да е отворил устата си. Подобно предимство е по-скоро пагубно, отколкото спасително за младите хора. Привикнали на вниманието, което всички проявяват към красивите младежи, щастливи от егоистичното покровителство, оказвано от обществото на неговите любимци, по същия начин, както богаташът дава милостиня на просяк, който буди съчувствие и поражда вълнение, много от тези големи деца се наслаждават на благоволението, без да го използуват. Не разбирайки значението и двигателите на обществените отношения, те си въобразяват, че винаги ще срещат мамещи усмивки. Настъпва обаче момент, когато се виждат оголени и оплешивели, останали без стойност и богатство. Тогава обществото ги изоставя като престарели кокетки до вратата на някой салон или като стари дрипи край пътните камъни. Ев и без това не бързаше. Тя искаше без много разходи да обзаведе младото си домакинство. Пък и нима двамата влюбени можеха да откажат каквото и да било на брат, който, като гледаше сестра си да работи, казваше от сърце:
	— Какво не бих дал да можех да шия!
	И Давид, сериозен и наблюдателен, споделяше тази преданост. След тържеството у госпожа Дьо Баржьотон той обаче започна да се плаши от метаморфозата, която се извършваше у Люсиен. Боеше се, че поетът ще почне да презира скромния начин на живот. Желаейки да го изпита, няколко пъти го принуди да избира между патриархалните семейни радости и светските забавления, но видя, че Люсиен е готов да жертвува суетните си развлечения и си каза: „Няма да ни го покварят!“
	Тримата млади хора и госпожа Шардон правеха понякога малки излети, каквито се устройват в провинцията: отиваха да се разходят в съседните горички край брега на Шарант; обядваха на тревата с провизии, донесени на уговорено място и час от чирака на печатницата; връщаха се вечерта, малко уморени, похарчили не повече от три франка. В редки случаи, когато обядваха в някое ханче, нещо средно между провинциална гостилница и парижка кръчмичка от предградията, те изразходваха до пет франка, като Давид плащаше половината. Много му беше приятно, че през тези дни, прекарвани на открито, Люсиен жертвуваше удоволствията, които намираше у госпожа Дьо Баржьотон, и пищните светски трапези. По това време всеки искаше да чествува великия човек на Ангулем.
	При тези обстоятелства, когато младото домакинство се беше почти напълно обзавело, Давид отиде в Марсак да помоли баща си да присъствува на сватбата. Той се надяваше, че спечелен от снаха си, старецът ще участвува с нещо в грамадните разходи по подреждането на къщата. Тогава обаче стана едно събитие, което в малките градове променя коренно всичко.
	В лицето на Шатле Люсиен и Луиз имаха домашен шпионин, който дебнеше с упорита омраза, изтъкана от ревност и корист, случай да предизвика скандал. Сикст искаше да принуди госпожа Дьо Баржьотон да вземе така решително страната на Люсиен, че да се изложи напълно. Той играеше роля на скромен неин довереник, но ако в дома й се възхищаваше от Люсиен, навсякъде другаде го унищожаваше безпощадно. Неусетно си беше извоювал правото да влиза по всяко време у Наис, която не хранеше никакви подозрения към стария си обожател; но той криво си беше направил сметката: любовта на Люсиен и Луиз си оставаше платонична за голямо отчаяние и на двамата. Има страсти, чисто развитие се проточва и не се знае за добро или зло. Има влюбени, които се хвърлят в тактиката на чувствата, приказват, вместо да действуват, и се сражават на открито поле, вместо да водят обсада. Често те се пресищат по този начин взаимно и желанието отслабва, без да е задоволено. Влюбените в такъв случай разполагат с много време да размишляват и да се преценяват. Често страсти, влезли смело в бой с развети знамена, тръпнещи от нетърпение да съборят всичко пред себе си, се връщат без победа, засрамени, обезоръжени, затъпели от празния грохот. Подобна неминуема развръзка се обяснява с боязливостта на младежите и с отлагането на решителния момент, присъщо на неопитните жени. Такива взаимни заблуди не се срещат нито сред самонадеяните донжуани, които имат опит зад гърба си, нито сред кокетките, свикнали с маневрите на любовта.
	Животът в провинцията е особено неудобен за интимни любовни връзки и насърчава интелектуалните разисквания върху любовното чувство. От друга страна, възпрепятствувайки нежното общуване, свързващо влюбените, той тласка понякога горещите темпераменти към крайни решения. Провинциалният живот е построен върху такова дребнаво дебнене, върху такава прозрачност на частния живот, той допуща толкова малко интимност, която утешава, без да оскърбява добродетелта; чистите отношения са тъй неоснователно охулени, че много жени биват заклеймени въпреки невинността си. Тогава някои от тях дори съжаляват, че не са вкусили всички наслади на прегрешението, а са изпили всичките му горчилки. Обществото, което критикува и осъжда, без да разследва сериозно привидните факти, с които завършват някои продължителни тайни борби, става по този начин съучастник в неприятните развръзки. Повечето хора обаче, възмутени от мнимите скандали, предизвикани от напразно оклеветени жени, никога не са се замисляли за причините, които са ги довели до крайни решения. Госпожа Дьо Баржьотон беше напът да изпадне в странното положение, в което изпадат много жени, пропаднали само защото са били несправедливо обвинявани.
	В началото на страстта пречките плашат неопитните хора. Препятствията, издигнати пред двамата влюбени, напомнят много нишките, с които лилипутите завързват Гъливер: това бяха множество дреболии, които пречеха на всяко движение и осуетяваха и най-острите желания. Така например домът на госпожа Дьо Баржьотон трябваше винаги да бъде отворен за гости. Ако затвореше вратите си в часовете, когато идваше Люсиен, въпросът щеше да бъде предрешен. Това щеше да бъде равносилно на бягство с него. Тя го приемаше наистина в будоара си, с който той беше толкова свикнал, че се смяташе там за пълен господар. Вратите оставаха обаче най-добросъвестно отворени. Срещите им протичаха по възможно най-добродетелен начин. Господин Дьо Баржьотон се луташе из стаите като майски бръмбар и нито помисляше дори, че жена му иска да остане насаме с Люсиен. Ако той беше единствената пречка, Наис би могла да го отдалечи, да му намери някаква работа, но посетителите се нижеха един след друг, толкова по-многочислени, колкото повече растеше хорското любопитство. Провинциалистите по природа са досадни, те обичат да спъват зараждащите се любовни връзки. Прислужниците влизаха и излизаха, без да са ги извикали и без да предупредят за влизането си, по силата на стария навик, който господарката им търпеше, защото по-рано нямаше какво да крие. Ако изменеше вътрешния ред в дома си, нямаше ли да признае любовта си и да премахне последните съмнения в Ангулем? Госпожа Дьо Баржьотон не можеше да се покаже навън, без градът да знае къде отива. Едно излизане на разходка извън града сама с Люсиен би било решителна стъпка. По-безопасно беше да се затвори с него в собствения си дом. Ако Люсиен останеше при нея след полунощ, без други гости, на следващия ден всички щяха да клюкарствуват. Ето как в къщата си или навън госпожа Дьо Баржьотон живееше винаги под хорските погледи. Тези подробности характеризират провинцията. Прегрешенията там са или публично признати, или невъзможни.
	Като всички жени, увлечени от чувствата си, но неопитни, Луиз се натъкваше постепенно на различните трудности на своето положение и се плашеше от тях. Опасенията й се отразяваха върху любовните спорове, които поглъщат най-хубавите часове, когато влюбените останат насаме. Госпожа Дьо Баржьотон нямаше имение, където би могла да заведе милия си поет, както правят някои жени, които под умело измислени предлози избягват далеч от града. Уморена да живее под погледите на всички, крайно раздразнена от тази тирания, чийто гнет й тежеше особено много, защото удоволствието й не беше пълно, тя си мислеше за Ескарбас и възнамеряваше да посети стария си баща, защото тия жалки пречки много я потискаха.
	Шатле не допускаше, че Луиз е толкова невинна. Той дебнеше часовете, в които Люсиен отиваше у нея, и пристигаше малко след това, винаги придружен от господин Дьо Шандур, най-недискретния човек от котерията, като го пускаше да влезе пръв. Все се надяваше, че ще ги изненада, след като толкова упорито търсеше удобен случай. Ролята и успехът му бяха доста трудни, защото се налагаше да остане в сянка и само да ръководи актьорите на разиграваната от него драма. Ето защо, за да приспи подозренията на Люсиен, когото ласкаеше, и на госпожа Дьо Баржьотон, която не беше лишена от проницателност, той се беше сближил привидно със завистливата Амели. За да шпионира по-успешно Луиз и Люсиен, от няколко дни беше завързал спор с Дьо Шандур за отношенията между двамата влюбени. Дю Шатле поддържаше, че госпожа Дьо Баржьотон се подиграва с Люсиен, че е премного горда и от премного високо потекло, за да се принизи до прост аптекарски син. Тази роля на неверник подхождаше на предначертания му план, защото той много искаше да мине за защитник на госпожа Дьо Баржьотон. Станислас пък твърдеше, че Люсиен не е нещастен любовник. Амели раздухваше спора, защото гореше от желание да узнае истината. Всеки представяше своите доводи. Както често се случва в малките градове, домашни приятели на Шандур пристигаха понякога точно когато Дю Шатле и Станислас увлечено подкрепяха мнението си с отлични доводи. Естествено всеки от спорещите потърсваше поддръжници и запитваше седналия до него: „А вие какво мислите?“ Така че този спор постоянно поставяше госпожа Дьо Баржьотон и Люсиен на дневен ред.
	Най-сетне Дю Шатле подхвърли един ден, че колкото и пъти той и господин Дьо Шандур да са отивали у госпожа Дьо Баржьотон и да са заварвали Люсиен у нея, не са забелязвали никакви признаци за подозрителна близост: вратата на будоара била отворена, прислугата влизала и излизала, нищо тайнствено не издавало сладките прегрешения на любовта. Станислас, който не беше от най-умните, се зарече да влезе следващия път на пръсти и коварната Амели го насърчи.
	Този ден Люсиен беше в такова настроение, в каквото младите хора си скубят косите и се заклеват, че ще турят край на въздишките и копнежите. Поетът, който доскоро така боязливо сядаше в свещения будоар на ангулемската кралица, се беше вече преобразил във взискателен любовник. За шест месеца той се беше почувствувал равен с Луиз, а сега вече искаше да стане неин повелител. Той тръгна от къщи с твърдото решение да бъде крайно неразумен, да постави на карта живота си, да използува всички средства на пламенното си красноречие, да каже, че е загубил ума си и че не е в състояние да събере мислите си, нито да напише един ред. Има жени, които се отвращават от предварително взетите решения и това им прави чест. Те предпочитат да отстъпят пред спонтанното увлечение, отколкото пред условията. Общо взето, никой не обича насилствено наложени удоволствия. Госпожа Дьо Баржьотон съзря по челото на Люсиен, в очите му, по лицето и държането му вълнение, издаващо твърдо решение. Тя реши да го отклони отчасти от желание да му противоречи, но също и поради своята възвишена представа за любовта. Като всяка възторжена жена, тя преувеличаваше собствената си стойност. Госпожа Дьо Баржьотон се смяташе за върховно същество — Беатриче или Лаура. Както в Средните векове, тя заставаше под балдахина на литературните състезания и Люсиен трябваше да я заслужи след редица победи. Той трябваше да затъмни славата на „възвишеното дете“ на Ламартин, Уолтър Скот, Байрон. Знатната дама виждаше в любовта си великодушното начало: желанията, които будеше у Люсиен, трябваше да бъдат за него подтик към слава. Това женско донкихотство осветява любовта. То я възвеличава и я издига на пиедестал. Решена да играе ролята на Дулсинея в живота на Люсиен поне седем-осем години, госпожа Дьо Баржьотон искаше, както много жени в провинцията, да бъде спечелена с предана служба и продължителна вярност, които биха й позволили да прецени своя приятел.
	Когато Люсиен започна борбата, показвайки явно, че е сърдит — държане, което натъжава влюбените жени и разсмива свободните духом, — Луиз остана изпълнена с достойнство и произнесе дълга реч, изпъстрена с високопарни изрази.
	— Така ли сдържате обещанията си, Люсиен? — каза тя в заключение. — Не влагайте в сладкото настояще повод за угризения, които ще отровят по-късно живота ни. Не опорочавайте бъдещето и — добавям с гордост — не опорочавайте настоящето. Не чувствувате ли, че цялото ми сърце е ваше? Какво още искате? Ще оставите ли плътта да влияе на чувствата ви, когато знаете, че най-ценното предимство на обичаната жена е да й наложи мълчание? За каква ме смятате? Не съм ли вече вашата Беатриче? Ако съм за вас само жена, тогава съм по-малко от жена.
	— Така бихте говорили на мъж, когото не обичате! — извика гневно Люсиен.
	— Ако не чувствувате истинската любов в душата ми, вие никога не ще бъдете достоен за мен.
	— Съмнявате се в любовта ми само за да не бъдете принудена да проявите вашата — каза Люсиен и се хвърли разплакан в краката й.
	Клетият момък наистина плачеше, разбрал, че дълго още ще чака пред вратите на рая. Сълзи на поет, унизен в могъществото си, сълзи на дете, отчаяно, че не му дават желаната играчка.
	— Никога не сте ме обичали — провикна се той.
	— Сам не вярвате на думите си — отговори тя, поласкана от силата на чувствата му.
	— Докажете, че сте моя! — каза Люсиен, съвсем обезумял.
	В този миг Станислас влезе незабелязано и видя Люсиен, едва ли не проснат на земята, облян в сълзи, с глава, опряна на коленете на Луиз. Доволен от доста подозрителната гледка, Станислас бързо отстъпи към Шатле, който стоеше пред вратата на салона. Госпожа Дьо Баржьотон се спусна пъргаво, но не можа да достигне двамата шпиони, които си отидоха бързо като нежелани гости.
	— Кой беше тук? — запита тя прислужниците.
	— Господата Дьо Шандур и Дю Шатле — отговори старият й лакей Жантий.
	Луиз се прибра в будоара бледа и трепереща.
	— Ако са ви видели в това положение, аз съм загубена — каза тя на Люсиен.
	— Толкова по-добре! — извика поетът.
	Тя се усмихна пред този егоистичен възклик, изпълнен с любов. В провинцията подобно приключение се усложнява от начина, по който се предава. Само след един час всеки знаеше, че Люсиен е бил заварен на колене пред Наис. Господин Дьо Шандур, горд поради важността, която му придаваше случката, разгласи събитието първо в клуба, а после от къща в къща. Дю Шатле побърза да каже навсякъде, че той не е видял нищо. Но именно с въздържаността си по този въпрос той подбуждаше Станислас да говори и да прибавя нови подробности. И Станислас, въобразявайки си, че е духовит, измисляше всеки път по някоя притурка. Същата вечер цялото висше общество нахлу у Амели. Най-невероятни версии се носеха из аристократичния Ангулем. Всеки разказвач следваше примера на Станислас. Жени и мъже с нетърпение очакваха да научат истината. Между жените най-високо се възмущаваха Амели, Фифин, Зефирин, Лолот, всяка от тях провинена, коя по-малко, коя повече в незаконно щастие. Жестоката тема се подемаше в безброй вариации.
	— Ах, казваше едната — горката Наис! Какво да ви кажа, лично аз не вярвам, тя е водила досега безукорен живот, при това е много горда, за да си позволи да бъде за господин Шардон нещо друго освен покровителка. Но ако този слух е верен, съжалявам я от все сърце.
	— Тя е за оплакване, още повече че става много смешна. Та нали би могла да бъде майка на господин Люлю, както го нарече Жак. Това поетче няма повече от двадесет и две години, а Наис, между нас казано, е най-малко на четиридесет.
	— Аз мисля — поддържаше Шатле, — че самото положение, в което заварихме господин Дьо Рюбампре, доказва невинността на Наис. Мъжът не пада на колене, за да измоли отново нещо, което е получил вече.
	— Зависи! — забеляза Франсис закачливо и си навлече неодобрителния поглед на Зефирин.
	— Но разкажете ни какво всъщност е станало? — попитаха гостите, събрани на тайно съвещание в един ъгъл на салона.
	Станислас беше съчинил най-сетне една историйка, пълна с непристойни намеци и съпроводена с жестове и мимики, които още повече опорочаваха случилото се.
	— Невероятно! — повтаряха някои.
	— Посред бял ден! — възкликна една дама.
	— Никога не бих се усъмнила в Наис!
	— Какво ще стане с нея?
	Последваха безкрайни обсъждания, предположения. Дю Шатле защищаваше госпожа Дьо Баржьотон, но толкова несръчно, че всъщност само подклаждаше огъня на клюките. Лили, натъжена от грехопадението на ангела на ангулемския Олимп, изтича разплакана да занесе новината на епископа. Когато мълвата заля целия град, щастливият Шатле отиде у госпожа Дьо Баржьотон, където завари, уви, само една маса играчи на вист. Той дипломатично помоли Наис да му разреши да поговорят насаме в будоара й. Двамата седнаха на малкото канапе.
	— Навярно знаете — каза й тихо Шатле — с какво се занимава целият Ангулем!…
	— Не — отговори тя.
	— Тогава — продължи той, — като ваш добър приятел, не мога да ви оставя в неведение. Трябва да ви дам възможност да спрете клеветите, пуснати навярно от Амели, която има наглостта да се смята за ваша съперница. Дойдох сутринта да ви посетя с онази маймуна Станислас и сега той твърди, че когато стигнал там — Шатле посочи вратата на будоара, — уж ви видял с господин Дьо Рюбампре в положение, което не му позволило да влезе. В момента той се спусна към мене съвсем смутен и ме повлече със себе си, без да ми даде време да се опомня. Едва на Болийо ми каза защо се е оттеглил така бързо. Ако знаех по-рано, не бих мръднал от дома ви, докато не изясня въпроса във ваша полза. Но при това положение дори да се върнех у вас, с нищо не бих помогнал вече, след като веднъж бях излязъл вече. Независимо дали Станислас наистина е видял нещо, или не, той трябва да бъде опроверган. Мила Наис, не позволявайте на един глупак да излага живота, честта, бъдещето ви. Накарайте го незабавно да млъкне. Вие знаете какво е моето положение тук. Макар и да завися от мнозина, аз съм ви напълно предан. Животът ми е ваш, разполагайте с него, при все че отблъснахте чувствата ми, сърцето ми винаги ще ви принадлежи и при всеки случай ще ви докажа колко ви обичам. Да, ще бдя над вас като верен слуга, без надежда за награда, единствено заради удоволствието да ви служа, дори без ваше знание. Тази сутрин казах навсякъде, че съм бил до вратата на салона и нищо не съм видял. Ако ви попитат кой ви е осведомил, послужете си с моето име. За мене ще бъде чест да бъда ваш защитник пред обществото, но, между нас казано, господин Дьо Баржьотон единствен може да поиска удовлетворение от Станислас… Дори малкият Рюбампре да е направил някоя лудория, честта на една жена не може да зависи от първия безумец, който се хвърля в нозете й. Това е всичко, което исках да ви кажа.
	Наис благодари на Шатле, като кимна леко с глава и се замисли дълбоко. Тя беше уморена, едва ли не отвратена от живота в провинцията. Още при първата дума на Шатле закопня за Париж. Мълчанието на госпожа Дьо Баржьотон накара ловкия й обожател да се почувствува неудобно.
	— Повтарям, разполагайте с мене.
	— Благодаря — отговори тя.
	— Какво смятате да предприемете?
	— Ще видя.
	Настъпи продължително мълчание.
	— Толкова ли много обичате малкия Рюбампре?
	Тя само се усмихна високомерно и скръсти ръце загледана в завесите на будоара си. Дю Шатле си отиде, без да разгадае това гордо женско сърце. Когато Люсиен и четиримата важни старци, които бяха дошли да играят карти, без да се вълнуват от клюките, си отидоха, госпожа Дьо Баржьотон задържа мъжа си, който се готвеше да й пожелае „лека нощ“.
	— Елате с мене, драги мой, трябва да ви кажа нещо — каза му тя тържествено.
	Господин Дьо Баржьотон влезе с жена си в будоара.
	— Господине — каза му тя, — може би сгреших, че вложих в покровителствените си грижи към господин Дьо Рюбампре топлота, която се изтълкува зле от глупците в това градче, а и от самия него. Тази сутрин Люсиен падна на колене пред мене, ей тук, и ми се обясни в любов. Станислас влезе в момента, когато го карах да се изправи. Потъпквайки задължението, което вежливостта налага на всеки възпитан мъж към една жена, при каквито и да са обстоятелства, той е разгласил, че ме бил заварил уж в съмнително положение с това момче, което получи от мен заслуженото. Ако този безразсъден хлапак узнае клюките, предизвикани от неговата безумна постъпка, уверена съм, че ще предизвика Станислас и ще го принуди да се бие с него. Подобна постъпка ще бъде публично признание на любовта му. Излишно е да ви казвам, че жена ви е чиста, но ще се съгласите с мене, че ако господин Дьо Рюбампре излезе да ме защити, това ще опозори и вас, и мене. Идете веднага у Станислас и му поискайте обяснете за оскърбителните му думи. Помнете, че трябва да се съгласите на помирение само ако той оттегли думите си пред многобройни и високопоставени свидетели. Ако направите това, вие ще спечелите уважението на всички в Ангулем, ще се проявите като умен и галантен мъж и ще заслужите моята искрена почит. Ей сега ще пратя Жантий на кон в Ескарбас, баща ми ще ви бъде секундант. Въпреки напредналата му възраст, сигурна съм, че е годен да се справи с тази кукла, която петни името на една потомка от рода Негрьопьолис. Вие имате право да изберете оръжието, сражавайте се с пистолети, стреляте отлично.
	— Отивам — каза господин Дьо Баржьотон, като взе бастуна и шапката си.
	— Много добре, драги приятелю — каза жена му трогната, — такива мъже обичам. Вие сте истински благородник.
	Тя му подаде челото си и старецът я целуна, горд и щастлив. Наис, която хранеше едва ли не майчинско чувство към това голямо дете, не можа да сдържи сълзите си, когато го чу да затваря външната врата след себе си…
	„Колко ме обича! — каза си тя. — Горкият, той толкова държи на живота си, а с готовност би го пожертвувал за мене.“
	Господин Дьо Баржьотон много малко се тревожеше от мисълта, че на другия ден ще застане срещу противник, насочил към него хладното дуло на пистолета си. Той се безпокоеше само от едно и цял трепереше, докато отиваше в дома на Дьо Шандур.
	„Какво трябва да кажа? — мислеше си той. — Наис трябваше да ми даде по-точни указания.“
	И си блъскаше главата, за да измисли няколко думи, които да не прозвучат съвсем смешно.
	Но хората, които живеят, както живееше господин Дьо Баржьотон в мълчание, наложено им от умствената им посредственост и от ограничените им интереси, придобиват при решителни обстоятелства в живота подходяща тържественост. Понеже говорят малко, те казват малко глупости. Освен това дългото умуване какво да кажат и крайното недоверие в собствените им възможности ги заставя добре да обмислят думите си. Ето защо те се изразяват прекрасно и с тях става чудото, което се е случило на магарицата на Валаам, която внезапно проговорила. Господин Дьо Баржьотон се държа наистина много достойно. Той оправда мнението на ония, които го считаха за философ от школата на Питагор. Влезе у Станислас в единадесет часа вечерта и завари много гости. Поздрави безмълвно Амели и отправи всекиму глуповатата си усмивка, която при дадените обстоятелства изглеждаше доста иронична. Настъпи пълна тишина, както всичко затихва пред буря. Шатле, който междувременно се беше върнал там, хвърли последователно многозначителен поглед към господин Дьо Баржьотон и Станислас, към когото оскърбеният съпруг учтиво пристъпи.
	Шатле тутакси разбра смисъла на това посещение, направено в час, когато този старец обикновено беше в леглото си. Наис явно бе размърдала немощната му десница. Тъй като положението му в дома на Амели му даваше право да се бърка в домашните й работи, Дю Шатле стана, дръпна господин Баржьотон настрана и запита:
	— Искате да говорите със Станислас?
	— Да — отговори безобидният съпруг, зарадван, че намира посредник, който може би щеше да говори вместо него.
	— Идете тогава в спалнята на Амели — каза му данъчният началник, зарадван от този двубой, след който госпожа Дьо Баржьотон можеше да овдовее, без да има право да се ожени за Люсиен — причината за дуела.
	— Станислас — каза Дю Шатле на господин Дьо Шандур, — Баржьотон навярно идва да ви иска обяснение за приказките ви по адрес на Наис. Елате в стаята на жена си и се постарайте и двамата да се държите като благородници. Не правете скандал, бъдете вежливи един към друг и запазете британско хладнокръвие.
	След малко Станислас и Шатле отидоха при Баржьотон.
	— Господине — заяви оскърбеният съпруг, — вие твърдите, че сте заварили госпожа Дьо Баржьотон в интимно положение с господин Дьо Рюбампре.
	— С господин Шардон — поправи го иронично Станислас, който нямаше високо мнение за Баржьотон.
	— Нека бъде Шардон — продължи съпругът. — Ако не си вземете обратно думите пред гостите, които са тук тази вечер, моля да си посочите секундант. Моят тъст, господин Дьо Негрьопьолис, ще дойде да ви вземе в четири часа сутринта. Нека уговорим всички подробности, защото въпросът може да се разреши само по този начин. Избирам пистолети, оскърбеният съм аз.
	Господин Дьо Баржьотон беше съчинил по пътя тази реч, най-дългата в целия му живот. Той я произнесе невъзмутимо и естествено. Станислас побледня и си каза: „Всъщност какво видях?“
	Между позорното опровержение на собствените си думи пред целия град, в присъствие на мълчаливия старец, който не разбираше от шега, и страха, непоносимия страх, който стискаше гърлото му с парещи пръсти, той избра по-отдалечената опасност.
	— Добре, ще се видим утре — отвърна той на господин Дьо Баржьотон, надявайки се, че работата все някак ще се уреди.
	Тримата мъже се върнаха в салона и всички погледи се устремиха изпитателно към тях: Дю Шатле се усмихваше, Дьо Баржьотон се чувствуваше напълно като у дома си, но Станислас изглеждаше доста посърнал. По вида му някои дами отгатнаха предмета на съвещанието им. Думите: „Ще се бият!“ се разнесоха от ухо на ухо. Половината от присъствуващите помислиха, че Станислас е виновен: държането и бледността му издаваха, че е излъгал. Другата половина се възхитиха от поведението на Баржьотон. Дю Шатле си придаде важен и тайнствен вид. Като постоя няколко минути, изучавайки лицата, господин Дьо Баржьотон се оттегли.
	— Имате ли пистолети? — пошепна Шатле на ухото на Станислас, който изтръпна от глава до пети.
	Амели разбра и припадна, жените я отведоха в спалнята й. Настана ужасна бъркотия, всички говореха едновременно. Мъжете останаха в салона и единодушно одобриха поведението на господин Дьо Баржьотон.
	— Кой би могъл да повярва, че старецът ще се държи така достойно? — каза господин Дьо Сенто.
	— Защо не — подхвърли безжалостно Жак. — Той е бил на младини превъзходен стрелец. Баща ми често ми е разказвал за неговите подвизи.
	— Ами! И на двадесет крачки един от друг няма да се улучат, ако стрелят с кавалерийски пистолети — каза Франсис на Шатле.
	Когато гостите се разотидоха, Шатле успокои Станислас и жена му, обясни им, че всичко ще свърши благополучно, защото в дуел между шестдесетгодишен старец и тридесет и шест годишен мъж шансовете са на страната на по-младия.
	На другия ден заранта, тъкмо когато Люсиен закусваше с Давид, който току-що се беше върнал от Марсак без баща си, госпожа Шардон влезе при тях изплашена.
	— Ах, Люсиен, знаеш ли какво се говори дори на пазара? Господин Дьо Баржьотон насмалко не убил господин Дьо Шандур в пет часа тази сутрин в ливадите на Тюлоа. Господин Шандур бил казал вчера, че те заварил с госпожа Дьо Баржьотон в интимно положение.
	— Това е лъжа! Госпожа Дьо Баржьотон е невинна! — извика Люсиен.
	— Един селянин разказваше за дуела, видял всичко от каруцата си. Господин Дьо Негрьопьолис пристигнал още в три часа сутринта. Той казал на господин Дьо Шандур, че ако се случи нещастие със зет му, лично той щял да му отмъсти. Някакъв кавалерийски офицер дал пистолетите си и господин Дьо Негрьопьолис ги опитал няколко пъти. Господин Дю Шатле се противопоставил, но офицерът, поканен да бъде арбитър, казал, че при сериозен дуел трябва да се опитат пистолетите, за да се види дали са в изправност. Секундантите поставили противниците на двадесет и пет крачки един от друг. Господин Дьо Баржьотон, спокоен, като че ли е излязъл на разходка, дал първия изстрел и улучил във врата господин Дьо Шандур. Той паднал, без да стреля. Хирургът на болницата казал преди малко, че господин Дьо Шандур щял да остане с изкривен врат за цял живот. Дойдох да ти съобщя за развръзката на дуела, за да не отидеш у госпожа Дьо Баржьотон или да се покажеш в Ангулем, защото някои приятели на господин Дьо Шандур биха могли да те предизвикат.
	В същия миг влезе Жантий, лакеят на Дьо Баржьотон, въведем от печатарския чирак, и предаде на Люсиен следното писмо от Луиз:
C>
	„Навярно сте научили, драги приятелю, резултата от дуела между Шандур и моя съпруг. Днес не приемаме никого. Бъдете благоразумен, не излизайте из града, искам това от вас в името на чувствата ви към мене. Не сте ли на мнение, че най-добре бихте прекарали този тъжен ден при вашата Беатриче? Това събитие напълно преобразява нейния живот и тя има да ви казва хиляди неща.“
C$
	— За щастие — забеляза Давид — вдругиден е нашата сватба. Това ще бъде повод да не ходиш толкова често у госпожа Дьо Баржьотон.
	— Драги Давид — отговори Люсиен, — тя ме кани да отида при нея още днес. Не мога да й откажа, тя знае по-добре от нас какво поведение трябва да държа при сегашните обстоятелства.
	— Готово ли е всичко тук? — заинтересува се госпожа Шардон.
	— Елате да видите! — извика Давид, щастлив, че може да покаже преобразованията в апартамента на първия етаж, където всичко беше чисто и ново.
	В жилището се чувствуваше нежната атмосфера на младото домакинство, където портокаловите цветчета и воалът на младоженката още красят ежедневния живот, където всеки предмет отразява пролетните лъчи на любовта, където всичко е бяло, чисто, разцъфнало.
	— Ев ще живее тук като принцеса — каза майката, — но вие сте похарчили много пари. Извършили сте просто лудории.
	Давид се усмихна и не отговори нищо, защото госпожа Шардон неволно бе сложила пръст в скритата рана, която жестоко терзаеше влюбения младеж: разходите толкова много бяха надхвърлили предвижданията му, че сега му беше невъзможно да строи над навеса. Тъща му дълго още нямаше да има жилището, което мечтаеше да й даде. Великодушните хора много се измъчват, когато не могат да удържат подобни обещания, които са един вид невинно тщеславие на предаността. Давид грижливо криеше притесненото си положение, за да не би Люсиен да изпита угризение за направените за него жертви.
	— Ев и приятелките й се постараха много — разправяше госпожа Шардон. — Чеизът, чаршафите, покривките, всичко е готово. Тези девойки толкова я обичат, че ушиха за дюшеците й бели калъфи с розови бордюри. Чудни са. Ако някой ги види, ще му се прииска да се жени.
	Майката и дъщерята бяха похарчили всичките си спестени пари, за да набавят за дома на Давид всевъзможни дребни предмети, за каквито младите мъже никога не се сещат. Като знаеха колко разкошно той обзавежда цялата къща — поръчал беше порцеланов сервиз в Лимож, — те се постараха донесените от тях неща да съответствуват на купените от Давид. Поради това съревнование на любовта и щедростта младите съпрузи щяха да изпаднат в затруднение още в първите дни сред всичките признаци на буржоазно благосъстояние, което можеше да мине за разкош в назадничаво градче като Ангулем. Когато майка му и Давид минаха в спалнята, тапицирана в бяло и синьо и мебелирана с вкус, Люсиен се измъкна незабелязано и отиде у госпожа Дьо Баржьотон. Наис обядваше с мъжа си; огладнял от утринната разходка, той ядеше с апетит, без да го е грижа за случилото се. Там беше и старият благородник земевладелец Дьо Негрьопьолис, внушителна личност, потомък на стара френска аристокрация. Когато Жантий съобщи, че идва господин Дьо Рюбампре, беловласият старец втренчи в него изпитателен поглед на баща, любопитен да види и прецени мъжа, избран от дъщеря му. Забележителната красота на Люсиен тъй силно му подействува, че той неволно издаде одобрението си, но същевременно реши, че това е само краткотрайно увлечение, прищявка, а не дълбоко чувство. Обедът свърши, Луиз стана, остави баща си и господин Дьо Баржьотон и кимна на Люсиен да я последва.
	— Мили приятелю — каза тя и гласът й прозвуча едновременно тъжно и радостно, — заминавам за Париж, а баща ми ще вземе Баржьотон в Ескарбас, където той ще остане, докато мен ме няма. Госпожа Д’Еспар, по баща Бламон-Шоври, наша роднина по линия на първородния клон на семейство Негрьопьолис, е сега много влиятелна, не само лично тя, но и чрез своите роднини. Ако благоволи да си спомни родството ни, смятам да се сближа много с нея: тя може да издействува чрез връзките си някоя служба за Баржьотон. Ще ходатайствува пред двореца да го одобрят за депутат на Шарант. Това би улеснило избирането му тук. А ако той стане депутат, ще ми бъде по-лесно да издействувам и други неща в Париж. Ти, мило мое момче, си причината да променя съществуването си. Днешният дуел ме принуждава да затворя дома си за известно време, защото непременно ще се намерят хора, които ще вземат страната на Шандур против нас. При положението, което имаме, и в малък град като нашия, едно отсъствие винаги се налага в подобен случай, докато страстите поутихнат. Или ще успея и никога вече няма да се върна в Ангулем, или, ако не успея, ще остана в Париж, докато подредя работите си така, че да мога да прекарвам летния сезон в Ескарбас, а зимния — в Париж. Това е единственото възможно съществуване за една издигната жена и аз трябваше отдавна да започна такъв живот. Един ден ще стигне за приготовленията ми. Тръгвам утре вечер и вие ще ме придружите, нали? Ще заминете преди мен. На пътя между Манл и Рюфек ще ви взема в колата си и скоро ще пристигнем в Париж. Само там, мили мой, възвишените умове могат да процъфтяват. Човек се чувствува добре само между равни, навсякъде другаде страда. Париж, столица на интелектуалния свят, е арената на вашите успехи! Прекосете бързо разстоянието, което ви дели от него! Не оставяйте идеите си да мухлясат в провинцията, установете бързо контакт с великите хора, които ще представляват историята в деветнадесетия век. Доближете се до двореца и властта. Отличията и признанието няма сами да дойдат при дарованието, което вехне в някой малък град. Кажете ми една прекрасна творба, написана в провинцията! Спомнете си как възвишеният беден Жан-Жак се е стремил неудържимо към интелектуалното слънце, което създава и разпалва духовете чрез сблъсъка на съперничествата. Не трябва ли да побързате да заемете мястото си сред плеядата на нашата епоха! Вие не можете да си представите колко е полезно за един млад и даровит човек да блесне във висшето общество! Ще ви издействувам покана в дома на госпожа Д’Еспар. В нейните салони не се прониква лесно, там отиват само високопоставени личности, министри, посланици, знаменити оратори от Камарата, най-влиятелните перове, най-прочутите и най-богатите хора. Когато един млад човек е красив и богато надарен, трябва да е съвсем несръчен, за да остане в сянка. Гениалните хора не са дребнави, те няма да ви откажат своята подкрепа. А когато заемете високо обществено положение, творбите ви ще добият много по-голяма стойност. Най-важната задача за хората на изкуството е да се наложат на общественото внимание. Там за вас ще се разкрият хиляди благоприятни случаи за забогатяване, за синекурна длъжност или издръжка от кралския двор. Бурбоните така охотно покровителствуват литературата и изкуствата! Затова бъдете едновременно поет на религията и монархията. Това е не само правилно, но и изгодно. Кой дава службите, наградите, кой обогатява писателите? Опозицията или либералите? Изберете добрия път и елате там, където отиват всички гении. Поверих ви тайната си, пазете гробно мълчание и се пригответе за път. Как, нима се колебаете? — добави тя, учудена от мълчанието на любимия си.
	Зърнал за миг Париж благодарение на нейните съблазнителни думи, Люсиен стоеше зашеметен. Струваше му се, че досега е използувал само едната половина на мозъка си. Духовният му кръгозор се разшири внезапно, като че ли другата му половина започна да функционира едва сега. Видя се в Ангулем, подобен на жаба под камък, в дъното на блато. Париж и неговият блясък, Париж, който се явява като същинско Елдорадо във въображението на провинциалистите, се възправи пред него в златна одежда с царствена корона, обсипана със скъпоценности, разтворил обятия за таланта му. Най-знаменити хора щяха да го прегърнат братски. Там всичко се усмихваше на гения. Там нямаше нито дребни завистливи благородници, които пускат остроти, за да унижат писателя, нито тъпо равнодушие към поезията. Там избликват поетичните творби, там те биват възнаградени и признати. Щом прочетат първите страници на „Стрелецът на Шарл IX“, издателите ще отворят касите си и ще му кажат: „Колко искате?“ Той си даваше сметка освен това, че след подобно пътуване, през време на което по силата на обстоятелствата ще бъдат мъж и жена, госпожа Дьо Баржьотон ще бъде напълно негова и ще живеят заедно. На думите: „Как, нима се колебаете?“, той отговори със сълзи. Прегърна пламенно Луиз и обсипа шията й с целувки. Но тутакси се сепна, сетил се внезапно за нещо, и възкликна:
	— Боже мой, сестра ми се жени вдругиден!
	Този вик беше последната въздишка на благородното чисто дете. Страшен удар с брадва щеше да разсече силните връзки, които привързват младежкото сърце към семейството, към първия приятел, към всички първични чувства.
	— Е, добре — извика надменната Негрьопьолис. — Какво общо има сватбата на сестра ви с нашата любов? Толкова ли много държите да играете първата роля в тази сватба между еснаф и работничка, че не можете да пожертвувате за мен възвишените й радости? Голяма жертва наистина! — добави тя презрително. — А аз тази сутрин пратих мъжа си да се бие заради вас! Добре, господине, идете си! Излъгах се във вас. — И се отпусна отмаляла на канапето.
	Люсиен се хвърли към нея и й поиска прошка, проклинайки семейството си, Давид и сестра си.
	— Толкова вярвах във вас! — каза тя. — Господин Дьо Кант-Кроа имаше също майка и я обожаваше, но за да получи писмо, в което му писах: „Доволна съм от вас“, загина в огъня на боя. А вие, когато става дума да пътувате с мене, не се решавате да се откажете от едно сватбено пиршество.
	Люсиен беше готов да се убие и отчаянието му беше така искрено и дълбоко, че Луиз му прости, но му даде да почувствува, че ще трябва да изкупи това прегрешение.
	— Идете си сега! — каза му тя най-после. — Пазете пълна тайна и бъдете утре към полунощ на стотина крачки от Манл по пътя за Париж.
	Земята се стори малка на Люсиен. Той се върна при Давид, преследван от надеждите си, както Орест от фуриите. Съзираше безброй трудности, които до една се свеждаха към страшната мисъл: „Ами пари?“ Проницателността на Давид толкова го ужасяваше, че той се затвори в хубавия си кабинет, за да се съвземе от сътресението, предизвикано от новото положение. Трябваше да напусне този скъпо обзаведен апартамент, всичките жертви щяха да останат напразни. Люсиен си помисли, че майка му би могла да живее тук и по този начин Давид нямаше да харчи пари за скъпата надстройка в дъното на двора. Заминаването му щеше да улесни семейството: той намери хиляди оправдания за бягството си, защото желанието е най-йезуитското чувство. Поетът изтича в Умо при сестра си, за да й съобщи за съдбоносната промяна в съществуването си и да се посъветва с нея. Когато мина пред аптеката на Постел, реши, че в краен случай може да поиска назаем от заместника на баща си сумата, необходима за едногодишен престой в Париж. „Ако живея заедно с Луиз, едно екю на ден ще бъде за мене цяло богатство, а това прави само хиляда франка за година. А освен това след шест месеца ще бъда богат.“
	Ев и майка й изслушаха изповедта на Люсиен и обещаха да запазят тайната. И двете се разплакаха, когато честолюбивият младеж им разкри плановете си. Той поиска да узнае какво ги огорчава и те му признаха, че всичко, каквото са имали, е било погълнато от чеиза и бельото на Ев и от хилядите дребни покупки, за които Давид не беше помислил. Те впрочем бяха много доволни, защото печатарят признаваше на Ев десет хиляди франка зестра. Люсиен им довери намерението си да сключи заем и госпожа Шардон се нагърби да поиска от Постел хиляда франка за една година.
	— Но, Люсиен — промълви Ев със свито сърце, — ти, значи, няма да бъдеш тук за моята сватба? О, върни се, ще почакаме още няколко дена! Придружи я сега, а тя ще те пусне да се върнеш след две седмици. Ние те отгледахме за нея, редно е да ни позволи да ти се радваме поне осем дена. Ако тебе те няма, бракът ни няма да бъде щастлив… Ще ти стигнат ли хиляда франка? — прекъсна се тя внезапно. — Фракът ти стои отлично, но имаш само един. Само две фини ризи, другите шест са от грубо платно. Само три батистени връзки, другите три са обикновени, памучни. И кърпичките ти съвсем не са хубави. Ще намериш ли в Париж сестра да пере бельото ти същия ден, когато ти потрябва? Ти имаш нужда от много неща. Притежаваш само един светъл панталон, миналогодишният ти е отеснял. Ще трябва, значи, да си ушиеш дрехи в Париж, а парижките цени не са като ангулемските. Имаш само две бели прилични жилетки, другите съм ги кърпила. Съветвам те да вземеш две хиляди франка.
	В това време влезе Давид. Той чу последните две думи и се вгледа мълчаливо в брата и сестрата.
	— Не крийте нищо от мене — замоли ги той.
	— Той заминава с нея! — извика Ев.
	— Постел — каза госпожа Шардон, която влезе, без да забележи Давид — е съгласен да ти даде хиляда франка назаем, но само за шест месеца и иска зет ти да ти стане поръчител, защото казва, че ти не представляваш за него никаква гаранция.
	В този миг майката се обърна, видя зет си и четиримата потънаха в дълбоко мълчание. Семейство Шардон съзнаваше колко е злоупотребило с добросърдечието на Давид. Всички се чувствуваха засрамени. Очите на печатаря се просълзиха.
	— Значи, няма да присъствуваш на сватбата ни? — каза той. — Няма да останеш при нас? А аз разпилях всичко, каквото имах. Ах, Люсиен! Тъкмо взех за Ев тези малки булчински накити. Не знаех, че ще дойде ред да съжалявам, че съм ги купил.
	Той избърса сълзите си, извади от джоба си няколко кожени кутийки и ги сложи на масата пред тъщата си.
	— Защо все мислите за мене? — запита Ев с неземна усмивка, която опроверга упрека й.
	— Мила мамо — рече печатарят, — кажете на Постел, че давам подписа си, защото виждам по лицето ти, Люсиен, че си решил твърдо да заминеш.
	Люсиен наведе безволно и тъжно глава и като помълча, промълви:
	— Не ме осъждайте, любими мои ангели.
	Той хвана Ев и Давид, прегърна ги, притисна ги до себе си и добави:
	— Почакайте резултатите и ще видите колко ви обичам. Давид, за какво би ни послужила духовната ни възвишеност, ако не можем да се издигнем над дребните условности, с които законите обвързват чувствата? Нима душата ми няма да е тук въпреки разстоянието? Нима няма да бъдем заедно в мислите си? Не съм ли длъжен да се подчиня на моята съдба? Нима издателите ще дойдат да търсят тук „Стрелецът на Шарл IX“ и „Маргаритки“? Не трябва ли рано или късно да сторя това, което правя днес? А мога ли да имам друг път по-благоприятни условия? Не е ли цяло щастие за мене да вляза още при първите си стъпки в салоните на маркиза Д’Еспар?
	— Той има право — каза Ев. — Нали и вие казахте, че трябва час по-скоро да отиде в Париж?
	Давид взе Ев за ръка, отведе я в малката стаичка, където тя спеше от седем години, и й каза на ухото:
	— Мила моя, ти каза, че му трябват две хиляди франка, а Постел му дава само хиляда.
	Ев отправи към годеника си отчаян поглед, в който се четеше цялата й мъка.
	— Чуй ме, любима, ще започнем лошо живота си. Да, моите преобразования погълнаха всичко, което имах. Останал съм само с две хиляди франка, половината от тях са абсолютно необходими, за да поддържам печатницата. Ако дадем хиляда франка на брат ти, все едно че даваме хляба си и ще се изложим на големи неприятности. Ако бях сам, зная какво бих направил, но ние сме двама. Реши ти.
	Крайно развълнувана, Ев се хвърли в обятията на любимия си и му прошепна, разплакана:
	— Постъпи` като че си сам, ще работя, за да спечеля отново тази сума.
	Въпреки най-пламенната целувка, която бяха разменили досега годениците, Давид остави Ев дълбоко угрижена и се върна при Люсиен.
	— Не тъжи, ще имаш двете хиляди франка.
	— Идете при Постел — каза госпожа Шардон — и двамата ще трябва да подпишете полицата.
	Когато двамата приятели се върнаха, те намериха Ев и майка й коленичили. Двете жени се молеха. Макар и да вярваха, че когато се завърне, Люсиен ще оправдае надеждите им, те чувствуваха какво губят сега при раздялата с него. Утрешното щастие щеше да бъде заплатено прескъпо с отсъствието на Люсиен, което щеше да разстрои живота им и да им причини безброй тревоги за неговата участ.
	— Ако някога забравиш тази сцена — пошепна Давид на ухото на Люсиен, — ти ще бъдеш най-жалкият човек на света!
	Печатарят сметна, че е необходимо да каже тези сурови думи: влиянието на госпожа Дьо Баржьотон го плашеше не по-малко от гибелната променчивост в характера на Люсиен, която еднакво добре можеше да го тласне както на добър, така и на лош път. Ев приготви набързо багажа му. Литературният Фернандо Кортес взе със себе си малко неща. Той облече най-новия си редингот, най-хубавата жилетка и едната от двете си тънки ризи. Цялото му бельо, знаменитият фрак, тоалетните принадлежности и ръкописите се събраха в толкова малък вързоп, че за да го скрият от очите на госпожа Дьо Баржьотон, Давид предложи да го изпрати по пощата на своя доставчик на хартия, като му пише да го предаде на Люсиен.
	Въпреки предпазните мерки на госпожа Дьо Баржьотон да запази в тайна заминаването си, Дю Шатле се научи и пожела да разбере дали тя ще пътува сама или с Люсиен. Той изпрати лакея си в Рюфек, като му нареди да следи всички коли, които ще спрат там за сменяване на конете.
	„Ако отвлече поета — каза си той, — тя е моя!“
	Люсиен замина на другия ден призори заедно с Давид, който беше наел кабриолет и кон под предлог, че отива по работа при баща си. Проста лъжа, но доста вероятна при тези обстоятелства. Двамата приятели пристигнаха в Марсак и прекараха част от деня при стария печатар, а по здрач отпътуваха за Манл да чакат госпожа Дьо Баржьотон, която пристигна на зазоряване. Когато зърна старата полувековна каляска, която толкова пъти бе виждал под навеса, Люсиен изпита едно от най-силните вълнения в живота си. Той се хвърли в обятията на Давид.
	— Дано да е за твое добро — промълви приятелят му, като се качи в раздрънкания кабриолет и се отдалечи с наболяло сърце, изпълнен с ужасни предчувствия за съдбата на Люсиен в Париж.


>	Втора част
>	Един велик провинциалист в Париж

	И Люсиен, и госпожа Дьо Баржьотон, и Жантий, и камериерката Албертин никога не разказаха как бе минало това пътуване. При постоянното присъствие на прислугата обаче може да се предположи, че то едва ли е било особено весело за влюбения, очакващ всички възможни удоволствия, свързани с подобно отвличане. Люсиен, който за първи път пътуваше с пощенска кола, се смая, когато установи, че по пътя от Ангулем до Париж бе изхарчил почти цялата сума, която бе предназначил за едногодишен престой в Париж. Като всички хора, съчетаващи очарованието на младостта със силата на дарованието, той допусна слабостта да изрази наивно удивлението си пред новите за него неща. Мъжът трябва добре да изучи жената, преди да издаде пред нея непосредствено чувствата и мислите си. Ако любимата е не само издигната, но и нежна, тя се усмихва на неговите детинщини и ги разбира. Но ако е малко по-суетна, не прощава на любимия си, че се е показал дете, суетен или наивен. Много жени влагат такава екзалтация, когато си изберат някой кумир, че искат винаги да виждат божество в него, докато жените, които обичат мъжа заради самия него, а не за самите себе си, обожават не само достойнствата, но и слабостите му. Люсиен не беше още отгатнал, че любовта на госпожа Дьо Баржьотон беше само присадка върху нейната гордост. Той не прояви достатъчно прозорливост, за да си обясни някои усмивки на Луиз по време на пътуването, когато, вместо да сдържи възторга си, той ликуваше спонтанно като млад плъх, излязъл от дупката си.
	Пътниците отседнаха преди разсъмване в хотел „Гайар-Боа“ на улица Ешел. Двамата влюбени бяха толкова уморени, че Луиз пожела веднага да си почине и си легна, като заповяда на Люсиен да си вземе стая над нейната. Люсиен спа до четири часа следобед. Госпожа Дьо Баржьотон прати да го събудят за вечеря, той се облече страшно бързо, като разбра колко е часът, и намери Луиз в една отвратителна стая, срам за Париж, където въпреки големите претенции за изтънченост все още няма нито един хотел, в който богатият пътник може да се почувствува като у дома си. Още сънен, с премрежен поглед, Люсиен не можа да разпознае своята Луиз в тази студена стая, без слънце, с избелели пердета, с изтъркана жалка мозайка на пода, с износени просташки мебели, купени вероятно на старо. Има наистина някои хора, които, извадени от обстановката и обкръжението, които представляват техния обичаен фон, загубват не само външния си вид, по и стойността си. Живите човешки същества имат своя собствена атмосфера, която им подхожда, както полусянката на картините на фламандските художници е необходима, за да оживяват фигурите, създадени от гениалните творци. Това особено важи за хората от провинцията. Освен това госпожа Дьо Баржьотон му се стори по-достолепна и по-замислена, отколкото би трябвало да изглежда в деня, когато започваше тяхното безпрепятствено щастие. Жантий и Албертин им прислужваха — Люсиен не можеше да се оплаче. Вечерята не беше така изобилна и доброкачествена, което е характерно за провинцията. Порциите, строго определени по спекулативни съображения, бяха доставени от съседния ресторант, лошо сервирани и незадоволителни. Париж никак не е красив в тези ежедневни дреболии, на които са обречени не особено заможните хора. Люсиен изчака да завършат вечерята, за да поговори насаме с Луиз за промяната в държанието й, която му се струваше необяснима. Той не се лъжеше. Докато спеше, едно важно събитие се беше случило, защото разсъжденията са събитията в нашия душевен живот.
	Към два часа следобед Сикст дю Шатле беше дошъл в хотела, заповядал бе да събудят Албертин и беше изказал желание да говори с нейната господарка. Госпожа Дьо Баржьотон едва бе смогнала да се облече, когато той дойде повторно. Анаис го прие към три часа, силно заинтригувана от странното появяване на Дю Шатле, защото си въобразяваше, че напълно е укрила дирите си.
	— Последвах ви с риск да бъда мъмрен от началството си — заяви той, като се поклони, — защото предвиждах какво ще ви се случи. Но дори и да загубя мястото си, вие поне няма да се погубите!
	— Какво искате да кажете? — възкликна Наис.
	— Съвсем ясно ми е, че обичате Люсиен — поде той с нежно и примирено изражение, — защото наистина трябва да сте влюбена в един мъж, за да не мислите за нищо, да забравите всички условности, и то именно вие, която ги знаете толкова добре. Нима наистина си въобразявате, обожаема Анаис, че ще бъдете приета у госпожа Д’Еспар или в който и да е светски салон, щом стане известно, че просто сте избягали от Ангулем с някакъв младеж, и то след дуела между господин Дьо Баржьотон и господин Дьо Шандур? Отиването на вашия мъж в Ескарбас прилича на раздяла. В подобен случай добре възпитаните хора най-напред се бият за жените си, а после ги оставят свободни. Обичайте господин Дьо Рюбампре, покровителствувайте го, правете каквото искате с него, но не живейте заедно. Ако някой тук узнае, че сте пътували в една и съща кола, обществото, в което желаете да влезете, ще ви отрече. Впрочем, Наис, не правете подобни жертви за младеж, когото още не сте сравнили с никого, който не е бил подложен на никакво изпитание и който може да ви забрави тук заради първата парижанка, стига само да му се стори по-нужна от вас за неговите амбиции. Не искам да вредя на мъжа, когото обичате, но ще ми позволите да поставя вашите интереси по-горе от неговите и да ви кажа: „Проучете го! Разберете правилно цялото значение на постъпката си.“ Ако намерите вратите затворени, ако жените откажат да ви приемат, поне няма да съжалявате за толкова жертви, щом се убедите, че мъжът, за когото ги правите, ще бъде винаги достоен за тях и ще ги оцени. Госпожа Д’Еспар е особено добродетелна и строга в морално отношение, защото живее отделно от мъжа си и никой не знае причината за тяхното неразбирателство. Нейните роднини обаче Наварен, Бламон-Шоври, Льононкур са около нея, най-благонравните жени я посещават и приемат с уважение, така че цялата вина пада върху маркиз Д’Еспар. Още при първото ви посещение при нея ще се убедите в правотата на думите ми. Естествено аз мога да ви предскажа, понеже познавам Париж: влизайки в дома на маркизата, ще изпаднете в отчаяно положение, ако тя узнае, че сте отседнали в хотел „Гайар-Боа“ със сина на аптекар, макар че той би желал да бъде господин Дьо Рюбампре. Тук ще срещнете съпернички, много по-умни и по-хитри от Амели, те много бързо ще разберат коя сте, къде сте, откъде идвате и какво правите. Както виждам, разчитали сте на вашето инкогнито, но вие принадлежите към личностите, за които няма инкогнито. Няма ли да срещнете навсякъде Ангулем? Депутатите от Шарант идват за откриването на Камарите. Генералът прекарва отпуската си в Париж. Достатъчно е един-единствен жител на Ангулем да ви срещне и вашият живот ще бъде предрешен: вие ще бъдете само любовницата на Люсиен. Ако се нуждаете от мене за каквото и да било, ще ме намерите у главния данъчен началник на улица Фобур-Сент-Оноре, на две крачки от дома на госпожа Д’Еспар. Познавам добре съпругата на маршал Кариляно, госпожа Дьо Серизи и председателя на Държавния съвет и мога да ви представя у тях, но вие ще се запознаете с толкова хора у госпожа Д’Еспар, че няма да имате нужда от мен. Вместо вие да желаете да бъдете поканена в един или друг салон, вас ще ви желаят във всички.
	Дю Шатле има възможност да говори на воля, без госпожа Дьо Баржьотон да го прекъсне. Тя беше поразена от правотата на неговите забележки. Кралицата на Ангулем действително беше разчитала на своето инкогнито.
	— Прав сте, драги приятелю — каза тя, — но как трябва да постъпя сега?
	— Позволете ми да ви потърся подходящ, напълно мебелиран апартамент. Така ще ви излезе по-евтино, отколкото в хотела и ще имате свой дом. Ако слушате мене, трябва да се преместите там още тази вечер.
	— Но как узнахте адреса ми? — запита тя.
	— Не беше мъчно да позная колата ви, а освен това бях тръгнал подир вас. В Севр кочияшът, който ви е довел, каза адреса на моя кочияш. Ще ми позволите ли да се занимая с квартирата ви? Ще ви пиша скоро, за да ви съобщя къде съм ви настанил.
	— Добре, правете каквото знаете.
	Този неин отговор привидно нямаше значение, а всъщност беше решаващ. Барон Дю Шатле беше говорил по светски начин с една светска дама. Той бе дошъл при нея облечен съвсем изискано, по парижки маниер. Красив кабриолет с хубави коне го беше довел до хотела. Госпожа Дьо Баржьотон случайно се приближи до прозореца, замислена над положението си, и видя, когато старото конте си отиде. Само след няколко минути, събуден и облечен набързо, Люсиен се яви пред погледа й с миналогодишния си евтин панталон и с лошо скроения си редингот. Беше красив, но облечен смешно. Облечете Аполон Белведерски или Антиной като разносвач на вода и ще видим дали ще познаете тогава божественото творение на гръцкото или римско длето. Очите сравняват, преди сърцето да поправи бързата машинална преценка. Контрастът между Люсиен и Шатле беше толкова очебиен, че не можеше да не порази погледа. Когато към шест часа вечерята завърши, госпожа Дьо Баржьотон покани Люсиен да седне до нея на едно оръфано канапе, покрито с евтина басма с жълти цветя.
	— Мили Люсиен — каза му тя, — не мислиш ли, че ако сме извършили едно безумие, еднакво убийствено и за двама ни, сега е разумно да го поправим? Ние, мили мой, не бива да живеем заедно в Париж, нито да дадем повод да ни заподозрат, че сме пристигнали заедно тук. Твоето бъдеще зависи много от моето положение и аз в никакъв случай не трябва да се компрометирам. Затова още тази вечер ще се настаня на няколко крачки оттук, а ти ще останеш в хотела и така ще се виждаме всеки ден, без никой да може да каже каквото и да било.
	Луиз обясни на Люсиен законите на светския живот. Той я гледаше смаян. Без да знае, че когато една жена изтрезнява от безумието си, тя изтрезнява и от любовта си, той все пак разбра, че не е вече ангулемският Люсиен. Луиз му говореше само за себе си, за своите интереси, за своето добро име, за висшето общество и за да прикрие егоизма си, се опитваше да го убеди, че всичко това се отнася до самия него. Той нямаше никакво право над Луиз, станала внезапно госпожа Дьо Баржьотон, и още по-тежко — нямаше никаква власт над нея. Тогава младежът не можа да сдържи едрите сълзи, които потекоха от очите му.
	— Ако аз съм вашата слава, вие сте много повече за мене, вие сте единствената ми надежда и цялото ми бъдеще. Бях си помислил, че ако споделяте успехите ми, трябва да споделите и неволите ми, а ето че вече се разделяме.
	— Вие ме осъждате, значи, не ме обичате.
	Люсиен я погледна така печално, че тя неволно му каза:
	— Мило дете, ще остана, ако искаш, но ние ще се погубим и ще загубим всяка опора. И когато се окажем и двамата еднакво бедни и отблъснати, когато неуспехът — всичко трябва да се предвиди — ни върне обратно в Ескарбас, не забравяй, моя любов, че съм те предупредила за тази развръзка и че съм ти предложила да постигнем успех, съобразявайки се със законите на висшето общество и подчинявайки им се.
	— Луиз — отвърна поетът и я прегърна, — твоята разсъдливост ме плаши. Помисли, че аз съм още дете и се оставих напълно на твоята скъпа воля. Решил бях да възтържествувам над хората и обстоятелствата със собствените си сили, но ако успея по-бързо с твоята помощ, ще бъда щастлив да дължа на тебе цялото си благополучие. Прости ми, премного вложих от себе си в тебе, затова се боя. За мен раздялата е предвестник на изоставянето, а изоставянето е смърт.
	— Но, мило дете, светският закон ти иска съвсем малко. Става въпрос само да спиш тук, а ще прекарваш целия ден при мене и никой няма да може да каже нищо.
	Няколко ласки окончателно успокоиха Люсиен. След един час Жантий донесе писмо от Шатле, който съобщаваше на госпожа Дьо Баржьотон, че й е намерил апартамент на улица Ньов-дьо-Люксамбур. Тя се осведоми къде се намира тази улица, оказа се, че не е много далеч от улица Ешел, затова каза:
	— Съседи сме.
	Два часа по-късно Луиз се качи в изпратената от Шатле кола и отиде в новото си жилище. Апартаментът, мебелиран от търговци на мебели с оглед да бъде даван под наем на богати депутати или високопоставени личности, пребиваващи за кратко време в Париж, беше пищен, но неудобен. Към единадесет часа Люсиен се върна в скромния си хотел, без да е видял от Париж нищо друго освен частта от улица Сент-Оноре, която се намира между улица Ньов-дьо-Люксамбур и неговата. Той си легна в жалката стая, сравнявайки я неволно с великолепния апартамент на Луиз. Тъкмо когато излизаше от дома й, пристигна барон Дю Шатле. Той се връщаше от прием у министъра на външните работи в елегантно вечерно облекло. Идваше да уведоми госпожа Дьо Баржьотон за всичко, което бе уредил за нея. Луиз беше неспокойна, този лукс я плашеше. Провинциалните нрави все пак бяха упражнили въздействието си над нея, тя беше станала дребнава в сметките си. Водеше толкова редовен живот, че сигурно щеше да минава за скъперница в Париж. Беше взела със себе си почти двадесет хиляди франка в чек на държавното съкровище и възнамеряваше да покрие с тази сума допълнителните си разноски за четири години. Сега вече се опасяваше, че тези пари няма да й стигнат и че ще трябва да направи дългове. Шатле й каза, че апартаментът й ще струва само шестстотин франка месечно.
	— Това е нищо — забеляза той, като видя, че Наис трепна. — Ще имате на разположение кола срещу петстотин франка месечно, общо петдесет луидора. Остава да се погрижите за тоалета си. Дама, която посещава висшето общество, не би могла да живее иначе. Ако искате да издействувате за господин Дьо Баржьотон пост на главен данъчен началник или служба в двореца, не бива да водите жалко съществуване. Тук само богатите могат да получат нещо. Цяло щастие е за вас, че сте взели със себе си Жантий, който ще ви придружава, и Албертин, която ще ви служи за камериерка, защото прислугата в Париж е направо разорение. Вероятно рядко ще се храните у вас, защото ще бъдете постоянно поканена някъде.
	Госпожа Дьо Баржьотон и баронът поведоха разговор за Париж. Дю Шатле й разказа злободневните събития, хилядите дреболии, които човек трябва да знае, ако иска да го смятат парижанин. Той посъветва Наис от кои магазини да прави покупките си: препоръча й Ербо за шалчетата без периферия, даде й адреса на шивачката, която може да замести нейната Викторин, и на Жюлиет — за шапки и нощни бонета. Изобщо даде й да разбере, че трябва да смъкне от себе си ангулемската си кожа. Преди да си отиде, има последното си щастливо хрумване.
	— Утре — подхвърли той небрежно — навярно ще имам ложа за някое представление. Ще дойда да ви взема, вас и господин Дьо Рюбампре. Нали ще ми позволите да ви въведа и двамата в парижкия живот?
	„Той е по-великодушен, отколкото си мислех“ — каза си госпожа Дьо Баржьотон, когато той покани и Люсиен.
	През месец юни министрите се чудят какво да правят с ложите си в театрите: правителствените депутати и техните пълномощници се занимават с гроздобер или жътва, най-взискателните им познати са на село или пътуват, затова по това време най-хубавите ложи на парижките театри са заети от разнородни гости, които обичайните посетители виждат само тогава и които придават на публиката вид на изтъркан килим. Дю Шатле си беше помислил, че благодарение на това обстоятелство би могъл, без да похарчи много пари, да достави на Наис най-съблазнителното за провинциалистите развлечение. На другия ден, при първото си посещение, Люсиен не намери Луиз. Тя беше излязла да направи някои необходими покупки. Отишла беше да се посъветва с посочените й от Шатле важни и знаменити специалисти по женското облекло, защото беше вече писала за пристигането си на маркиза Д’Еспар. Макар че госпожа Дьо Баржьотон беше достатъчно уверена в себе си, след като толкова дълго бе властвувала в Ангулем, сега беше обзета от необичаен страх да не би да изглежда провинциалистка. Имаше достатъчно усет, за да знае до каква степен отношенията между жените зависят от първите впечатления, и макар че беше уверена, че ще може много бързо да се изравни с високопоставени дами като госпожа Д’Еспар, чувствуваше, че ще й бъде необходимо нейното благоволение за първите й стъпки и главно не искаше да пропусне нещо, което би допринесло за успеха й. Затова беше безкрайно благодарна на Шатле, че й показа средствата да бъде в тон с парижкото добро общество. По странно стечение на обстоятелствата маркизата беше в такова положение, че й беше много приятно да услужи на една роднина на мъжа си. Без явни причини маркиз Д’Еспар се беше оттеглил от обществото. Той не се занимаваше нито със собствената си работа, нито с политика, нито със семейството си, нито с жена си. Станала по този начин господарка на постъпките си, маркизата чувствуваше нужда от обществено одобрение. Затова беше щастлива, че може да замести в този случай маркиза, оказвайки покровителство на негова роднина, и за да подчертае още повече грешките на съпруга си, реши да придаде особена показност на това покровителство. Още същия ден писа на госпожа Дьо Баржьотон, родена Негрьопьолис, едно пленително писмо, толкова издържано по форма, че е нужно време, преди човек да схване пълната липса на истинско съдържание.
	Тя била щастлива, че това обстоятелство я сближавало с една личност, за която много била слушала и желаела да опознае, защото приятелствата в Париж са нетрайни, а тя копнеела да обикне някого на земята. А ако това не станело, щяла да погребе само още една илюзия при другите си илюзии. Тя се поставяла изцяло на разположение на братовчедка си и щяла да отиде веднага при нея, ако едно неразположение не я задържало вкъщи, но й била много задължена, че се е сетила за нея.
	По време на първата си безцелна разходка по булевардите и улица Ла Пе Люсиен, като всеки новодошъл, се занимаваше много повече с декора, отколкото с хората. В Париж сградите първи привличат вниманието: луксът на магазините, високите къщи, напливът на коли. Постоянното противоречие между изключителен лукс и изключителна мизерия поразява най-много. Изненадан от множеството, сред което беше чужд, този човек с богато въображение се почувствува безкрайно малък. Хората, които се радват в провинцията на известно уважение и на всяка крачка срещат доказателство за своето значение, не могат да свикнат с пълното и внезапно загубване на стойността си. Да си нещо в своя край и нищо в Париж, са две състояния, които изискват преход, и хората, които минават внезапно от едното в другото, се чувствуват едва ли не заличени. За млад поет, който досега намираше отзвук на всичките си чувства, на всичките си мисли и приятелска душа, готова да сподели всичките му усещания, Париж изглеждаше непоносима пустиня. Люсиен не беше облякъл хубавия си син фрак и се смути от жалкото, да не кажем окаяно състояние на облеклото си, когато отиде при госпожа Дьо Баржьотон по-късно, надявайки се, че тя вече се е върнала. Завари при нея барон Дю Шатле, който покани и двамата на вечеря в „Роше-дьо-Канкал“. Замаян от вихрения парижки живот, Люсиен не можа нищо да каже на Луиз: те бяха тримата в колата, но той стисна ръката й и тя отвърна приятелски на мислите, изразени с този жест. След вечерята Шатле заведе двамата си гостенина във „Водевил“. Люсиен беше дълбоко в себе си недоволен от присъствието на Дю Шатле, той проклинаше случайността, която го беше довела в Париж. Данъчният началник обясни целта на пътуването си със служебните си амбиции: надявал се да го назначат главен секретар на някое ведомство и да постъпи в Държавния съвет като докладчик. Идвал да види какво става с обещания пост, защото човек като него не можел да остане данъчен началник. По-скоро предпочитал нищо или да стане депутат, да се върне в дипломацията. Той се самовеличаеше. Люсиен признаваше смътно превъзходството на този стар красавец като човек от висшето общество, в крак с парижкия живот. Неудобно му беше главно, че му е задължен за това развлечение. Докато поетът се чувствуваше неуверен и принуден, бившият частен секретар на принцесата беше като риба във вода. Той се усмихваше на колебанието, удивлението, въпросите, дребните грешки, допуснати от неговия съперник поради липса на опитност, както старите морски вълци се подиграват на новаците, несвикнали в морето. Люсиен виждаше за пръв път театрално представление в Париж и това удоволствие го възнагради за неудоволствието, причинено от смущението му. Тази вечер беше забележителна, защото той тайно се отрече от много свои представи за провинциалния живот. Кръгът се разширяваше, обществото вземаше други измерения. Съседството с няколко красиви парижанки, елегантно и модерно облечени, го принуди да забележи старомодния, макар не лишен от претенция за елегантност тоалет на госпожа Дьо Баржьотон. Нито платът обаче, нито кройката, нито цветовете бяха в тон с модата. Прическата й, която му се струваше толкова съблазнителна в Ангулем, изглеждаше ужасно безвкусна в сравнение с изтънчените изобретения на всяка друга тукашна жена. „Дали ще си остане такава?“ — запита се той, без да знае, че тя беше използувала целия ден за подготовка на преобразяването си. В провинцията няма нито избор, нито възможност за сравнение. Навикът да виждаме дадени лица им придава някаква условна красота. Жена, която минава за красавица в провинцията, в Париж няма да привлече вниманието, защото тя е хубава само в потвърждение на поговорката: „В царството на слепите едноокият е цар“. Люсиен правеше същото сравнение, което госпожа Дьо Баржьотон беше направила предната вечер между него и Шатле. И тя от своя страна си позволяваше в момента странни размишления за възлюбения си. Въпреки необикновената си красота горкият поет беше много лошо облечен. Рединготът с много къси ръкави, простите му провинциални ръкавици, тясната му жилетка го правеха невероятно смешен край другите младежи на балкона. Госпожа Дьо Баржьотон го намираше направо жалък. Шатле, ухажващ я сдържано, проявяващ към нея загриженост, издаваща дълбоко чувство, Шатле, елегантен и самоуверен като актьор на сцената на собствения си театър, спечели за два дни всичко, което бе загубил за шест месеца. Макар повечето хора да не приемат, че чувствата се изменят внезапно, безспорно е, че двама влюбени често скъсват по-бързо, отколкото са се свързали. И у госпожа Дьо Баржьотон, и у Люсиен се пораждаше взаимно разочарование, чиято причина беше Париж. Животът разширяваше хоризонтите си пред очите на поета, а обществото придобиваше нов облик в очите на Луиз. И за единия, и за другия една случайност беше достатъчна, за да унищожи връзките, които ги свързваха. Този удар с брадва, жесток за Люсиен, не се забави много. Госпожа Дьо Баржьотон върна поета в неговия хотел и се прибра в апартамента си, придружена от Дю Шатле, и това съвсем не се хареса на клетия влюбен. „Какво ли ще си кажат за мене?“ — мислеше си той, качвайки се в тъжната си стая.
	— Много е скучен горкият хлапак — забеляза Дю Шатле усмихнат, когато затвориха вратичката на колата.
	— Така е с всички, които носят цял свят от мисли в сърцето и мозъка си. Хората, които изразяват толкова много неща в дълго бленувани красиви творби, се отнасят с презрение към разговора, общуване, в което духът обеднява, раздавайки се на дребно — заяви гордата Негрьопьолис, която все пак намери у себе си смелост да защити Люсиен не толкова заради него, колкото заради самата себе си.
	— Напълно съм съгласен с вас — каза баронът, — но ние живеем с хората, а не с книгите. Чуйте, скъпа Наис, както виждам, между вас двамата няма още нищо и това много ме радва. Ако се решите да вмъкнете в живота си някакво чувство, което ви е липсвало досега, заклевам ви, не го давайте на този лъжегений. Може бе сте се измамили, може би след няколко дни, сравнявайки го с истински даровити хора, действително забележителни, каквито ще срещнете, ще разберете, любима моя сирена, че сте се нагърбили и сте довели до пристанището не поет с лира, а жалка маймуна, без маниери, без достойнства, глупава и претенциозна, която може да е била остроумна в Умо, но в Париж се превръща в най-посредствен хлапак. Ами че тук се издават всяка седмица томове стихотворения и най-незначителното от тях е много по-хубаво от цялата поезия на господин Шардон. За бога, почакайте и сравнете! Утре, петък, има представление в операта — каза той, когато колата навлезе в улица Ньов-дьо-Люксамбур. — Госпожа Д’Еспар има на свое разположение ложата на първите благородници от двореца и непременно ще ви покани. За да ви видя в пълната ви слава, аз ще отида в ложата на госпожа Дьо Серизи. Дават „Данаидите“.
	— Сбогом — каза му тя.
	На следващия ден госпожа Дьо Баржьотон се постара да се облече в подходящо за сутрешно посещение облекло, за да отиде при братовчедка си госпожа Д’Еспар. Беше хладно и между ангулемските си вехтории тя избра една рокля от зелено кадифе, доста екстравагантно гарнирана. И Люсиен разбра, че е необходимо да вземе прословутия си син фрак, защото вече се отвращаваше от грозния си редингот. Той искаше да бъде винаги добре облечен, защото предполагаше, че би могъл да срещне маркиза Д’Еспар или да отиде ненадейно у нея. Качи се в един файтон, за да освободи веднага багажа си. Само за два часа похарчи три-четири франка и това го накара да се замисли сериозно върху финансовите мащаби на парижкия живот. След като се облече възможно най-грижливо, той пристигна на улица Ньов-дьо-Люксамбур и срещна на вратата Жантий, придружен от лакей във великолепна ливрея.
	— Тъкмо отивах у вас, господине. Господарката ми ви изпраща това писмо — каза Жантий, който не познаваше учтивите парижки формули, свикнал с простите провинциални нрави.
	Лакеят взе поета за прислужник. Люсиен разпечата писмото и узна, че госпожа Дьо Баржьотон ще прекара деня у маркиза Д’Еспар, а вечерта ще отиде на опера. Но тя канеше и Люсиен, тъй като братовчедка й имала едно място в ложата си за младия поет и била очарована да му достави това удоволствие.
	„Значи, тя ме обича! Опасенията ми са безсмислени — каза си Люсиен. — Ще ме представи още тази вечер на братовчедка си.“
	Той подскочи от радост и реши да прекара весело времето до щастливата вечер. Спусна се към Тюйлери, за да се разходи, преди да вечеря у Вери. И ето го нашият Люсиен, засмян, безгрижен, окрилен от щастие! Той се появява на терасата Фьойан, прекосява я, разглежда разхождащата се тълпа, красивите жени и техните обожатели, елегантните контета, разхождащи се на двойки, хванати под ръка, поздравяващи се с приветливи погледи. Каква разлика между тази тераса и Болийо! Накацалите тук птици бяха толкова различно красиви в сравнение с Ангулем. Все едно всички пищни цветове, които блестят по пернатите родове на Индия и Америка, сравнени със сивите цветове на европейските птици. Люсиен прекара два жестоки часа в Тюйлери: той подложи сам себе си на строг оглед и преценка. Най-напред нито един от тези елегантни младежи не носеше фрак. Ако му се мернеше мъж с фрак, той се оказваше или старец над пределната възраст, бедняк, рентиер от квартала Маре, или дребен служащ. След като разбра, че съществува дневно и вечерно облекло, поетът, благодарение на проницателния си поглед и силна емоционалност, осъзна грозното си облекло и смешните недостатъци на фрака му със старомодна кройка, лош син цвят, просташка яка, поли, които от многото носене падаха една върху друга. Копчетата бяха почервенели, по гънките се белееха протритите места. Освен това жилетката му беше много къса и така смешно провинциална, че той тутакси закопча догоре фрака си, за да я скрие. На всичко отгоре светли панталони носеше само простолюдието. Елегантните мъже бяха облечени в изящни панталони от модни платове или безупречно бели. Впрочем всички панталони бяха прихванати под токовете на обущата, а неговият висеше и долният му край грозно се подгъваше над обувките му. Той имаше бяла връзка, бродирана по края от сестра му, която беше видяла подобни връзки у господата Дю Отоа и Дьо Шандур и беше побързала да направи същата и за брат си. Не само че никой освен някакви важни особи, стари банкери, строги чиновници — не носеше бяла връзка сутрин, но горкият Люсиен видя от другата страна на решетъчната ограда на Тюйлери, на тротоара на улица Риволи, един бакалски чирак с кошница на глава, на чийто врат жителят на Ангулем забеляза връзка, чиито два края бяха избродирани от ръката на любима работничка. Като видя това, Люсиен почувствува остра болка в сърцето — в този още недобре проучен орган, където се таи нашата чувствителност и където, откакто съществуват емоции, хората слагат ръка при голяма радост или при голяма скръб. Не преценявайте нашия разказ като детинщина. Естествено на богатите хора, които никога не са изпитали подобни страдания, това описание ще се стори жалко и преувеличено, но тревогите на бедняците заслужават внимание не по-малко от кризите, които разтърсват живота на могъщите и привилегированите на земята. Не страдат ли еднакво и едните, и другите? Страданието облагородява всички. Пък и нека променим предметите на сравнение: вместо лошия костюм сложете орден, отличие, титла. Тези наглед дребни неща не са ли изтерзали дори най-блестящи съществования? Въпросът за облеклото е между другото от огромно значение за хора, които искат да покажат, че имат нещо, което нямат, защото често това е най-доброто средство да го притежават един ден. Студена пот изби Люсиен при мисълта, че трябва да се яви облечен така вечерта пред маркиза Д’Еспар, сродница на пръв кралски придворен, пред жена, чийто салон се посещава от най-отбрани знаменитости. „Наистина изглеждам като син на аптекар, същински бакалски чирак!“ — каза си той вбесен, докато край него минаваха изящните, кокетни и елегантни младежи от предградието Сен-Жермен. Те всички имаха нещо общо в държането и си приличаха по изящната линия, по благородството на облеклото, по изражението на лицето, като същевременно всички се различаваха с нещо характерно за всеки поотделно. Всички умееха да подчертаят преимуществата си благодарение на някакъв усет, който младите мъже в Париж притежаваха в не по-малка степен от жените. Люсиен беше наследил от майка си ценната физическа изтънченост и красота и съзнаваше тяхната стойност, но това злато беше още под форма на руда, а не обработено. Косите му бяха подстригани лошо. Вместо подходяща яка, която да му помогне да държи главата си високо изправена, грозната яка на ризата скриваше целия му врат. И понеже и меката връзка не оказваше съпротива, главата му тъжно клюмаше надолу. Коя жена би отгатнала изящните му крака в грубите ангулемски обувки? Кой младеж би завидял на стройната му снага, скрита под синия чувал, който досега той бе смятал за фрак? Поетът съглеждаше прекрасни копчета по ослепителни ризи, докато неговата жълтееше! Всички тези изтънчени благородници имаха чудни ръкавици, а той — жандармски! Един си играеше с бастун с изящна дръжка, друг носеше риза с маншети, на които блестяха дивни златни копчета, трети разговаряше с една дама, като размахваше чудно камшиче, а богатите гънки на леко опръсканите му с кал панталони, звънтящите шпори и пристегнатият редингот показваха, че след малко ще яхне единия от двата коня, пазени от едно дребосъче. Онзи пък там вадеше от джоба на жилетката си плосък часовник, голям колкото монета от сто су, и гледаше колко е часът с израз на човек, дошъл по-рано или пропуснал срещата си. Взирайки се в тези красиви тоалетни принадлежности, чието съществуване дори не подозираше, Люсиен доби представа за света на необходимите излишни неща и потрепери при мисълта какви огромни средства са му нужни, за да играе ролята на красив младеж. Колкото повече се любуваше на тези млади хора с непринудено и щастливо изражение, толкова по-остро съзнаваше своя чудат външен вид, вид на човек, който не знае къде извежда пътят, по който е тръгнал, който не знае къде се намира Пале-Роял, след като е точно пред него, и който пита за Лувъра един минувач, а той му отговаря: „Точно пред вас е.“ Люсиен чувствуваше между този свят и себе си дълбока пропаст. Питаше се как би могъл да я прекоси, защото искаше да прилича на стройните и изтънчени парижки младежи. Всички тия патриции поздравяваха божествено облечени и божествено красиви жени, жени, за чиято целувка той би се оставил да го съсекат на парчета, както пажът на графиня Кьонигсмарк. В дебрите на паметта му Луиз в сравнение с тези кралици му се стори стара жена. Той срещна много от тези жени, за които още се споменава в историята на XIX век, жени, чиито ум, красота и любовни приключения ще бъдат не по-малко прославени, отколкото на древните царици. Край него мина изключително красива девойка, госпожица Де Туш, много по-известна под името Камий Мопен, забележителна писателка с рядка красота и рядък ум. Разхождащите се жени и мъже я назоваха тихо помежду си.
	„Аха! — каза си той. — Ето я поезията.“
	Какво представляваше госпожа Дьо Баржьотон в сравнение с това неземно същество, блестящо от младост, надежда, бъдеще, с нежна усмивка и черни очи, бездънни като небето, пламенни като слънцето! Тя се смееше, разговаряйки с госпожа Фирмиани, една от най-чаровните жени в Париж. Някакъв глас му извика: „Умът е лостът, който движи света!“ Друг глас обаче възрази, че опорната точка на този лост са парите. Той не пожела да остане по-дълго на арената на своето поражение, сред развалините си, и тръгна към Пале-Роял, като преди това се осведоми за посоката, защото още не познаваше топографията на собствения си квартал. Влезе у Вери и си поръча, за да се приобщи към насладите на Париж, богата вечеря, която го утеши и ободри. Бутилка бордо, стриди от Остенде, риба, яребица, макарони, плодове бяха nes plus ultra*13 на неговите желания. Той с наслада си позволи това разточителство, мечтаейки да прояви духовитост тази вечер пред маркиза Д’Еспар и да изкупи жалкото си неподходящо облекло с размаха на интелектуалните си богатства. Сметката от петдесет франка, с които се надяваше да прекара доста време в Париж, го разбуди от бляновете му. Вечерята струваше едномесечно съществуване в Ангулем. И той почтително затвори вратата на този дворец, заричайки се никога вече да не стъпи там. „Ев беше права — мислеше си той, крачейки под каменната галерии към хотела, за да вземе още пари, — парижките цени не са цените на Умо.“
	[*13 Крайния предел (лат.).]
	Пътем той се любуваше на магазините на шивачите и си представяше костюмите, които беше видял сутринта. „Не — извика той, — няма да се явя омотан в тия дрипи пред госпожа Д’Еспар!“ И изтича бърз като елен до хотел „Гайар-Боа“, качи се в стаята си, взе сто екю и се върна в Пале-Роял, за да се облече от глава до пети. Беше видял там магазин за обувки, бельо, жилетки и шапки: бъдещата му елегантност беше пръсната в десет магазина. Първият шивач, при който влезе, му даде да изпробва колкото си иска фракове и го убеди, че всички са последна мода. Люсиен излезе със зелен фрак, бял панталон и жилетка фантазе за двеста франка. Скоро си намери чифт елегантни обуща, напълно по мярка. Най-сетне, след като се снабди с всичко, което му беше нужно, той извика коафьора в хотела, където доставчиците донесоха покупките. В седем часа вечерта Люсиен нае файтон и поръча да го откарат в операта, накъдрен като светец от религиозно шествие, стегнат с жилетката и връзката, но малко притеснен в този калъф, който навличаше за първи път. Следвайки наставленията на госпожа Дьо Баржьотон, той попита къде е ложата на първите кралски благородници. При вида на младежа, който с непривичната си елегантност приличаше на шафер, разпоредителят го помоли да покаже билета си.
	— Нямам.
	— Тогава не можете да влезете — отговориха му сухо.
	— Но аз съм поканен от госпожа Д’Еспар.
	— Не сме длъжни да знаем това — отвърна служащият и неволно размени незабележима усмивка с колегите си.
	В този момент пред главния вход спря кола. Един лакей, когото Люсиен не разпозна, сне стъпалото на каретата, от която излязоха две натруфени дами. Люсиен се дръпна да им стори път, защото не искаше разпоредителят да му направи някоя безочлива забележка.
	— Господине, тази дама е маркиза Д’Еспар, която вие твърдите, че познавате — подхвърли му иронично разпоредителят.
	Люсиен се смая, още повече че и госпожа Дьо Баржьотон отначало не го позна в новата му премяна. Но когато той пристъпи към нея, тя му се усмихна и каза:
	— Чудесно съвпадение, елате.
	Разпоредителите веднага станаха почтителни. Люсиен последва госпожа Дьо Баржьотон, която, качвайки се по широкото стълбище на операта, представи на братовчедка си своя Рюбампре. Ложата на първите дворцови сановници се намира в една от двете ниши в дъното на залата. Седналите в тях виждат всичко и всички ги виждат. Люсиен седна зад госпожа Дьо Баржьотон, щастлив, че е в сянка.
	— Господин Дьо Рюбампре — каза ласкаво маркизата, — вие идвате за първи път в операта. Седнете до нас, по-напред, оттук ще виждате по-добре.
	Люсиен се подчини. Първото действие беше към края.
	— Добре сте употребили времето си — прошепна му Луиз, изненадана от метаморфозата на Люсиен.
	Самата Луиз беше непроменена. Съседството на тази много елегантна жена, облечена съвсем по модата, на тази парижка госпожа Дьо Баржьотон, много й вредеше. Блестящата парижанка така добре подчертаваше несъвършенствата на провинциалистката, че Люсиен, който прогледна благодарение на хубавите жени в пищната зала и на тази високопоставена дама, видя най-сетне в гордата Анаис Дьо Негрьопьолис действителната жена, такава, каквато я виждаха парижаните: едра, суха, с червени петна по скулите, повехнала, не само червенокоса, но кокалеста, надута, превзета, претенциозна, провинциалистка в говора си и главно лошо облечена! И наистина гънките на една стара парижка рокля издават все пак добър вкус, човек може да си представи, да отгатне каква е била тя като нова, докато една стара провинциална рокля не ви говори нищо, тя е направо смешна. И роклята, и жената бяха без изящество и свежест, кадифето беше изтъркано, както и лицето. Люсиен, засрамен, че е бил влюбен в такъв чироз, се зарече да използува първия пристъп на добродетелност на своята Луиз, за да скъса с нея. Отличното му зрение позволяваше да види лорнетите, насочени към тяхната най-аристократична ложа. Елегантните жени явно разглеждаха госпожа Дьо Баржьотон, защото си шушукаха и се подсмиваха. Може би госпожа Д’Еспар разбра по жестовете и усмивките на жените причината на саркастичните им забележки, но остана напълно невъзмутима. Преди всичко всеки трябваше да познае в нейната другарка бедната роднина, дошла от провинцията, а всяко парижко семейство може да има такава сродница. Освен това братовчедка й бе споменала за тоалета си с известен страх, но тя я беше успокоила, защото си бе дала сметка, че щом се облече подходящо, Анаис много бързо ще усвои парижките маниери. Макар да не беше свикнала с парижкия тон, Анаис притежаваше в замяна вродената надменност на аристократките и това неуловимо нещо, което се нарича раса. Следващия понеделник щеше да покаже какво може. Впрочем маркизата беше сигурна, че щом обществото узнае, че тази жена е нейна братовчедка, щеше да престане да й се подиграва и щеше да почака, за да я проучи по-добре, преди да се произнесе. Люсиен не можеше да отгатне как щеше да се преобрази Луиз с шарф, метнат около шията, с красива рокля, с изящна прическа и главно, следвайки съветите на госпожа Д’Еспар. Докато се качваха по стълбата, маркизата каза на братовчедка си да не държи кърпичката си разгъната. Добрият или лошият вкус се изразяват в хиляди подобни малки подробности, които една умна жена бърза схваща, а някои жени никога не успяват да овладеят. Госпожа Дьо Баржьотон, предварително изпълнена с добра воля, беше достатъчно умна, за да разбере в какво греши. Госпожа Д’Еспар, уверена, че ученичката й няма да я изложи, си обеща да обработи вкуса й. Така тези две жени бяха сключили съюз, споен от взаимния им интерес. Госпожа Дьо Баржьотон тутакси се преклони пред идола на деня, чиито обноски, ум и обкръжение я съблазниха, смаяха и очароваха. Тя долови у госпожа Д’Еспар скритата сила на амбициозна, високопоставена дама и си каза, че ще успее, ако се превърне в сателит на това светило. И най-искрено й изрази възхищението си. Маркизата не остана равнодушна към тази чистосърдечна всеотдайност, тя съчувствуваше на братовчедка си, защото я виждаше безпомощна и бедна. Освен това много й допадаше да има ученичка, да създаде по-късно школа и нямаше нищо против госпожа Дьо Баржьотон да й стане нещо като придворна, робиня, която да й пее дитирамби, съкровище, много по-рядко между парижанките, отколкото предан критик в литературните среди. Междувременно любопитството на публиката ставаше премного явно и новопристигналата не можеше да не го забележи, но госпожа Д’Еспар се опита любезно да я заблуди относно вълнението в залата.
	— Ако някой дойде в ложата ни — каза тя, — може би ще узнаем на кого дължим честта тези дами да се занимават толкова с нас…
	— Подозирам, че старата ми кадифена рокля и ангулемската ми физиономия забавляват парижанките — каза със смях госпожа Дьо Баржьотон.
	— Не, причината не сте вие, има нещо друго, което не мога да си обясня — добави тя и погледна поета, в когото се загледа за първи път.
	Той явно й се стори странно облечен.
	— Ето Дю Шатле — каза в този миг Люсиен, като посочи с пръст ложата на госпожа Дьо Серизи, където току-що бе влязъл старият красавец, наконтен от глава до пети.
	При този негов жест госпожа Дьо Баржьотон прехапа устни от срам, защото маркизата не можа да прикрие учудения си поглед и усмивка, които питаха презрително: „Откъде идва този млад човек?“ Луиз се почувствува унизена в любовта си, най-неприятното усещане за французойката, което тя никога не прощава на любимия. В светското общество, където най-дребните неща стават многозначителни, един жест, една дума погубват начинаещия. Главната заслуга на добрите маниери и на добрия тон в това общество е, че представляват едно хармонично цяло, в което всичко така добре се слива, че нищо не дразни. Дори хората, които, било от невежество, било увлечени от някоя мисъл, не спазват законите на тази наука, ще разберат, че в тази област, както в музиката, един-единствен дисонанс се явява пълно отрицание на самото изкуство, чиито условия трябва да се съблюдават до най-малките подробности, защото иначе то престава да съществува.
	— Кой е този господин? — попита маркизата, поглеждайки към Шатле. — Нима вече познавате госпожа Дьо Серизи?
	— А! Това е прочутата госпожа Дьо Серизи, която е имала толкова приключения и въпреки това я приемат навсякъде!
	— Наистина нечувано, моя мила — отвърна маркизата. — Това е обяснимо, но необяснено! Най-страшните мъже са нейни приятели, защо никой не смее да изследва тази тайна. Да не би този господин да е ангулемският лъв?
	— Барон Дю Шатле — отвърна Анаис, която от тщеславие върна в Париж; на своя обожател оспорваната титла — е мъж, за когото много се е говорило. Бил е спътник на Дьо Монриво…
	— Ах! — възкликна маркизата. — Не мога да чуя това име без да си спомня нещастната херцогиня Дьо Ланже, която изчезна като падаща звезда. Ето — поде тя, показвайки им друга ложа — господин Дьо Растиняк и госпожа Дьо Нюсенжан, жена на доставчик, банкер, търговец, спекулант на едро, човек, който се налага на парижкото общество с богатството си и който, както казват, не подбирал средства, за да го увеличи. Прави какво ли не, за да убеди правителството, че е предан на Бурбоните, вече се опита да проникне и в моя салон. Вземайки ложата на херцогиня Дьо Ланже, жена му си въобразява, че е взела и нейното изящество, духовитост и успех! Вечната басня за гаргата, която се окичила с паунови пера.
	— Но как смогват семейство Растиняк, които, както знаем, имат едва хиляда екю рента, да поддържат сина си в Париж? — запита Люсиен госпожа Дьо Баржьотон, учудвайки се на елегантното и разкошно облекло на младия човек.
	— Не е мъчно да се разбере, че идвате от Ангулем — отговори му доста иронично маркизата, без да сваля лорнета си.
	Люсиен не разбра. Той беше цял погълнат от гледката на ложите, отгатвайки, че там преценяват госпожа Дьо Баржьотон и разглеждат любопитно него самия.
	Луиз от своя страна беше неприятно засегната, че маркизата почти не забеляза красотата на Люсиен. „Значи, не е толкова хубав, колкото аз съм си въобразявала“ — мислеше си тя. И беше готова да се усъмни дори и в остроумието му. Завесата падна. Шатле беше влязъл в съседната ложа при херцогиня Кариляно. Той се поклони на госпожа Дьо Баржьотон и тя му отговори с леко кимване. Светските дами виждат всичко и маркизата забеляза безупречното облекло на Шатле. Същия миг четирима души, четири парижки знаменитости влязоха един след друг в ложата на маркизата.
	Първият беше господин Дьо Марсе, прочут с любовните чувства, които вдъхваше, забележителен с моминската си красота, мека и женствена в противоречие с проницателния му, спокоен, жесток и твърд поглед на тигър: влюбваха се в него, но той будеше страх. Люсиен беше не по-малко красив, но неговият поглед беше така нежен, сините му очи така чисти, че той не изглеждаше способен да прояви силата и могъществото, които толкова привличат жените. Освен това поетът още с нищо не се беше проявил, докато Дьо Марсе говореше увлекателно, беше уверен, че се харесва и облеклото така му приличаше, че унищожаваше всички съперници. Може да си представите как изглеждаше в съседство с него Люсиен, важен, наперен, нов и неочупен като дрехите си. Дьо Марсе си беше извоювал правото да говори дързости, защото ги казваше духовито и ги придружаваше с изящните си маниери. Начинът, по който маркизата го прие, тутакси показа на госпожа Дьо Баржьотон влиянието на тази личност. Вторият беше единият от братята Ванденес, предизвикал скандала с лейди Дъдли, кротък, умен и скромен младеж, който се налагаше с качества, съвсем противоположни на Дьо Марсе. Братовчедката на маркизата, госпожа Дьо Морсоф, й го беше препоръчала горещо. Третият посетител беше генерал Монриво, мъжът, който погуби херцогиня Дьо Ланже, а четвъртият — Дьо Каналис, един от най-изтъкнатите поети от онова време. Още млад, в зората на славата си, Каналис се гордееше повече с благородния си произход, отколкото с таланта си, и се преструваше, че ухажва госпожа Д’Еспар, за да прикрие любовта си към херцогиня Дьо Шолийо. Въпреки очарователното му държане, в което се чувствуваше вече превзетост, човек можеше да отгатне неговата безпределна амбиция, която по-късно го тласна в бурния политически живот. Прекалената му красота и гальовните усмивки не можеха да прикрият дълбокия му егоизъм и вечната пресметливост на неосигуреното съществуване. С избора на госпожа Дьо Шолийо, жена над четиридесет години, той бе спечелил благоразположението на двореца, одобрението на предградието Сен-Жермен и нападките на либералите, които го наричаха поет клисар.
	Като видя четиримата забележителни мъже, на госпожа Дьо Баржьотон й стана ясно защо маркизата беше обърнала толкова малко внимание на Люсиен. А когато започнаха да разговарят, когато всеки от тези изящни и изтънчени умове разкри възможностите си с остроумни забележки, които бяха по-съдържателни и по-дълбоки от всичко, което Анаис можеше да чуе за цял месец в своята провинция, и особено когато известният поет произнесе трептящи слова, в които се отразяваше градивният дух на епохата, позлатен от магията на поезията, Луиз разбра предупреждението, което й бе направил предния ден Дю Шатле; Люсиен не представляваше вече нищо за нея. Всеки поглеждаше бедния непознат с такова жестоко равнодушие, той до такава степен се чувствуваше чужденец между тях, незнаещ като че ли езика им, че маркизата се съжали над него.
	— Позволете ми, господине — обърна се тя към Каналис, — да ви представя господин Дьо Рюбампре. Вие заемате достатъчно високо положение в литературния свят, за да приемете любезно един начинаещ поет. Господин Дьо Рюбампре идва от Ангулем. Той сигурно ще има нужда от вашата закрила пред хората, които дават тук път на дарованието. Той няма още врагове, които да му услужат с нападките си. Няма ли да бъде доста увлекателно начинание, достойно за вас, ако, воден от приятелски чувства, извоювате за него това, което сам вие дължите на омразата?
	Докато маркизата говореше, и четиримата спряха поглед на Люсиен. Макар че беше на две крачки от новопристигналия провинциалист, Дьо Марсе го разгледа през лорнета си. Погледът му се местеше от Люсиен на госпожа Дьо Баржьотон и от госпожа Дьо Баржьотон на Люсиен, свързвайки ги мислено с явна подигравка, което жестоко нарани и Луиз, и Люсиен. Той ги разглеждаше като две интересни животни и се усмихваше. Тази усмивка се заби като нож в сърцето на великия провинциалист. Феликс дьо Ванденес го погледна състрадателно, а Монриво го прониза с поглед, като че ли искаше да го изследва до дъно.
	— Госпожо — отвърна Дьо Каналис, като се поклони, — ще изпълня желанието ви, макар че личният интерес не ни прави склонни да помагаме на съперниците си. Но вие ни приучихте към чудеса.
	— Щом е така, направете ми удоволствието да дойдете да вечеряте в понеделник у мене заедно с господин Дьо Рюбампре. Ще поговорите по литературни въпроси по-свободно, отколкото тук. Ще се постарая да събера някои диктатори на литературата и знаменитости, които я покровителствуват, автора на „Урика“ и няколко благонадеждни млади поети.
	— Госпожо маркизо — поде Дьо Марсе, — ако вие покровителствувате господина заради неговия ум, аз ще го взема под моя закрила заради неговата хубост и ще му дам такива съвети, че той ще стане най-щастливият денди в Париж, а после нека бъде поет, ако иска.
	Госпожа Дьо Баржьотон благодари на братовчедка си с изпълнен с признателност поглед.
	— Не знаех, че завиждате на умните хора — каза Монриво на Дьо Марсе. — Щастието убива поетите.
	— Затова ли господинът е намислил да се жени? — подметна на свой ред контето, обръщайки се към Каналис, за да види дали госпожа Д’Еспар ще се почувствува засегната от думите му.
	Каналис дигна рамене, а госпожа Д’Еспар, приятелката на госпожа Дьо Шолийо, се разсмя.
	Стегнат в дрехите си, Люсиен се чувствуваше като египетска мумия и се срамуваше, че не може да участвува в разговора. Най-сетне каза на маркизата с нежния си глас:
	— Вашата доброта, госпожо, ме обрича само на успехи.
	В този момент влезе и Дю Шатле: не искаше да пропусне случая да бъде представен на маркизата от Монриво, един от царете на Париж. Той се поклони на госпожа Дьо Баржьотон и помоли госпожа Д’Еспар да го извини, че си е позволил да влезе в ложата й. Толкова отдавна не бил виждал своя спътник! Монриво и Дю Шатле се срещаха сега за пръв път, откакто се бяха разделили сред пустинята.
	— Да се разделиш в пустинята и да се срещнеш в операта! — подхвърли Люсиен.
	— Чисто театрална среща наистина — забеляза Каналис.
	Монриво представи барон Дю Шатле на маркизата, която прие твърде ласкаво бившия частен секретар на нейно императорско височество: тя беше забелязала вече, че е отлично приет в три ложи, госпожа Дьо Серизи приемаше само изтъкнати личности, а освен това той беше спътник на Монриво. Последното обстоятелство беше толкова важно, че госпожа Дьо Баржьотон забеляза в гласа, в погледа и в обноските на четиримата, че те без колебание признават Дю Шатле за човек от своята среда. Сега Наис разбра защо Дю Шатле се държеше в провинцията като паша. Най-сетне Дю Шатле забеляза Люсиен и го поздрави сухо и студено, за да го унижи и да покаже пред другите, че той не е на мястото си сред висшето общество. Той придружи поздрава си с подигравателна усмивка, която сякаш казваше: „Как е попаднал тук?“ Другите разбраха скрития й смисъл и Дьо Марсе се наведе към ухото на Монриво и му пошепна — все пак доста високо, за да го чуе баронът:
	— Попитайте го кой е този странен младеж, натъкмен като манекен пред врата на шивачница.
	Дю Шатле прошепна нещо на ухото на спътника си, давайки външно вид, че възобновява просто познанството си с него, а може би всъщност унищожи съперника си. Изненадан от находчивостта и изтънчеността на репликите, които си разменяха тези хора, Люсиен беше зашеметен от остроумните им забележки и главно от свободата в разговора и от непринудеността на обноските им. Смаян от външния блясък сутринта, той се натъкваше сега на интелектуалния блясък на парижаните. Питаше се по какъв ли тайнствен начин те тутакси намираха тънки язвителни бележки или възражения, които на него самия биха хрумнали само след продължително мислене. Непринудеността на тези петима мъже се проявяваше не само в думите, но и в облеклото им. В тях нямаше нищо ново, но и нищо старо. Нищо не блестеше, но всичко привличаше погледа. Бяха облечени изящно днес, както са били вчера и както щяха да бъдат утре. Люсиен почувствува, че самият той изглежда като човек, който се е облякъл хубаво за пръв път в живота си.
	— Драги мой — обърна се Дьо Марсе към Феликс дьо Ванденес, — малкият Растиняк се издига като хвърчило! Ето го сега в ложата на маркиза Дьо Листомер, напредва, не ще и дума, насочил е към нас лорнета си! Той навярно познава господина? — добави той, обърнат към Люсиен, но без да го погледне.
	— Не допускам — отговори госпожа Дьо Баржьотон — да не е слушал за великия човек, с когото се гордеем: неговата сестра чу напоследък някои много хубави стихове на господин Дьо Рюбампре.
	Феликс дьо Ванденес и Дьо Марсе се поклониха на маркизата и отидоха при госпожа Дьо Листомер, сестра на Ванденес. Второто действие започна и госпожа Д’Еспар, братовчедка й и Люсиен останаха сами. Някои от посетителите побързаха да дадат сведения за госпожа Дьо Баржьотон на дамите, защото те любопитствуваха да узнаят коя е тя, други разказваха за новопристигналия пост и осмиваха облеклото му. Каналис се настани в ложата на херцогиня Дьо Шолийо и вече не я напусна. Люсиен се чувствуваше щастлив, че сега цялото внимание е насочено към сцената. Всички опасения на госпожа Дьо Баржьотон, отнасящи се до Люсиен, се засилиха, когато сравни вниманието на братовчедка си към барон Дю Шатле и съвсем различната й, покровителствена вежливост към Люсиен. През второто действие ложата на госпожа Дьо Листомер беше препълнена. Там явно оживено разискваха за госпожа Дьо Баржьотон и Люсиен. По всичко изглеждаше, че младият Растиняк _развеселяваше_ компанията. Той предизвикваше този типичен парижки смях, който всеки ден търси нова храна и бърза да изчерпи дневния сюжет, защото миг по-късно няма да бъде вече интересен. Госпожа Д’Еспар беше неспокойна: тя знаеше, че злословието не остава за дълго скрито от хората, които са негова жертва, и чакаше края на действието. Когато чувствата се променят, както у Люсиен и у госпожа Дьо Баржьотон, за кратко време могат да станат странни неща: душевните обрати се подчиняват на закони с бързо действие. Луиз добре си спомняше мъдрите, лукави думи на Дю Шатле за Люсиен, когато се връщаха от „Водевил“. Всяка негова фраза беше пророческа и Люсиен като че ли нарочно ги потвърждаваше всичките. Той загуби илюзиите си за госпожа Дьо Баржьотон, също както и тя загуби своите. И горкият момък, чиято съдба напомняше малко съдбата на Жан-Жак Русо, последва до такава степен неговия пример, че госпожа Д’Еспар го обая мигновено и той се влюби в нея. Младите хора или зрелите мъже, които си спомнят младежките си вълнения, ще разберат колко не само вероятно, но и съвсем естествено беше неговото увлечение. С изящните си обноски, с нежния си говор, с мекия тембър и стройното си тяло тази толкова благородна и толкова високопоставена дама, истинска кралица, заплени поета така, както някога госпожа Дьо Баржьотон го заплени в Ангулем. Променчивият му характер бързо го подтикна да пожелае нейното високо покровителство, а най-сигурното средство беше да завладее самата жена, тогава щеше да получи всичко! Беше успял в Ангулем, защо да не успее и в Париж? Въпреки вълшебствата на операта, съвсем нови за него, погледът му привличан от тази великолепна Селимен, неволно непрекъснато се стремеше към нея. И колкото по-дълго я гледаше, толкова повече му се искаше да я гледа! Госпожа Дьо Баржьотон долови случайно един горещ поглед на Люсиен. Започна да го наблюдава и се убеди, че маркизата го интересува повече от спектакъла. Тя лесно би се примирила, ако той я изоставеше заради петдесетте дъщери на Данай, но когато един по-настойчив, по-пламенен и по-многозначителен негов поглед й разкри какво става в сърцето му, ревността й пламна не дори за бъдещето, а за миналото. „Никога не ме е гледал така — помисли си тя. — Боже мой, Шатле беше прав.“
	Едва тогава осъзна любовното си заблуждение. Почне ли една жена да се разкайва за слабостите си, тя все едно че с намокрена гъба заличава зад себе си миналото. Макар че всеки поглед на Люсиен я вбесяваше, тя остана външно невъзмутима. През антракта Дьо Марсе дойде пак, като доведе със себе си господин Дьо Листомер. И двамата побързаха да осведомят високомерната маркиза, че празнично натъкменият шафер, попаднал по недоразумение в ложата й, съвсем не се казва Дьо Рюбампре, а е син на аптекар, на име Шардон. Господин Дьо Растиняк, точно осведомен за всичко, което става в Ангулем, беше предизвикал бурни смехове в две ложи с пикантни подробности за мумията, мнима братовчедка на маркизата, която довела със себе си аптекар, вероятно за да поддържа с лекарства изкуствения си живот. Дьо Марсе повтори освен това някои от обичайните за парижаните шеги, казани набързо и още по-бързо забравени, зад които стоеше Шатле, вдъхновител на тази картагенска измяна.
	— Мила моя — каза зад ветрилото си госпожа Д’Еспар на госпожа Дьо Баржьотон, — за бога, наистина ли вашето протеже се казва господин Дьо Рюбампре?
	— Той носи майчиното си име — отвърна Наис смутена.
	— А как се казва баща му?
	— Шардон.
	— И какво работеше този Шардон?
	— Имаше аптека.
	— Уверена бях, мила приятелко, че парижкото общество не може да се подиграва на жена, която аз съм взела под покровителството си. Но не ми е приятно тези шегобийци да злорадствуват, като ме виждат в компанията на аптекарски син. Предлагам веднага да си тръгнем, ако нямате нищо против.
	Госпожа Д’Еспар доби тутакси безочливо изражение, без Люсиен да успее да отгатне с какво бе предизвикал промяната й. Помисли си, че жилетката му е безвкусна, и това не беше лъжа, че кройката на фрака му е прекалено модна, което също беше вярно. Даде си сметка със скрито огорчение, че трябваше да си поръча дрехи у добър шивач и реши още на следния ден да отиде у най-знаменития крояч, за да може идния понеделник да съперничи с мъжете, поканени у маркизата. Макар и потънал в мисли, през третото действие очите му не се отделиха от сцената. Любувайки се на великолепното зрелище, той продължаваше да си мечтае за госпожа Д’Еспар. Отчайваше го внезапната й студенина, така противоречаща на стремителността, с която той се впускаше в новата си любов, без да го е грижа за многото затруднения, които предвиждаше, защото се надяваше, че ще ги превъзмогне. Той се пробуди от дълбокия си унес и пожела да погледне отново кумира си. Обърна глава и видя, че е сам: дочул бе лек шум, вратата се затваряше; госпожа Д’Еспар бе отвела братовчедка си. Люсиен се смая от внезапното им изчезване, но не мисли дълго за това, защото то беше наистина необяснимо.
	Когато двете жени се качиха в колата и завиха по улица Ришельо към предградието Сент-Оноре, маркизата каза със сдържан гняв:
	— Мило дете, мислите ли какво правите? Чакайте поне синът на аптекаря наистина да се прочуе и тогава се интересувайте от него. Херцогиня Дьо Шолийо още не признава, че е любовница на Каналис, макар че той се радва вече на известност и освен това е истински благородник. Този хлапак не е нито ваш син, нито любовник, нали? — попита високомерната дама и отправи към братовчедка си ясен и изпитателен поглед.
	„Какво щастие, че държах на разстояние този господинчо и не му позволих нищо!“ — помисли си госпожа Дьо Баржьотон.
	— В такъв случай — продължи маркизата, която изтълкува като отрицание погледа на братовчедка си — зарежете го чисто и просто, заклевам ви! Да си присвоява благородно име!… Обществото наказва подобни дързости. Може да е майчиното му име, но само кралят има право с указ да удостои с името Рюбампре сина на госпожица от този род. Ако тя е сключила неподходящ брак, подобно благоволение съвсем не е дребна работа и за да може някой да го получи, трябва да е извънредно богат, да е оказал големи услуги или да има високи покровители. Това облекло на празнично нагизден бакалин, доказва, че младежът не е нито богат, нито благородник. Има красиво лице, но ми се вижда глуповат. Не знае нито да се държи, нито да говори. При това не е _възпитан_. Как успя да се добере до покровителството ви?
	Госпожа Дьо Баржьотон, която се отрече от Люсиен, както и той дълбоко в душата си се беше отрекъл от нея, се уплаши да не би братовчедка й да узнае истината за нейното пътуване.
	— Мила братовчедке, отчаяна съм, че ви изложих.
	— Мене никой не може да ме изложи — усмихна се госпожа Д’Еспар. — В случая мисля само за вас.
	— Но вие го поканихте на обед идния понеделник.
	— Ще бъда болна — отвърна живо маркизата. — Вие ще го предупредите и аз няма да го допусна в моя дом нито под едното, нито под другото му име.
	Люсиен намисли да се поразходи през антракта във фоайето, защото видя, че всички отиваха там. Нито едно от лицата, които бяха посетили ложата на госпожа Д’Еспар, не го поздрави и не му обърна внимание. Това се стори съвсем неестествено на провинциалния поет. Освен това Шатле, към когото се опита да се доближи, го дебнеше с крайчеца на окото си и постоянно го отбягваше. Разглеждайки хората във фоайето, Люсиен се убеди, че облеклото му е доста смешно, прибра се в дъното на ложата и не мръдна оттам до края на представлението, погълнат било от великолепния балет в петото действие, прочуто със своя „Ад“, било от залата — погледът му обхождаше всяка ложа, — било от собствените си мисли — парижкото общество го озадачаваше. „Това е, значи, моето царство — каза си той, — това е светът, който трябва да покоря!“
	Върна се в хотела пеш, припомняйки си всичко, което бяха говорили мъжете, дошли да окажат внимание на госпожа Д’Еспар. Обноските им, жестовете им, начинът, по който бяха влезли и излезли, всичко изплува в паметта му удивително точно. На другия ден към обед първата му работа беше да отиде у Щауб, най-знаменития шивач навремето. С много настояване и с пари в брой той издействува дрехите му да са готови за прословутия понеделник. Щауб му обеща изящен редингот, жилетка и панталони за решителния ден. Люсиен си поръча при една шивачка на бельо ризи и кърпички, цял чеиз, както и високи и ниски обувки по мярка при един прочут обущар. Купи си хубав бастун от Вердие, ръкавици и копчета за риза от госпожа Ирланд, с една дума, постара се да догони по елегантност парижките контета. След като задоволи всичките си прищевки той отиде на улица Ньов-дьо-Люксамбур, но Луиз беше излязла.
	— Госпожата ще вечеря у госпожа маркиза Д’Еспар и ще се върне късно — каза му Албертин.
	Люсиен вечеря за два франка в един ресторант на Пале-Роял и си легна рано. В неделя той отиде към единадесет часа у Луиз: тя още не беше станала. В два часа той дойде повторно.
	— Госпожата не приема още — каза му Албертин, — но ми даде това писмо за вас.
	— Не приема още? — повтори Люсиен. — Та аз не съм което и да е.
	— Не зная — заяви Албертин доста безочливо.
	Изненадан не толкова от отговора на Албертин, колкото от самия факт, че госпожа Дьо Баржьотон му е писала, той отвори плика и прочете на улицата тези отчайващи редове:
C>
	„Госпожа Д’Еспар е неразположена и няма да може да ви приеме в понеделник. И аз не се чувствувам добре, но ще се облека и ще отида да й правя компания. Това препятствие ме отчайва, но аз съм сигурна във вашето дарование. Вие ще успеете и без недостойно за вас ходатайство!“
C$
	„И никакъв подпис!“ — каза си Люсиен, който се озова в Тюйлери, без да осъзнае, че е извървял толкова голямо разстояние.
	Със свойствената на даровитите хора прозорливост той предусети катастрофата, която предвещаваше студеното писмо. Движеше се залутан в мислите си, вървеше право пред себе си и гледаше разсеяно паметниците по площад Луи XV. Времето беше хубаво. Разкошни коли минаваха непрекъснато пред него и се отправяха към великолепното авеню Шанз-Елизе. Той тръгна с тълпата разхождащи се и видя няколкото хиляди коли, които пълнят булеварда неделен ден и го превръщат едва ли не в Лоншан. Смаян от разкоша на конете, на тоалетите, на ливреите, той продължи разходката си и стигна до новостроящата се Триумфална арка. Какво изпита, когато на връщане зърна госпожа Дьо Баржьотон и госпожа Д’Еспар във великолепно впрегната карета, зад която се развяваха перата на лакея със зелената, обшита със златни галони ливрея, която той веднага позна? Колите се спряха поради внезапно задръстване и Люсиен успя да разгледа Луиз, толкова преобразена, че едва я позна. Цветовете на тоалета й бяха подбрани така, че да подчертават тена на лицето й. Роклята и беше пленителна. Изящно подредената й коса й отиваше отлично, а шапката, избрана с рядък вкус, правеше впечатление дори до шапката на госпожа Д’Еспар, която диктуваше модата. Жените носят по особен начин шапките си. Ако ги бутнат малко повечко назад, те добиват предизвикателен вид. Наведат ли ги напред, изглеждат подмолни, а ако ги килнат настрани, това им придава нещо момчешко. Светските дами слагат шапките си, както им хрумне, и винаги изглеждат добре. Госпожа Дьо Баржьотон беше разрешила тази задача мигновено и много изкусно. Красив колан пристягаше стройното й тяло. Беше усвоила движенията и привичките на братовчедка си. Седнала като нея, тя си играеше с изящна кутийка за благовония, закачена на малкото пръстче на дясната й ръка, за да покаже аристократичните си ръце в скъпи ръкавици, като същевременно съвсем не даваше вид, че прави нарочно това. С една дума, госпожа Дьо Баржьотон се беше постарала да заприлича на маркизата, но без да й подражава сляпо; станала бе достойна братовчедка на маркизата, която явно се гордееше с ученичката си. Жените и мъжете, които се разхождаха по пътя, оглеждаха блестящата кола с гербовете на родовете Д’Еспар и Дьо Бламон Шоври, поставени един до друг. Люсиен се смая: извънредно много минувачи поздравяваха двете братовчедки. Той не знаеше, че целият този Париж — всъщност двадесет светски салона — беше вече осведомен за родството на госпожа Дьо Баржьотон с госпожа Д’Еспар. Група младежи на коне, между които Люсиен разпозна Дьо Марсе и Растиняк, тръгнаха редом с каретата, за да придружат двете братовчедки до Булонската гора. Люсиен лесно отгатна по жестовете на двете контета, че те поздравяваха госпожа Дьо Баржьотон за нейната метаморфоза. Госпожа Д’Еспар искреше от здраве и бодрост. Значи, неразположението й беше само предлог да не приеме Люсиен, защото явно не отлагаше вечерята си за друг ден. Поетът се приближи разярен до екипажа, забави крачките си и щом двете дами можеха вече да го видят, им се поклони. Госпожа Дьо Баржьотон не благоволи да го забележи, а маркизата насочи лорнета си към него, но не отвърна на поздрава му. Неблагоразположението на парижката аристокрация се отличаваше от отношението на ангулемските благородници. Провинциалните величия, се стараеха наистина да унизят Люсиен, но те признаваха същевременно надмощието му и го считаха за човек. За госпожа Д’Еспар той въобще не съществуваше. Това не беше присъда, а отказ да му се отдаде правосъдие. Смъртен мраз скова бедния поет, когато Дьо Марсе вдигна към него лорнета си. Парижкият лъв обаче отпусна лорнета си така бързо, като че ли спусна пред Люсиен ножа на гилотината. Каляската отмина. Бяс и жажда за мъст завладяха отритнатия младеж. Ако госпожа Дьо Баржьотон беше в ръцете му, той би я заклал. Представи си за миг, че е Фукие-Тенвил заради върховната наслада да прати госпожа Д’Еспар на ешафода. Какво не би дал да подложи Дьо Марсе на някое от ония изтънчени изтезания, измислени от диваците. Край него мина Каналис на кон; изтънчен, както подобаваше на най-гальовния поет, той поздравяваше най-красивите жени.
	— Господи! Злато на всяка цена! — мълвеше Люсиен. — Златото е единствената сила, пред която коленичи този свят. „Не — обади се съвестта му. — Не злато, а слава. А славата означава труд. Труд, девизът на Давид. Господи! Какво търся тук? Но аз ще се наложа! Ще мина по това авеню в каляска, със собствен лакей! Ще имам не една маркиза Д’Еспар!“
	Поетът изрече тези яростни думи, докато вечеряше за четиридесет су у Юрбен. На другия ден в девет часа той отиде у Луиз с намерение да я упрекне за жестокостта й: госпожа Дьо Баржьотон не само не го прие, но вратарят не му позволи дори да се качи горе. Той остана да дебне на улицата до обед. Към дванадесет часа от жилището на госпожа Дьо Баржьотон излезе Дю Шатле, забеляза поета, но се направи, че не го е видял. Силно засегнат, Люсиен тръгна подир съперника си. Като видя, че младежът ще го настигне, Дю Шатле се обърна и го поздрави, явно възнамерявайки да го отмине след тази проява на учтивост.
	— Много ви моля, господине — каза Люсиен. — Само една минутка, искам да ви кажа две думи. Вие се държахте приятелски с мене, напомням ви го, за да ви поискам една съвсем дребна услуга. Току-що излязохте от дома на госпожа Дьо Баржьотон. Обяснете ми защо изпаднах в немилост пред нея и пред госпожа Д’Еспар.
	— Господин Шардон — отговори Шатле престорено добродушно, — знаете ли защо тия дами ви изоставиха в операта?
	— Нямам представа — отговори клетият поет.
	— Ще ви кажа: господин Дьо Растиняк ви злепостави още при първото ви появяване в обществото. Когато го попитаха за вас, младият франт чисто и просто каза, че името ви не е Рюбампре, а Шардон, че майка ви гледа родилки, че баща ви е бил аптекар в Умо преди смъртта си, че сестра ви е прелестна девойка, отлична гладачка на ризи, сгодена за някакъв печатар в Ангулем на име Сешар. Такова е обществото! Издигнеш ли се, почва да оспорва качествата ти! Господин Дьо Марсе дойде да се посмее малко на ваш гръб в ложата на госпожа Д’Еспар и двете дами тутакси се измъкнаха, смятайки, че вашето присъствие ги компрометира. Не се опитвайте да видите нито едната, нито другата! Братовчедката на госпожа Дьо Баржьотон ще престане да я приема, ако тя продължава да се среща с вас. Вие сте талантлив, постарайте се да се наложите с дарованието си. Обществото ви презира, презрете го и вие. Затворете се в някоя таванска стая, напишете шедьоври, доберете се до каквато и да е власт и същото това общество ще се просне в краката ви. Тогава ще му върнете удар за удар и ще го засегнете и вие на най-болното му място. Колкото по-голямо приятелство е проявила към вас госпожа Дьо Баржьотон, толкова по-отчуждено ще се държи занапред. Такива са женските чувства. Но в този момент и дума не може да става да спечелите отново сърцето на Анаис. Въпросът е да не я направите своя неприятелка и аз ще ви кажа как ще предотвратите това. Тя навярно ви е писала. Върнете й всички нейни писма и тя няма да остане равнодушна към подобна благородна постъпка, а по-късно, ако имате нужда от нея, няма да бъде враждебно настроена към вас. Аз лично имам толкова високо мнение за вас, че ви защитих пред всички и ако мога да направя нещо, сам ще се убедите, че винаги съм готов да ви услужа.
	Люсиен така пребледня, посърна и се разстрои, че не върна на стария красавец, подмладен от парижкия въздух, сухия вежлив поздрав. Прибра се в хотела и завари Щауб, дошъл не толкова за да му изпробва дрехите, колкото да узнае от собственицата на „Гайар-Боа“ какво е финансовото положение на непознатия клиент. Младежът беше пристигнал с пощенската кола, но госпожа Дьо Баржьотон го бе върнала с каретата си миналия четвъртък. Сведенията бяха добри. Щауб нарече Люсиен „господин графе“ и не пропусна да изтъкне колко умело е подчертал стройното му тяло.
	— Млад човек с такова облекло може спокойно да се разхожда из Тюйлери. И преди да минат две седмици, току-виж, оженил се за някоя богата англичанка.
	Шегата на шивача немец, съвършено ушитите дрехи, финото сукно и изящното отражение в огледалото, всички тия дребни радости поутешиха малко Люсиен. Той си каза, без много-много да анализира, че Париж е столица на щастливия случай и за миг повярва в него. Не беше ли донесъл със себе си сбирка стихове и един великолепен роман — „Стрелецът на Шарл IX“, в ръкопис? Той се обнадежди. Щауб обеща да му донесе на другия ден редингота и останалите дрехи. На другия ден и кроячът, и обущарят, и шивачката на бельо довтасаха, всеки със своята сметка. Люсиен, който не знаеше, че може да ги отпрати, Люсиен, все още под влиянието на провинциалните нрави, уреди веднага сметките. Само че след като ги плати, му останаха едва триста и шестдесет франка от двете хиляди, с които беше дошъл в Париж. А беше в столицата само от една седмица! Но младежът се облече и отиде да се поразходи до терасата Фьойан. Това беше един вид възнаграждение за изживените разочарования. Той беше толкова хубаво облечен, така изящен, така красив, че много жени го изгледаха, а две-три бяха така поразени от красотата му, че дори се обърнаха, за да го разгледат по-добре. Люсиен разучи походката и държането на младите хора и тази разходка беше за него истински урок по светски обноски, само че мисълта за неговите триста и шестдесет франка не го напускаше. Вечерта, останал насаме в стаята си, той реши да разбере на каква сума възлиза сметката му в хотел „Гайар-Боа“, където обядваше най-скромно, въобразявайки си, че живее пестеливо. Оказа се, че дължи вече стотина франка. Още на сутринта той се втурна към Латинския квартал, където според Давид всичко било по-евтино. Търси доста време и най-сетне намери на улица Клюни, до Сорбоната, един окаян хотел, където му дадоха стая на много ниска цена. Той веднага плати сметката си в „Гайар-Боа“ и се настани още същата вечер на улица Клюни. Натовари целия си багаж на един файтон, без да харчи допълнително за пренасяне.
	След като се нанесе в бедното си жилище, той събра всички писма на госпожа Дьо Баржьотон, опакова ги, сложи ги на масата и преди да започне писмото си до нея, се замисли за последната злополучна седмица. И през ум не му мина, че той пръв лекомислено се отрече от любовта си, без да предвиди какво ще стане с неговата Луиз в Париж. Не осъзна собствените си грешки, а само сегашното си положение. Хвърли цялата вина върху госпожа Дьо Баржьотон. Вместо да му посочи правия път, тя го бе погубила; той се поддаде на гнева си, гордостта му пламна и достигнал върха на озлоблението, написа следното писмо:
C>
	„Какво бихте казали, госпожо, за жена, която хвърля око на едно злочесто, свенливо дете, изпълнено с благородната вяра, която зрелият мъж нарича по-късно илюзия, за жена, която използува примамките на кокетството, изтънчеността на ума си и привидно най-нежната майчинска обич, за да прелъсти това дете? Тя с лека ръка му поднася и обещания, и картонени замъци, пред които то се захласва. Увлича го и го завладява, упреква го едва ли не, че не й вярва достатъчно, ласкае го непрестанно, а когато детето напуска семейството си, тръгва сляпо подире й, го довежда до брега на необятното море, кара го с усмивка да се качи на една крехка ладия и го тласва сам, без подкрепа, сред бурите. А после, стъпила самата тя на скалистия бряг, избухва в смях и му пожелава щастие. Жената сте вие, детето съм аз. Това дете държи в ръцете си един спомен, който би могъл да разобличи престъпната ви благотворителност и милосърдното ви изоставяне. Бихте могли да се червите, срещайки го в борба с вълните, ако си спомните, че сте го държали на гърдите си. Когато прочетете това писмо, споменът ще бъде във ваша власт. Свободна сте да забравите всичко. След прекрасните надежди, които вашата ръка ми посочи на небето, сега виждам мизерната действителност на парижката кал. Докато вие шествувате блестяща и ухажвана сред великолепието на света, до чийто праг ме доведохте, аз ще зъзна в жалкия таван, където ме захвърлихте. Но може би сред празненствата и удоволствията ще ви обземе угризение, може би ще се сетите за детето, което тласнахте в пропастта. Е добре, госпожо, спомняйте си за него без съжаление! От дъното на своята нищета то ви поднася единственото, което още притежава прошката си в един прощален поглед. Да, госпожо, благодарение на вас не ми остава нищо. Нищо? Та нали целият свят е създаден от нищо? Геният трябва да подражава на Бога. И като начална стъпка по пътя на това подражание аз чувствувам неговото всеопрощение, макар и да не зная дали ще имам неговата сила. За вас ще бъде лошо само ако пропадна, защото ще бъдете съучастница на моите грешки. Уви, съжалявам ви, че няма да имате никаква заслуга за славата, към която ще се устремя чрез истински труд.“
C$
	След като написа това писмо, изпълнено с превзет патос, но и с мрачно достойнство, твърде често прекалено развито у всеки двадесет и една годишен творец, Люсиен се пренесе мислено сред близките си. Спомни си красивия апартамент, който бе му обзавел Давид, като пожертвува за него част от състоянието си. Представи си тихите непретенциозни радости на скромното си досегашно съществуване. Сенките на сестра му, майка му, на Давид се събраха около него, той чу наново хълцанията им при раздялата и сам се разплака, защото беше самотен в Париж, без приятели, без покровители.
	И ето какво написа на сестра си няколко дни по-късно:
C>
	„Скъпа моя Ев, сестрите имат тъжната привилегия да изпитват повече горести, отколкото радости, споделяйки съществуването на братя, обрекли се на изкуството, и аз почвам да се боя, че се превръщам в голямо бреме за тебе. Не злоупотребих ли вече с всички вас, които се пожертвувахте заради мене? Споменът за миналите дни, така преизпълнени със семейни радости, ме крепи в сегашната ми самота. С устрем на орел, долитащ в гнездото си, прекосявам разстоянието, което ни дели, за да се намеря отново обкръжен от истинска обич, след като влязох в досег с първите низости и разочарования на парижкото общество. Не запращя ли пламъкът на лампата ви? Не се ли търкулнаха главните в огнището ви? Не писнаха ли ушите ви? Не каза ли мама: «Люсиен мисли за нас!» Не отговори ли Давид: «Той се бори с хората и живота!» Само на теб ще посмея да поверя доброто и лошото, което ще ми се случи, червейки се и от едното, и от другото, защото тук доброто е по-рядко, отколкото би трябвало да бъде лошото. Ще ти съобщя много неща с малко думи: госпожа Дьо Баржьотон се почувствува посрамена от моето присъствие, отрече се от мен, отритна ме, изгони ме на деветия ден след пристигането ми тук. Извърна глава, когато ме видя, а аз, за да я последвам в обществото, в което тя искаше да ме въведе, похарчих хиляда седемстотин и шестдесет франка от двете хиляди, с които тръгнах от Ангулем и които вие ми набавихте с толкова мъки! За какво, ще попиташ ти. Клета сестрице, Париж е невиждан въртоп, тук можеш да вечеряш за осемнадесет су, но най-скромната вечеря в елегантен ресторант струва петдесет франка; намират се жилетки и панталони по четири и по два франка; поръчаш ли ги обаче при моден крояч, ще ти струват не по-малко от сто. Плащаш едно су, за да прекосиш уличните канавки, когато вали. Най-краткият път с кола струва тридесет и две су. Досега живях в хубав квартал, но днес се преместих в хотел «Клюни», на улица Клюни, една от най-бедните и най-мрачните парижки улички, притисната между три черкви и старата сграда на Сорбоната. Заемам мебелирана стая на четвъртия етаж на хотела и макар че е мръсна и почти гола, ще плащам за нея петдесет франка на месец. Обядвам с хлебче за две су и мляко за едно су, но вечерям много добре за двадесет и две су в ресторанта на Фликото, на самия площад пред Сорбоната. До зимата разходите ми едва ли ще надхвърлят шестдесет франка на месец за всичко, така поне се надявам. Както виждаш, моите двеста и четиридесет франка ще ми стигнат за първите четири месеца. Междувременно ще намеря издател за «Стрелецът на Шарл IX» и за «Маргаритки». Ето защо никак не се безпокойте за мене. Настоящето е студено, голо, жалко, бъдещето — лазурно, богато, пищно. Повечето велики хора са изпитали превратностите, на които съм жертва и аз, но те не ме съкрушават. Плавт — великият сатиричен поет, е бил воденичарски чирак. Макиавели е написал «Принцът» вечер, а денем работел като прост работник. И най-сетне дори неповторимият Сервантес, след като загубил едната си ръка в битката при Лепанто, допринасяйки за победоносния и край в оня паметен ден, бил наричан «мръсен еднорък старик» от драскачите на своето време и чакал десет години отпечатването на втората част на своя дивен «Дон Кихот», защото не можел да намери издател. Днес нещата стоят другояче. Неприятностите и нищетата са отредени за неизвестните таланти. Но пробият ли си веднъж път, писателите трупат много пари. И аз ще забогатея. Живея с мислите си и прекарвам по половин ден в библиотеката «Сент-Жьонвиев»; където допълвам пропуските в образованието си — без това не бих отишъл далеч. Така че сега съм почти щастлив. Само за няколко дни бодро се приспособих към положението си. Още рано сутрин се отдавам на любимите си занимания. Материалното ми съществуване е обезпечено. Размишлявам доста, уча и не виждам как бих могъл да бъда уязвен сега, когато съм се отрекъл от светското общество, където тщеславието ми можеше да бъде всеки миг наранено. Знаменитите мъже на дадена епоха са принудени да живеят уединено. Не са ли те горски птици? Пеят, очароват природата, но остават скрити за хорските очи. И аз ще правя тъй, стига само да мога да осъществя честолюбивите си планове. Не съжалявам за госпожа Дьо Баржьотон. Жена, която постъпва така, не заслужава да си спомням за нея. Не съжалявам също, че напуснах Ангулем. Добре, че всъщност тази жена ме хвърли в Париж и ме изостави на собствените ми сили. Париж е светът на писателите, мислителите и поетите. Само тук се изковава славата, а аз зная вече каква обилна жетва носи тя днес. Само тук писателите могат да намерят в музеите и в отделните колекции силно въздействуващите творби на гениите от миналото, които стоплят и насърчават въображението. Само тук огромните библиотеки, отворени от сутрин до късна вечер, предлагат на ума знания и истинска храна. С една дума, в парижкия въздух и най-дребните неща имат специфичен аромат, който се вдишва и слага отпечатъка си върху литературните творби. В кафенето, в театъра научаваш за половин час повече, отколкото за десет години в провинцията. Тук всичко ти предлага зрелище, сравнение и просвещение. Крайна евтиния и крайна скъпотия. Това е Париж, където всяка пчела намира килийка за своя мед, където всяка душа усвоява това, за което е годна. Дори ако в този момент се измъчвам, за нищо не се разкайвам. Напротив, пред мен се разгръща прекрасно бъдеще, което радва нараненото ми в този миг сърце. Сбогом, скъпа сестрице. Не очаквай редовни писма от мене. Една от особеностите на Париж е, че човек действително не знае как лети времето. Животът тук е страшно бърз. Целувам мама, Давид и тебе по-нежно от всякога.“
C$
	Фликото е име, запечатано в паметта на не един обитател на Латинския квартал. Едва ли има студент, живял там през първите дванадесет години на Реставрацията, който да не е посещавал този храм на глада и нищетата. Вечерята, съставена от три блюда, струваше осемнадесет су с канче вино или бутилка бира и двадесет и две с цяла бутилка вино. Едно нещо попречи на този приятел на младежта да натрупа огромно състояние — една забележка в листа за хранене, напечатана с едър шрифт в рекламните афиши на конкурентите му. Тя гласеше: „Хляб до насита“, което ще рече — до пресита. Много знаменитости са намирали в лицето на Фликото баща-хранител. Сигурно сърцата на мнозина именити мъже радостно забиват, щом зърнат малките квадратни стъкла на витрината, гледащи към площада на Сорбоната и към улица Ньов-дьо-Ришельо, запазени от Фликото II или Фликото III в същия вид до Юлските дни, в кафявата боя на рамките в старинния почтен изглед на заведението, изразяващи дълбокото презрение към измамната красива външност, привличаща само окото, която днес се използува от почти всички собственици на ресторанти за сметка на неудовлетворения стомах. Вместо купищата препариран дивеч, който никога няма да бъде сготвен, вместо фантастичните риби, които оправдават шегата на някакъв акробат: „Видях един прекрасен шаран, смятам да го купя след една седмица“, вместо ранните зеленчуци, които с по-голямо основание би трябвало да се нарекат късни, изложени измамнически за удоволствие на ефрейторите и техните съселянки, честният Фликото излагаше нащърбени фруктиери със сини сливи, които радваха погледа на клиента, защото той знаеше, че думата десерт, така щедро вписвана в менютата на другите ресторанти, тук не е само на хартия. Трикилограмовите хлябове, нарязани на четири, доказваха, че обещаното неограничено количество не е лъжа. Тези неща представляваха луксът на заведението, което Молиер сигурно щеше да обезсмърти, ако то съществуваше по негово време, защото името на стопанина се поддава на забавни епиграми. Фликото все още съществува и ще съществува, докато има студенти. Там се яде. И само толкова. Но се яде, както се работи: с весела и мрачна готовност, според характера и обстоятелствата. Това прочуто заведение се състоеше тогава от две разположени под ъгъл зали, дълги, тесни и прихлупени, гледащи едната към площада на Сорбоната, другата — към улица Ньов-дьо-Ришельо. Масите и в двете бяха купени навярно от някоя манастирска трапезария, защото бяха прекалено дълги. До приборите слагаха за постоянните посетители салфетки, пъхнати в цветни гривни с номера. Фликото сменяше покривките веднъж седмично, но казват, че Фликото II почнал да ги сменя два пъти, защото конкуренцията застрашила съществуването на династията му. Този ресторант със своите съдове напомняше по-скоро работилница, а не приятна и елегантна зала за угощения — всеки бърза да си отиде, всеки се движи припряно. Прислужниците сноват, без да се помайват. Те всички са страшно заети и необходими. Никакво разнообразие в менюто. Картофите са вечни. Един-единствен картоф да не остане в Ирландия и дори по цял свят да няма картофи, ще се намерят у Фликото. Те се произвеждат от тридесет години там с любимия на Тициан златисточервен цвят и гарнитура от зелена салата. При това картофът се ползува у Фликото с предимство, на което всяка жена би завидяла: какъвто сте го видели през 1814 година, такъв ще го намерите и през 1840. Овнешкият котлет и говеждото филе се равняват в листа на това заведение на фазана и филето от есетра в листа на Вери — редки специалитети, които се поръчват още от сутринта. Там господствува кравата, а и синът й е застъпен широко, сготвен по най-изобретателен начин. Когато скумриите и треските нахлуят в океанските крайбрежия, те прескачат и у Фликото. Тук се чувствува осезателно зависимостта от превратностите в земеделските добиви и прищевките на годишните времена във Франция. Тук човек научава неща, които богаташите, тунеядците и равнодушните към промените в природата хора съвсем не подозират. Студентът, заседнал в Латинския квартал, има най-точна представа за сезоните: той знае кога реколтата на фасула и граха е добра, кога халите са задръстени от зеле, кои салати изобилствуват на пазара и дали реколтата на цвеклото е лоша. По времето, когато Люсиен посещаваше ресторанта, според една отдавнашна клевета, появата на бифтеците се приписваше на мор по конете. Но затова пък малко парижки гостилници предлагат по-приятна гледка. Тук ще намерите само младост и вяра, весело поднасяна нищета, макар че не липсват и страстни, и напрегнати, и мрачни, и неспокойни лица. Облеклото, общо взето, е занемарено, затова, когато някой клиент дойде грижливо облечен, прави впечатление. На всеки е ясно какво означава това необичайно облекло: любовна среща, театър или посещение във висшите кръгове. Казват, че тук са се завързали приятелства между студенти, станали по-късно известни, както ще видите в тази история. Все пак с изключение на някои младежи от един и същи край, събрани около една маса, общо взето, клиентите имат сериозни лица. Трудно се развеселяват, защото виното е порядъчно кръстено и не дава възможност за никакви излияния. Който се е хранил у Фликото, може да си спомни няколко мрачни тайнствени личности, обвити в мъглата на смразяващата мизерия, които са ходили там цели две години и после са изчезнали, без погледът на най-любопитните редовни посетители да успее да проникне до тях. Приятелствата, породени у Фликото, се спояваха в съседните кафенета пред пламтящия пунш или чаша горещо кафе, подсилено с малко алкохол.
	Първите дни след настаняването си в хотел „Клюни“ Люсиен като всеки новак живееше плахо и съвсем порядъчно. След нерадостния опит в светския живот, който бе погълнал почти всичките му пари, той се залови за работа с първоначалния плам, който така бързо угасва в допир със затрудненията и развлеченията, предлагани в Париж на всички хора — и на охолните, и на бедните. За да им устоиш, трябва да притежаваш само дивата енергия на истинската дарба или мрачната воля на амбицията. Люсиен се появяваше у Фликото към четири и половина, защото беше открил предимството да отиде между първите: менюто тогава беше по-разнообразно и все още можеше да получи предпочитаното ястие. Както на всички поетични натури, не му беше безразлично къде ще седне и изборът му показваше известен усет. Още първия път, когато влезе у Фликото, той забеляза близо до тезгяха една маса, на която лицата на хранещите се, както и частично доловените разговори му разкриха литературни събратя. Освен това той се досети инстинктивно, че ако седне близо до тезгяха, ще може по-лесно да заговори собственика на ресторанта. След време щеше да се сближи с него и в дни на безпаричие би могъл да получи необходимия му кредит. Така той седеше на малка квадратна масичка до тезгяха, на която имаше само два прибора с бели салфетки без гривни, предназначени по всяка вероятност за нередовни посетители. Срещу Люсиен се хранеше блед мършав младеж, очевидно беден като него, чието хубаво, но повехнало лице издаваше отлетели надежди, разорали челото му и набраздили душата му, без хвърлените семена да покълнат. Тези следи от поезия и някакъв неудържим порив на симпатия привлякоха Люсиен към непознатия.
	Този млад човек, първия, с когото ангулемският поет можа да поведе разговор, след като цяла седмица си разменяха само вежливи фрази, дребни услуги и забележки, се казваше Етиен Лусто. Подобно на Люсиен, Етиен беше напуснал преди две години родния си град в областта Берн. Бързите му жестове, искрящият поглед, отривистата понякога реч издаваха горчиво познаване на литературния живот. Етиен беше дошъл от Сансер с една трагедия в джоба, привлечен от това, което разяждаше и Люсиен: жажда за слава, могъщество, пари. Младежът, който в началото идваше всеки ден, скоро започна да се мярка само от време на време. Дойдеше ли след пет-шест дена отсъствие, Люсиен се надяваше да го види на следния ден. Но на другия ден мястото му заемаше някой непознат. Когато млади хора са се срещнали предния ден, възбудата от вчерашния разговор се отразява и на днешния, а тези промеждутъци заставяха Люсиен всеки път наново да разчупва леда и забавяха сближаването, което малко беше напреднало през първите седмици. Люсиен узна от касиерката на заведението, че бъдещият му приятел е редактор в малък вестник, където пише отзиви за новоизлезли книги и за пиесите, играни в „Амбигю-Комик“, в „Гете“ и „Панорама-Драматик“. Младият човек тутакси се превърна във важна особа за Люсиен и той реши не само да заговори по-задушевно с него, но да направи известни жертви, за да спечели приятелството с такъв човек, толкова необходимо за един начинаещ. Журналистът изчезна цели две седмици. Люсиен не знаеше още, че Етиен се храни у Фликото само когато няма пари и че на това се дължаха мрачното му и разочаровано изражение и студенината, на които Люсиен отговаряше с ласкателни усмивки и любезни думи. Все пак тази връзка трябваше да се обмисли зряло, тъй като по всичко личеше, че непознатият журналист води разточителен живот, изпъстрен с порядъчно количество алкохол, кафе и пунш, с театрални представления и банкети. А в началото, след настаняването си в Латинския квартал, Люсиен живееше бедно, зашеметен от първия си допир с парижкия живот. Ето защо, след като се осведоми за цените на напитките и провери още веднъж парите си, Люсиен не посмя да тръгне по стъпките на Етиен, за да не би да повтори грешките, за които още продължаваше да се разкайва. Той живееше все още под игото на провинциалните предразсъдъци — при най-малката грешна мисъл Ев и Давид, двамата му ангели-пазители, се явяваха и му напомняха вложените в него надежди, щастието, което беше длъжен да извоюва заради старата си майка и вярата в неговата дарба. Той прекарваше предобедите си в библиотеката „Сент-Жьонвиев“ и учеше история. Още при първите си справки се натъкна на страхотни грешки, които бе допуснал в романа си „Стрелецът на Шарл IX“. Когато затваряха библиотеката, той се прибираше в своята влажна и студена стая, където поправяше труда си, прекроявайки и премахвайки цели глави. После вечеряше у Фликото, след това отиваше до Пасаж дю Комерс, разглеждаше в читалнята на Блос съвременните литературни произведения, вестниците, списанията, стихотворните сбирки, за да бъде в течение на културния живот, и се връщаше към полунощ в жалкия си хотел, без да харчи нищо за отопление и осветление.
	Това четене тъй силно се отрази на начина му на мислене, че той подложи на сериозен преглед сонетите си за цветята, своята любима сбирка „Маргаритки“. Преработи ги така основно, че едва ли остави непокътнати стотина стиха. По този начин Люсиен водеше отначало непорочния и чист живот на бедните младежи от провинцията, за които Фликото е истински разкош в сравнение с ежедневната домашна храна, които се развличат само като се разхождат бавно по алеите на Люксембургската градина, поглеждайки изкосо, с наболяло сърце и с кипнала кръв хубавите жени, и не излизат извън Латинския квартал, отдадени на свещен труд и мечти за бъдещето. Но Люсиен, роден поет, разкъсван от непобедими желания, се почувствува безсилен пред изкушенията на театралните афиши. „Театър-Франсе“, „Водевил“, „Вариете“, „Опера-Комик“, където отиваше, и то в партера, му погълнаха над шестдесет франка. Кой студент можеше да се откаже от щастието да види Талма в ролите, които го прославиха? Театърът, тази първа любов на всички поетични души, направо омагьоса Люсиен. Актьорите и актрисите му се струваха недостъпни същества. Не вярваше, че е възможно да пристъпи рампата и да ги види отблизо. Авторите на пиесите, доставили му такова удоволствие, бяха за него необикновени личности, за които вестниците пишеха с уважение, както за важните държавни проблеми. Да бъдеш драматург, да играят пиесите ти! Каква примамлива мечта! И тази мечта бе осъществена от някои дръзновени писатели като Казимир Дьолавин. Подобни плодотворни мисли и мигове на увереност в себе си, последвани от отчаяние, вълнуваха Люсиен и го поддържаха по свещения път на труда и пестеливостта въпреки глухото тътнене на безумни желания. От прекалено благоразумие той вече не стъпи в Пале-Роял, гибелно място, където само за един ден беше похарчил петдесет франка за едно ядене и близо петстотин за дрехи. Затова, когато се поддаваше на изкушението да види Фльори, Талма, братя Батист или Мишо, той стигаше само до тъмната галерия, където чакаха на опашка още от пет и половина сутринта, защото закъснелите бяха принудени да купят срещу петдесет су някое място по-близо до касата. Често след два часа чакане мнозина разочаровани студенти чуваха думите: „Всички билети са продадени!“ След представлението Люсиен се връщаше с наведени очи, без да смее да се огледа из улиците, изпълнени с жива съблазън в този час. Може би и той изживя някое съвсем дребно приключение, заемащо обаче неизмеримо място в свенливото младежко въображение. Един ден Люсиен си преброи парите и се уплаши от дребната сума, която му оставаше. Студена пот го изби при мисълта, че ще трябва да потърси книжар или някаква работа. Младият журналист, на когото той поне се считаше приятел, не идваше вече у Фликото. Люсиен чакаше някаква щастлива случайност, която не се появяваше. Щастливата случайност в Париж е само за най-общителните хора. Колкото повече връзки имаш, толкова по-голяма е вероятността за какъвто и да е успех, няма щастлива случайност без подкрепа. Като човек, още запазил предвидливостта, присъща на провинциалистите, Люсиен не искаше да изчака часа, когато ще му останат само няколко екю: той реши да се свърже с книжарите.
	Една хладна септемврийска утрин младият поет се спусна по улица Ла Арп с двата ръкописа под ръка. Отиде до Ке-де-з-Огюстен, разходи се по тротоара, загледан ту във водите на Сена, ту в книжарските магазини, като че ли някакъв добър дух го съветваше да се хвърли във водата, а не в литературата. След мъчителни колебания, след грижливо проучване на лицата — приветливи или намръщени, весели или тъжни, — които наблюдаваше през стъклата или от прага, той забеляза една книжарница, в която пъргави прислужници опаковаха книги. Приготвяха ги за експедиция и стените бяха покрити с афиши:
C>
#	ПУСНАТИ СА В ПРОДАЖБА

	___Самотникът___ от господин Виконт Д’Арленкур, трето издание.
	___Леонид___ от Виктор Дюканж, пет тома, формат т-12, на луксозна хартия, цена 12 франка.
	___Нравствени забележки___ от Кератри.
C$
	— Какви щастливци! — възкликна Люсиен.
	Афишът, ново и оригинално изобретение на прочутия Ладвока тогава за пръв път разцъфтяваше по стените. Скоро цял Париж бе нашарен от подражателите на този източник на обществени доходи. Най-сетне със свито от тревога, сърце, Люсиен, така величан неотдавна в Ангулем и така нищожен сега в Париж, се промъкна край стените на къщите, престраши се и влезе в магазина, пълен със служители, клиенти и книжари… „А може би и автори!“ — помисли си той.
	— Бих искал да говоря с господин Видал или господин Поршон — каза той на един служащ.
	Люсиен беше прочел върху написаната с едри букви фирма: „Видал и Поршон, книжари-комисионери за Франция и чужбина.“
	— И двамата са заети — отговори му един улисан служител.
	— Ще почакам.
	Поетът остана в магазина и започна да разглежда пакетите. Цели два часа изучаваше заглавия, разтваряше книги, чете на места някоя страница. Накрая се спря до едно прозорче със зелени перденца, предполагайки, че зад него е или Видал, или Поршон, и дочу следния разговор:
	— Съгласен ли сте да закупите 500 екземпляра? Ще ви ги дам по пет франка единия, с двоен процент.
	— Колко ще струва един екземпляр?
	— Шестнадесет су по-малко.
	— Значи, четири франка и четири су — каза Видал или Поршон на този, който предлагаше книгите.
	— Да — отговори продавачът.
	— Плащането по сметка.
	— Стар шегаджия! Искате да ми ги изплатите след година и половина с полици за една година?
	— Не, платими в брой — заяви Видал или Поршон.
	— С какъв срок? Девет месеца ли? — запита книжарят или авторът, който по всяка вероятност предлагаше някаква книга.
	— Не, драги мой, срок една година — отговори единият от двамата книжари-комисионери.
	Последва кратко мълчание.
	— Вие ме съсипвате! — извика непознатият.
	— Но нима ще успеем за една година да пласираме петстотин екземпляра от „Леонид“? — отговори книжарят-комисионер на издателя на Виктор Дюканж. Ако книгите се продаваха толкова бързо, колкото им се ще на издателите, щяхме да станем милионери, драги мой, но те се продават според прищевките на читателите. Романите на Уолтър Скот се дават по осемнадесет су тома, три ливри и дванадесет су за цял роман, а вие искате да продавам вашите книги по-скъпо! Ако искате да ви пласирам този роман, дайте ми по-изгодни условия! Видал!
	Един дебел мъж с писалка на ухото напусна касата и се приближи:
	— Колко екземпляра от Дюканж си продал през последната си обиколка? — запита го Поршон.
	— Продадох двеста от „Старчето от Кале“, но стана нужда да обезценя други две книги, за които не ми бяха направили толкова голяма отстъпка и те се превърнаха в хубавички „славеи“.
	Люсиен узна по-късно, че прозвището „славеи“ се дава на произведенията, накацали по рафтовете в самотните дълбини на книжарниците.
	— Впрочем нали знаеш — поде Видал, — Пикар готви нови романи. Той ми обещава двадесет на сто отстъпка върху обикновената книжарска цена, за да организираме успеха им.
	— Е добре, нека бъде за една година — каза смирено издателят, поразен от последната поверителна забележка на Видал.
	— Значи, разбрано? — запита рязко Поршон.
	— Да.
	Издателят си отиде. Люсиен чу как Поршон каза на Видал:
	— Имаме вече поръчка за триста екземпляра. Ще отсрочим плащането, ще продадем „Леонид“ по сто су екземпляра със срок на изплащане шест месеца и…
	— И ето ти хиляда и петстотин франка печалба.
	— Веднага видях, че е притеснен.
	— Той се разорява! Плаща четири хиляди франка на Дюканж за две хиляди екземпляра.
	Люсиен прекъсна Видал, изпречвайки се пред малката вратичка на тяхната клетка.
	— Господа — каза той на двамата съдружници, — имам чест да ви се представя.
	Книжарите едва му кимнаха.
	— Автор съм на исторически роман в стила на Уолтър Скот, под заглавие „Стрелецът на Шарл IX“ и ви предлагам да го закупите.
	Поршон погледна неприветливо Люсиен и сложи писалката на масата, а Видал се обърна грубо към младия автор и му отговори:
	— Господине, ние не сме книжари-издатели, а комисионери. Случва се понякога да издаваме книги за наша сметка, но правим това само за автори, създали си вече име. При това купуваме само сериозни произведения, исторически трудове, кратки прегледи.
	— Но моята книга е много сериозна. Описва правдиво борбата между католиците, които са държали за абсолютизма, и протестантите, които са искали да установят република.
	— Господин Видал! — извика един служащ. Видал бързо се измъкна.
	— Не казвам, господине, че книгата ви не е шедьовър — поде Поршон с доста неучтива гримаса, — но ние се занимаваме само с готова продукция. Идете при някой от книжарите, които купуват ръкописи: дядо Догро, улица Кок до Лувър. Той се занимава с романи. Ако се бяхте обадили по-рано, тук беше Поле, конкурентът на Догро и на книжарите от Дървените галерии.
	— Господине, имам и една сбирка стихове…
	— Господин Поршон! — извикаха отвън.
	— Стихове ли? — провикна се гневно Поршон. — За кого ме вземате? — добави той, като му се изсмя в лицето, и изчезна в задното помещение.
	Люсиен мина по Пон-Ньоф, измъчван от противоречиви мисли. От този търговски жаргон той бе разбрал само едно, че книгите бяха за книжарите, както памучните бонета за шапкарите — стока, която се купува евтино, за да се продаде скъпо. „Лъгал съм се“ — каза си той, поразен все пак от грубия материален облик на литературата.
	Той съгледа на улица Кок скромно дюкянче, край което и друг път беше минавал. Над него с жълти букви върху зелен фон беше написано: „Догро, книжар“. Спомни си, че често бе срещал това име върху кориците на много романи в читалнята на Блос. Той влезе не без трепет в сърцето, който изпитват всички хора с въображение пред мисълта за предстояща борба. В магазина завари странен старик, една от най-оригиналните личности в книжарския свят по време на Империята. Догро носеше черен фрак с големи квадратни пешове, макар че тогавашната мода изискваше извити поли като опашка на моруна. Жилетката му беше от груб плат на разноцветни карета и от единия й джоб висеше стоманена верижка с меден ключ, който се люшкаше над широкия му къс панталон. Часовникът му навярно беше голям като луковица. Тъмносиви надиплени чорапи и обувки със сребърни токи допълваха костюма му. Старецът беше гологлав. Посивялата му коса беше доста поетично разрошена. По фрака, панталоните и обувките Догро приличаше на професор по изящни изкуства, а жилетката, часовникът и чорапите издаваха търговеца. Физиономията му не опровергаваше това необичайно съчетание. Имаше вид на преподавател, на възпитател с лице, набраздено като на учител по реторика, живи очи, недоверчиво присвита уста и тревожното безпокойство на книжар.
	— Господин Догро? — попита Люсиен.
	— Аз съм, господине.
	— Автор съм на един роман — каза Люсиен.
	— Много сте млад — отвърна книжарят.
	— Но, господине, в случая моята възраст няма значение.
	— Имате право — каза старият книжар и посегна към ръкописа. Виж ти! „Стрелецът на Шарл IX“, хубаво заглавие. Кажете ми, млади момко, с две думи сюжета.
	— Романът е исторически, от рода на романите на Уолтър Скот. Борбата между протестанти и католици е представена като борба между две политически системи, по време на която престолът е бил сериозно застрашен. Аз вземам страната на католиците.
	— Не е лоша идея, млади човече. Добре, ще прочета вашето произведение, обещавам ви. Бих предпочел роман в стила на госпожа Радклиф. Но ако сте работлив, ако умеете да пишете, ако имате замисъл, идеи, ако можете да създавате драматични положения, с готовност ще ви бъда полезен. Какво повече ни трябва на нас?… Добри ръкописи.
	— Кога да дойда при вас?
	— Тази вечер заминавам на село, ще се върна другиден. Ще прочета дотогава творбата ви и ако ми хареса, още същия ден ще уговорим условията.
	Виждайки го толкова дружелюбен, Люсиен има злополучната идея да извади ръкописа и на „Маргаритки“.
	— Господине, аз съм написал и една сбирка стихове…
	— А, значи, вие сте поет? Тогава не ви искам романа! — каза старецът и му върна ръкописа. — Стихоплетците се провалят в прозата. Прозата не търпи безсмислени рими, трябва непременно да кажеш нещо.
	— Но, господине, и Уолтър Скот е писал стихове.
	— Да, вярно е — отвърна Догро, като поомекна, отгатнал затрудненото положение на младежа, и задържа ръкописа. — Къде живеете? Ще дойда у вас.
	Люсиен даде адреса си, без да подозира ни най-малка задна мисъл у старика. Той не можеше да знае, че пред него стои книжар от старата школа, от времето, когато издателите биха желали да държат под ключ, умиращ от глад в таванската си стаичка, някой Волтер или Монтескьо.
	— Пътят ми е точно през Латинския квартал — каза старият книжар, след като прочете адреса.
	„Какъв благороден човек! — помисли си Люсиен, като се сбогува с книжаря. — Най-сетне намерих истински приятел на младежта, познавач, който що-годе разбира нещо. Какво ще кажете за такъв човек! Прав бях, когато казвах на Давид: «Дарбата преуспява лесно в Париж».“
	Люсиен се прибра щастлив и окрилен, бленуващ слава. Без да мисли повече за мрачния разговор, дочут в кантората на Видал и Поршон, той си представяше най-малко хиляда и двеста франка в джоба. Хиляда и двеста франка означаваха за него едногодишен престой в Париж, а за това време той щеше да напише нови произведения. Колко планове изгради той върху тази надежда! Колко сладостни мечти за живот в творчески труд! Видя се настанен, подреден, едва не се впусна в покупки. Успя да залъже нетърпението си само с усилено четене в читалнята на Блос. Два дни по-късно Догро, изненадан от стила на Люсиен в първата му творба, възхитен от пресилените характери, нещо допустимо за епохата, когато се развиваше тази драма, поразен от силата на въображението, с която всеки млад автор винаги обрисува главната сюжетна линия — дядо Догро не беше мъчен, — отиде в хотела, където живееше неговият бъдещ Уолтър Скот. Беше решил да откупи за хиляда франка всички права върху „Стрелецът на Шарл IX“ и да обвърже Люсиен с договор за още няколко произведения. Когато видя хотела, старата лисица промени намерението си. „Млад човек, който живее тук, има скромни вкусове, обича учението и работата, защо да не му дам само осемстотин франка?“ Запита собственицата дали тук живее господин Люсиен дьо Рюбампре и тя му отговори:
	— На четвъртия.
	Книжарят погледна нагоре и видя само небето над покрива. „Младежът е хубав — каза си той, — много хубав дори. Ако спечели много пари, ще се отпусне и няма да работи. В наш общ интерес ще му предложа шестстотин франка, но в брой, не с полици.“ Той се качи по стълбата, почука три пъти и Люсиен му отвори вратата. Стаята беше отчайващо гола. На масата — канче с мляко и хлебче от две су. Нищетата на гения направи силно впечатление на старчето Догро.
	„Нека си запази — помисли си той — същия прост начин на живот, същата умереност и скромни нужди.“
	— Драго ми е да ви видя — каза той на Люсиен. — Ето, господине, така живееше Жан-Жак, с когото вие имате много общо. В такива жилища свети пламъкът на гения и се пишат талантливите произведения. Така би трябвало да живеят писателите, а не да гуляят по кафенетата и ресторантите и да похабяват там времето, дарованието и парите ни. — Той седна. — Млади момко, романът ви не е лош. Аз съм бил учител по реторика, познавам историята на Франция. Вашата книга съдържа прекрасни моменти. С една дума, имате бъдеше.
	— О, господине!
	— Казвам ви, ще можем да работим заедно. Купувам романа ви…
	Сърцето на Люсиен преля от радост, той потръпна от удоволствие: щеше да влезе в литературния свят. Произведението му щеше да види бял свят.
	— Откупувам го за четиристотин франка — каза Догро със сладникав глас, гледайки Люсиен с такова изражение, като че ли този великодушен жест му струва много.
	— За един том ли? — запита Люсиен.
	— За целия роман — отвърна Догро, без да даде вид, че забелязва изненадата на Люсиен. — Но затова пък ще ви платя в брой. Вие ще се задължите да ми пишете по два романа годишно в продължение на шест години. Ако първата книга се изчерпи за шест месеца, ще ви плащам другите по шестстотин франка. Така с две книги на година ще имате по сто франка месечно, животът ви ще бъде обезпечен и ще бъдете щастлив. Имам автори, на които плащам само по триста франка на роман, а за превод от английски давам по двеста франка. Доскоро тази цена би изглеждала баснословна.
	— Няма да можем да се споразумеем, господине. Върнете ми, моля, ръкописа — каза студено Люсиен.
	— Ето ти история! — възкликна старият книжар. — Вие не сте осведомен в търговската област, господине. Когато един книжар реши да издаде първия роман на някой автор, той подхвърля на риск хиляда и шестстотин франка за печат и хартия. По-лесно е да напишеш роман, отколкото да намериш такава сума. Аз имам сто ръкописа на романи, но нямам сто и шестдесет хиляди франка в касата си. Уви! Откакто съм книжар, вече цели двадесет години, не съм спечелил толкова пари. Не се забогатява от печатане на романи. Видал и Поршон ги откупуват при условия, които стават от ден на ден по-тежки за нас. Вие губите само времето си, а аз трябва да дам от джоба си две хиляди франка. Ако сделката излезе неуспешна, защото habent sua fata libelli*14, аз загубвам две хиляди франка, а вие ще съчините ода срещу тъпите читатели. Като поразмислите върху това, което ви казвам, пак ще дойдете при мене. Да, да, ще се върнете при мен — повтори книжарят властно в отговор на гордото трепване на Люсиен. — Не само че няма да намерите книжар, готов да рискува две хиляди франка за млад и неизвестен автор, но няма да намерите и книжарски чирак, който да си даде труда да чете драсканиците ви. А аз ги прочетох и мога да отбележа не една грешка във вашия френски. Писали сте „наблюдавам“, вместо „съблюдавам“ и „въпреки че“, а въпреки изисква пряко допълнение.
	[*14 Произведенията имат своя съдба (лат.).]
	Люсиен се почувствува унижен.
	— Когато ви видя пак, вече ще сте загубили сто франка — добави старецът, — защото тогава ще ви предложа само триста франка. — Той стана, поклони се, но от прага каза: — Ако нямахте дарба и бъдеще и ако аз не се интересувах от младите талантливи хора, не бих ви предложил толкова хубави условия. Сто франка на месец! Размислете. Вярно, един роман в чекмеджето не е като и в конюшня. Не трябва да го храниш, но и не те храни.
	Люсиен грабна ръкописа, хвърли го на земята и извика:
	— Предпочитам да го изгоря, господине!
	— Горещите се като поет — каза старецът.
	Люсиен изяде вбесен хлебчето си, изгълта млякото и излезе. Стаята му беше доста тясна и той би се въртял в нея като лъв от зоологическата градина в клетката си. В библиотеката „Сент-Жьонвиев“, където смяташе да отиде, беше виждал винаги в един и същ ъгъл млад човек на около двадесет и пет години, който работеше постоянно, несмутимо и прилежно, както истинските литературни труженици. Този младеж навярно отдавна посещаваше библиотеката, служителите и самият библиотекар бяха извънредно любезни с него. Библиотекарят му позволяваше да взема книги вкъщи и Люсиен беше забелязал, че ученолюбивият непознат винаги ги връщаше на следния ден. Поетът виждаше в него брат по нищета и надежди. Дребен, мършав и блед, този труженик бе скрил умното си чело под гъста черна, небрежно вчесана коса. Той имаше красиви ръце и привличаше погледа на околните със смътната прилика с портрета на Бонапарт, гравиран по оригинала на Робер Льофевр. Тази гравюра е цяла поема на пламенна меланхолия, тайна амбиция и скрита енергия. Разгледайте я добре: в нея ще откриете гениалност и скромност, изтънченост и величие. Очите са одухотворени като очи на жена. Погледът жадува за простор и дири трудности за превъзмогване. Дори ако под гравюрата не стоеше името Бонапарт, пак бихте се вгледали в нея. Младежът, който въплътяваше гравюрата, носеше дълги панталони и обуща с груби подметки, редингот от обикновено сукно, черна връзка, закопчана догоре сива жилетка, напръскана с бяло, и евтина шапка. Явно презираше всяка излишна натруфеност. Този тайнствен непознат носеше печата, с който геният бележи челата на своите роби. Той се появяваше и у Фликото и беше един от най-редовните му клиенти. Ядеше колкото да не умре от глад, без да обръща внимание на храната, с която беше свикнал, и пиеше само вода. Все едно дали в библиотеката или у Фликото той проявяваше достойнство, произтичащо явно от съзнанието, че е посветил живота си на нещо велико, затова беше недостъпен. Имаше поглед на мислител. Мечтателност осеняваше благородно оформеното му чело. Черните му будни очи с ясен и бърз поглед издаваха навика му да прониква до същината на нещата. Пестелив в движенията си, той се държеше внушително. Люсиен изпитваше неволно уважение към него. Много пъти вече погледите им се бяха срещали и те като че ли искаха да си заговорят при влизане или излизане от библиотеката или ресторанта, но нито единият, нито другият се беше осмелил пръв да стори това. Мълчаливият младеж се отправяше към дъното на залата, в тази част, която гледа към площада на Сорбоната, и Люсиен не бе успял да се сближи с него, макар че този млад труженик, у когото съзираше неуловими признаци на морално превъзходство, силно го привличаше. Както по-късно си признаха взаимно, и двамата бяха целомъдрени и боязливи, в плен на страхове, които приятно вълнуват самотните младежи. Без неочакваната им среща в момента на несполуката, която бе сполетяла Люсиен, те може би никога нямаше да се сближат. Когато зави по улица Гре, Люсиен съгледа непознатия младеж, който се връщаше от библиотеката „Сент-Жьонвиев“.
	— Библиотеката е затворена, господине, не зная защо — каза му той.
	В този миг очите на Люсиен бяха пълни със сълзи. Той благодари на непознатия с едно кимване, по-красноречиво от думите, което при младите хора тутакси разтваря сърцата. И двамата поеха по улица Гре към улица Ла Арп.
	— В такъв случай ще отида да се поразходя в Люксембургската градина — каза Люсиен. — Излезеш ли веднъж от дома си, мъчно се връщаш да работиш отново.
	— Загубваш нишката на мислите си — забеляза непознатият. — Изглеждате тъжен, господине.
	— Току-що ми се случи нещо действително необикновено — отвърна Люсиен.
	И му разказа за посещението си на кея, за разговора със стария книжар и за предложението, което той му бе направил преди малко. После каза името си и с няколко думи описа положението си. Почти цял месец беше живял със сто и двадесет франка: шестдесет за храна, тридесет за квартира, двадесет за театър, десет за читалнята. Оставаха му още сто и двадесет франка.
	— Господине — каза му непознатият, — вашата история е като моята и като историята на хиляда, хиляда и двеста младежи, които ежегодно идват от провинцията в Париж. При това ние с вас не сме най-нещастните. Виждате ли този театър? — И той му посочи внушителната сграда на „Одеон“. — Един ден в една къща на площада се настани даровит мъж, стигнал до бездните на мизерията. Женен при това — допълнително бреме, което не тежи нито върху вас, нито върху мене — за жена, която обичаше; за добро или за зло, кажете го както искате, с две деца; обременен с дългове, но с вяра в перото си. Той предлага на „Одеон“ една комедия в пет действия. Приемат пиесата, поставят я преди други, артистите репетират. Директорът ускорява репетициите. Тези пет успешни хода са пет много по-трудно осъществими драми, отколкото написването на пет действия. Бедният автор, настанен в един таван, който можете да видите оттук, изчерпва последните си средства, за да преживеят, докато поставят пиесата му, жена му занася дрехите си в заложна къща, семейството яде само сух хляб. В деня на последната репетиция, в навечерието на представлението, семейството бе задлъжняло с петдесет франка в квартала — на хлебаря, на млекарката, на портиера. Поетът беше запазил само най-необходимото: фрак, риза, панталон, жилетка и обуща. Сигурен в успеха си, той прегръща жена си и й възвестява края на техните злочестини.
	— Няма вече нищо против нас! — възкликва той.
	— Уви, има! Огънят! — отговаря жена му. — Погледни! „Одеон“ гори!
	Да, господине, „Одеон“ гореше. Затова не се оплаквайте. Имате дрехи на гърба си, нямате ни жена, ни деца, имате шанс за сто и двадесет франка в джоба и не дължите никому нищо. Пиесата, за която ви говорих, бе представена сто и петдесет пъти в театър „Лувоа“. Кралят отпусна пенсия на автора. Още навремето Бюфон е казал, че геният е преди всичко търпение. Търпението у човека най-много напомня средствата, с които си служи природата в творческите си процеси. А какво е изкуството, господине? Сгъстена природа.
	Двамата младежи вървяха с широки крачки из Люксембургската градина. Люсиен узна името на човека, станал впоследствие прочут, който се мъчеше да го утеши. Този младеж беше Даниел д’Артез, днес един от най-знаменитите писатели на онази епоха и един от най-редките хора, които според сполучливата мисъл на един поет съчетават „голяма дарба със силен характер“.
	— Не можеш да станеш велик човек на ниска цена — промълви Даниел тихо. — Геният оросява творбите си със сълзи. Дарбата е духовно създание, което подобно на всички живи същества боледува в детската си възраст. Обществото отблъсква непълноценните дарования, както природата покосява слабите или недъгави същества. Който иска да се издигне над другите, трябва да бъде готов за борба и да не отстъпва пред никакви трудности. Големият писател е мъченик, който обаче не умира, това е всичко. Челото ви е белязано с печата на гения — каза Д’Артез на Люсиен, като го погледна проницателно. — Ако нямате воля, ако ви липсва неземно търпение, ако не се насочите към безкрайността, колкото и далеч от целта да ви отхвърлят превратностите на съдбата, както костенурките следват неизменно пътя към скъпия им океан, откажете се още днес.
	— Значи, вие сте готов на всякакви изпитания?
	— Очаквам всякакви изпитания — клевета, коварство, несправедливостта на съперниците ми, наглостта, лукавството и алчността на търговците — отговори примирено младият човек. — Ако творбата ви е хубава, какво значение има първият ви неуспех?…
	— Искате ли да прочетете романа ми и да ми кажете мнението си за него? — попита Люсиен.
	— Защо не — отвърна Д’Артез. — Аз живея на улица Катр-Ван, в къщата, в която един от най-знаменитите учени, гений на нашето време, феномен в науката, Деплен, най-добрият хирург, изтърпя първото си мъченичество в борба с първите трудности на живота и славата в Париж. Този спомен всяка вечер ми дава необходимата доза смелост, която ми е нужна всяка сутрин. Живея в стаята, където той често е ял като Русо хляб и череши, само че без неговата Терез. Елате след един час, ще си бъда у дома.
	Двамата поети си стиснаха ръцете в неизразим изблик на меланхолична нежност. Люсиен отиде да вземе ръкописа си. Даниел д’Артез отиде да заложи часовника си, за да купи два наръча дърва. Трябваше да запали печката, защото беше студено. Люсиен пристигна точно навреме и видя една къща още по-невзрачна от неговия хотел. Влизаше се през дълъг, тъмен вход, в дъното на който се виеше стълбата. Стаята на Даниел д’Артез, на петия етаж, имаше две малки прозорчета, между които бе сложена библиотека, боядисана в черно, пълна с надписани папки. Тясно дървено легло, като леглата в интернатите, нощна масичка, купена на старо, и две кресла, покрити с груба тъкан, заемаха дъното на стаята с шотландски тапети по стените, потъмнели от дима и времето. Дълга маса, отрупана с ръкописи, беше поставена между камината и единия прозорец. Срещу камината — грозен скрин от червено дърво. Евтин килим покриваше изцяло мозаечния под. Този необходим разкош му спестяваше отоплението. Пред масата — обикновено канцеларско кресло, някога червено, но вече обезцветено от дълга употреба, най-сетне шест разкривени стола допълваха мебелировката. Люсиен забеляза върху камината стар свещник с абажур и четири восъчни свещи. Когато го запита защо гори восъчни свещи — тъй като във всичко друго личеше най-сурова нищета, — Д’Артез отговори, че не можел да понася миризмата на лоените. Това обстоятелство говореше за голяма изтънченост на сетивата, признак на тънка чувствителност. Четенето продължи седем часа. Даниел слушаше благоговейно, без да произнесе нито дума, без да направи каквато и да е забележка, рядко доказателство за добър вкус у един писател.
	— Какво ще кажете? — попита Люсиен и сложи ръкописа върху камината.
	— Вие сте на прав път — отвърна сериозно младежът, — но се налага да преработите творбата си. Ако не искате да подражавате сляпо на Уолтър Скот, трябва да си създадете свой собствен маниер, а вие сте му подражавали. Започвате също с дълги разговори, за да представите героите си, и чак когато те се наговорят, пристъпвате към описанието и действието. Това противопоставяне, необходимо за всяко драматично произведение, идва на последно място. Поставете в обратно съотношение елементите на своята задача. Заместете тези многословни разговори, великолепни у Скот, но безцветни у вас, с описания, на които вашият език толкова добре се поддава. Нека диалогът ви се превърне в очаквана последица, която да увенчае подготовката за него. Навлезте най-напред в действието. Уловете здраво сюжета си ту през кръста, ту за опашката, обработете го в различен план, за да не се повтаряте. Приспособявайки към историята на Франция драматичния роман на шотландеца, вие ще си останете самобитен. У Уолтър Скот няма страст, той не я познава, а може би тя му е била запретена от лицемерните нрави на страната. За него жената е въплъщение на дълга. С малки изключения героините му са абсолютно същите, създадени по една и съща щампа, за да си послужа с езика на художниците. Всички негови жени произлизат от Клариса Харлоу. Свеждайки ги до една идея, той само изважда копия от един и същи тип, но оцветени по-ярко или по-бледо. Жената внася със своята страст безредието в обществото. Страстта поражда безкрайно много приключения. Следователно обрисувайте любовта и ще разполагате с неизчерпаеми източници, от които този велик гений се е лишил, за да го четат във всички семейства на пуританска Англия. Във Франция ще намерите пленителните прегрешения и блясъка на католицизма и ще ги противопоставите на мрачните привърженици на калвинизма през епохата на най-развихрените страсти в нашата история. Всяко истинско царуване от Карл Велики насам изисква поне един литературен труд, а понякога четири или пет, както за Луи XIV, Анри IV и Франсоа I. Така вие ще напишете една живописна история на Франция, в която ще възсъздадете костюмите, мебелите, къщите, обстановката, личния живот и духа на времето, вместо да разказвате мудно общоизвестни факти. Имате възможност да бъдете оригинален, като разсеете разпространените погрешни теории, които представят в невярна светлина повечето наши крале. Имайте смелостта да реабилитирате в първата си творба забележителната, великолепна фигура на Катерина, която сте пренесли в жертва на витаещите още над нея предразсъдъци. Опишете най-сетне Шарл IX такъв, какъвто е бил, а не какъвто са го създали протестантските писатели. След десет години постоянство ще имате слава и богатство.
	Беше девет часът. Люсиен реши да отговори на щедростта с щедрост и покани бъдещия си приятел на вечеря у Едон, където похарчи дванадесет франка. По време на вечерята Даниел повери на Люсиен своите тайни занимания и надежди. Д’Артез не допускаше изключителен талант да мине без задълбочени философски познания. Сега той изследваше богатствата на древната и модерна философска мисъл и искаше да ги усвои напълно. Подобно на Молиер той се стремеше да стане дълбок философ, преди да пише комедии. Изучаваше едновременно света на книгите и живия свят, мисълта и действителността. Дружеше с естествоизпитатели, млади лекари, политически писатели и хора на изкуството, всичките ученолюбиви и многообещаващи. Живееше от добросъвестно написани и зле платени статии, помествани в биографически, енциклопедически или природонаучни речници. Пишеше точно толкова, колкото беше нужно, за да се изхранва и да постигне целта си. Д’Артез работеше и върху една художествена творба с единствената мисъл да изучи изразните възможности на езика. Книгата беше още недовършена, той се занимаваше с нея от време на време и я пазеше за дни на голямо униние. Това беше значителен психологически труд под формата на роман. Макар че Даниел говореше скромно за себе си, той израсна като исполин пред Люсиен. Когато към единадесет часа излязоха от ресторанта, Люсиен изпитваше вече силно приятелство към този добродетелен мъж, без излишен патос, към този възвишен дух, който сам не съзнаваше величието си. Поетът не оспори съветите на Даниел и ги възприе напълно. Този благороден талант, узрял вече сред усамотени размисли и критика, предназначена лично за него, а не за другите, внезапно бе разтворил пред него дверите на най-великолепните дворци на въображението. Горящ въглен докосна сякаш устните на провинциалиста и думите на парижкия труженик намериха благодатна почва в съзнанието на ангулемския поет. Люсиен се залови да преработва произведението си.
	Щастлив, че е срещнал в парижката пустиня сърце, преизпълнено с благородни чувства, сродни с неговите, даровитият провинциалист направи това, което правят всички млади хора, жадни за обич: залепи се като хроническа болест за Д’Артез. Вземаше го от къщи, за да отидат заедно в библиотеката, разхождаше се при хубаво време с него в Люксембургската градина и го изпращаше вечер до къщи, след като вечеряше на неговата маса у Фликото. С една дума, сгуши се до него, както войникът се е сгушвал до съседа си в заснежената руска равнина. През първите дни на познанството си с Даниел Люсиен забеляза с огорчение, че когато близките приятели на Д’Артез се събираха, неговото присъствие създаваше известна принуденост. Разговорите на тези избрани същества, за които Даниел му говореше с рядък възторг, оставаха доста въздържани и не съответствуваха на явните доказателства за тяхното близко приятелство. Тогава Люсиен се оттегляше незабелязано, болезнено измъчван от отлъчването, на което го подлагаха, и от любопитството, което пораждаха тези всъщност непознати хора, назоваващи се помежду си само с малките си имена. Всички подобно на Д’Артез носеха на челата си печата на необикновено дарование. След тайна съпротива, преодоляна от Даниел, без Люсиен да знае, той най-сетне беше удостоен да влезе в този кръжок на велики умове. Тогава той опозна младежите, които се събираха почти всяка вечер у Д’Артез. Свързваше ги топла дружба и еднакво сериозното им съществуване. Всички предугаждаха в Д’Артез великия писател. Считаха го за свой водач, откакто бяха загубили един от най-изключителните умове на епохата, мистичен гений, техния пръв водач, завърнал се в родното си място по причини, които не е необходимо да излагаме тук. Често споменаваха за него пред Люсиен, наричайки го Луи. Лесно ще разберем какъв интерес и любопитство будеха у поета тези хора, ако споменем онези от тях, които впоследствие подобно на Д’Артез успяха да постигнат славата. Мнозина обаче загинаха.
	Между останалите живи днес е Орас Бианшон, обикновен лекар, тогава в „Отел-Дийо“, а по-късно светило на медицинския факултет в Париж, премного известен сега, за да е необходимо да описваме външността му или да анализираме характера и ума му. После идваше Леон Жиро, дълбок философ, дръзновен теоретик, който изучава основно всички системи, преценява ги, излага ги, формулира ги и ги поднася в краката на своя идол — _ЧОВЕЧЕСТВОТО_. Велик във всичко, дори и в заблужденията си, облагородени от неговата добросъвестност, този неуморим труженик, този съвестен учен стана родоначалник на нравствена и политическа школа, за заслугите на която само времето може да се произнесе. Дори неговите убеждения да му отредиха поприще, чуждо на другарите му, той все пак остана техен верен приятел. Изкуството се представяше от Жозеф Бридо, един от най-добрите художници на новата школа. Ако не бяха личните страдания, на които го обричаше неговата прекалено впечатлителна природа, Жозеф, за когото впрочем критиката още не е казала последната си дума, би могъл да продължи делото на великите майстори от италианската школа. Той притежава рисунъка на римските художници и палитрата на венецианските, но любовта го убива; тя терзае не само сърцето му, тя забива стрелите си в мозъка му, разстройва съществуването му и го хвърля в най-различни крайности. В зависимост от това дали е щастлив или нещастен от своята мимолетна любов, Жозеф изпраща на изложбата ту скици, в които боите заливат контурите, ту картини, завършени под бремето на въображаеми страдания, в които е бил толкова погълнат от рисунъка, че цветовете — макар да ги владее отлично — сякаш отсъствуват от платното му. Той непрекъснато мами и публиката, и приятелите си. Хофман би го обожавал за дръзките му набези в изкуството, за капризните му приумици, за необузданото му въображение. В момент на пълноценно творчество буди възхищение, радва се самият той на това и се дразни, че зрителите не възхваляват несполучливите му творби, защото сам вижда с духовния си поглед в тях всичко, което остава неуловимо за другите. Своенравен до крайност, унищожаваше понякога завършена напълно картина, защото му се виждаше прекалено изпипана. „Много добросъвестно нарисувано — казваше той, — много ученическо.“ Самобитен, често възвишен, той се поддава на всички покруси и блаженства, свойствени на нервните натури, у които съвършенството се превръща в болезненост. Сроден е по дух със Стърн, само че не твори в литературната област. Думите му, внезапните му хрумвания са неизказано пленителни. Той е красноречив и знае да обича, но и в чувствата е също тъй променчив, както в работата си. Кръжокът държеше на него именно поради качествата, които в очите на еснафите биха били недостатъци.
	И най-сетне Фюлжанс Ридал — един от писателите на нашето време с най-ярко изявен хумор и нехаещ за слава поет. Той подхвърляше на театъра само най-посредствените си произведения, а съхраняваше в чертозите на съзнанието си единствено за себе си и за приятелите си най-сполучливите сцени. Искаше от публиката само парите, необходими, за да се чувствува независим, и сдобиеше ли се с тях, преставаше да работи. Ленив и надарен като Росини, принуден като великите комици Молиер и Рабле да вижда „за“ и „против“ във всичко, той беше скептик, умееше да се присмива и се присмиваше на всичко. Фюлжанс Ридал е голям философ в обикновения живот. Житейският му опит, дарбата му да наблюдава, презрението му към славата, която е за него само парад, не са пресушили сърцето му. Отзивчив към другите, макар и съвсем безразличен към собствените си интереси, той може да прояви активност, но само заради някой приятел. За да не измени на истински раблезианската си маска, не отрича пищната трапеза, но и не я търси, и е едновременно весел и тъжен. Приятелите го наричат „кучето на полка“ и този прякор го обрисува отлично.
	Трима други, надарени поне толкова, колкото и описаните мимоходом четирима приятели, си отидоха един след друг. Например Мейро: той умря, след като предизвика прочутия спор между Кювие и Жофроа Сент-Илер, двама разни гении, и този важен проблем раздели целия научен свят на два лагера няколко месеца преди смъртта на привърженика на строгата аналитична наука, докато пантеистът още живее, почитан от цяла Германия. Мейро беше приятел на онзи Луи, когото преждевременната смърт щеше скоро да отнеме на интелектуалния свят. Към тези двама мъже, белязани от смъртта, и двамата неизвестни днес въпреки големите им познания и гениалността им, трябва да прибавим Мишел Кретиен, републиканец с голям размах, който мечтаеше за европейска федерация и се отличи през 1830 година в движението на последователите на Сен-Симон. Политик, равен по сила на Сен-Жюст и Дантон, но скромен и кротък като девойка, изпълнен с илюзии и любов, надарен с мелодичен глас, който би обаял Моцарт, Вебер или Росини, който пееше така някои песни на Беранже, че опияняваше сърцата с поезия, любов или надежда, Мишел Кретиен, беден като Люсиен, като Даниел, като всички негови приятели, печелеше хляба си с диогеновско безгрижие. Той пишеше справочници за големи трудове, изготвяше проспекти за книжарите, но мълчеше за собствените си политически убеждения, както гробът е безмълвен за тайните на смъртта. Този весел бохем-интелектуалец, този велик политик, който може би щеше да преустрои света, загина в манастира „Сен-Мери“ като обикновен редник. Куршумът на някой бакалин може би повали там едно от най-благородните създания, родени под френско небе. Мишел Кретиен загина не за своите идеи. Неговата федерация застрашаваше европейската аристокрация много повече от републиканската пропаганда. Тя беше по-целесъобразна и не така безразсъдна като страхотните идеи за неограничена свобода, провъзгласявани от млади безумци, самозвани наследници на Конвента. Този благороден плебей беше оплакан от всички, които го познаваха. Едва ли има някой, който да не си спомня, и то често, за този велик политик, останал неизвестен.
	Тези девет личности образуваха кръжок, в който взаимното уважение и приятелство примиряваха най-противоречиви идеи и учения. Даниел д’Артез, благородник от Пикардия, държеше за монархията толкова твърдо, както Мишел Кретиен държеше за своята европейска федерация. Фюлжанс Ридал се подиграваше на философското учение на Леон Жиро, който от своя страна предсказваше на Д’Артез края на християнството и на семейството. Мишел Кретиен изповядваше учението на Христос, Божествения основоположник на равенството, защищаваше безсмъртието на душата от скалпела на Бианшон, непоправим аналитик. Разискваха, без да се разгорещяват. Не бяха тщеславни, още повече че нямаха други слушатели. Говореха за трудовете си и изслушваха изказваните мнения с пленителната доверчивост на младостта. Ставаше ли дума за нещо сериозно, противникът отстъпваше от становището си, вникваше в идеите на приятеля си, напълно готов да му помогне, макар че съвсем не се интересуваше от дадена кауза или произведение, чужди на собствените му схващания. Почти всички проявяваха търпимост и снизходителност, две качества, които доказваха превъзходството им. Непозната им беше завистта, този страшен дар на измамените надежди, на неуспелите таланти, на пропуснатите успехи, на наранените стремежи. При това всеки вървеше по свой път. И тези, които като Люсиен биваха допуснати в кръжока, се чувствуваха добре в него. Истинското дарование е винаги откровено, приветливо, чисто, без надутост. При него епиграмата ласкае ума и не е насочена срещу чуждото честолюбие. Разсееше ли се първото вълнение, породено от страхопочитанието, човек изпитваше безкрайно удоволствие сред тези надарени младежи. Близостта не изключваше съзнанието на всеки един от тях за собствената му стойност и дълбокото уважение към другите. Освен това всеки се чувствуваше достатъчно силен, за да бъде било благодетел, било облагодетелствуван според случая и затова непринудено приемаха оказаната им помощ. Разговорите им, пълни с очарование и лекота, засягаха най-разнообразни теми. Крилати и бързи като стрели, думите достигаха до същността на въпросите. Крайната им материална нищета и блясъкът на интелектуалните им богатства бяха в странно противоречие. Тук реалните житейски трудности се превръщаха само в повод за приятелски шеги. Когато веднъж внезапно застудя, петимата приятели на Д’Артез пристигнаха вдъхновени от една и съща мисъл: всички носеха дърва под наметалото си, също като на излет, когато всеки трябва да донесе нещо за ядене и всички са донесли един и същ пастет. Надарени с онази душевна красота, която се проявява и във външността и която, съчетана със заниманията и безсънните нощи, озарява младите лица с божествено сияние, те имаха малко измъчени черти, които постепенно се оглаждат и пречистват под действието на живота и огъня на мисълта. Имаха високи чела на поети. Живите им блестящи очи говореха за непорочен живот. Несгодите на мизерията, дори когато се чувствуваха остро, се понасяха така весело, споделяха се така пламенно от всички, че не можеха да помрачат ведрите лица на младите хора, неизвършили още тежки прегрешения, неподдали се още на долни компромиси, към които тласка нищетата, когато човек няма търпение да я понесе, стремежът към успех без избор на средствата и лекотата, с която писателите често посрещат или опрощават измяната. Увереността, която липсва при любовта, е чувството, което прави приятелствата неразривни и удвоява очарованието им. Младежите бяха сигурни един в друг. Ако един от тях имаше враг, той ставаше враг на всички. Те бяха готови да изоставят най-насъщните си интереси, за да се отзоват на свещената солидарност, която им повеляваха сърцата. Еднакво неспособни за подлост, те щяха да противопоставят едно неуловимо „не“ на всяко обвинение и да се защищават един друг, уверени в правотата си. Еднакво благородни по сърце, еднакво чувствителни, те можеха всичко да мислят и всичко да си кажат в областта на науката и нравствеността. На това се дължеше невинността в общуването им, игривостта на разговорите им. Уверени, че ще бъдат разбрани, мисълта им се носеше на воля, затова се държаха така непринудено и доверяваха мъките и радостите си. Пленителната взаимна деликатност, поради която баснята „Двама приятели“ е истинско съкровище за благородните души, беше нещо обичайно между тях. Мислеха и страдаха с открито сърце. Затова е понятно, че бяха строги, когато трябваше да допуснат нов човек в техния свят. Те добре съзнаваха величието и щастието си и не искаха да ги смутят, приемайки нови непознати хора.
	Този съюз на чувства и интереси продължи без сътресения и без разочарования цели двадесет години. Единствено смъртта, която грабна Луи Ламбер, Мейро и Мишел Кретиен, намали състава на тази благородна плеяда. Когато през 1832 година загина Кретиен, Орас Бианшон, Даниел д’Артез, Леон Жиро, Жозеф Бридо и Фюлжанс Ридал, въпреки опасността на която се излагаха, измъкнаха трупа му от манастира „Сен-Мери“, за да му отдадат последна почит, нехаейки за разгорелите се в този момент политически страсти. Те съпроводиха скъпите му останки до гробището Пер-Лашез през нощта. Орас Бианшон не се спря пред никакви пречки и успя да ги преодолее. Той се яви при министрите и издействува разрешението за това, признавайки старото си приятелство с падналия федералист. Трогателна сцена, запечатана в паметта на малобройните приятели, които придружиха петимата знаменити мъже. При разходка в тези красиви гробища ще видите един гроб, закупен за вечни времена, покрит с трева, с кръст от черно дърво, върху който с червени букви е написано името:

#	МИШЕЛ КРЕТИЕН

	Няма друг такъв паметник. Петимата приятели решиха, че само с подобна простота трябва да се почете паметта на човек, който се е отличавал с простота в живота си.
	И така, в студената таванска стая на Д’Артез се осъществяваха най-хубавите мечти за приятелски чувства. Тук братя, еднакво силни в различни области на науката, всички с огромна ерудиция и всички калени в горнилото на изпитанията, чистосърдечно споделяха познанията си и дори лошите си помисли. Приет сред тези изключителни младежи като равен на тях, Люсиен представляваше поезията и красотата. Той прочете сонети, които предизвикаха възхищението на всички. Искаха от него да им каже сонет, както самият той молеше Мишел Кретиен да му изпее една песен. Така в парижката пустиня Люсиен намери оазис на улица Катр-Ван.
	В началото на октомври, след като похарчи последните си пари за дърва, тъкмо в разгара на работата си по преработката на романа, Люсиен остана без средства. Даниел д’Артез гореше евтини брикети и храбро понасяше мизерията. Той не се оплакваше, живееше по-порядъчно от стара мома и можеше да мине за скъперник със своята педантичност. Силният му дух насърчаваше Люсиен, който, влязъл наскоро в кръжока, старателно отбягваше да говори за материалните си затруднения. Една сутрин той отиде до улица Кок с намерение да продаде на Догро „Стрелецът на Шарл IX“, но не го намери. Люсиен още не знаеше колко истински състрадателни са възвишените духове. Всеки от приятелите му разбираше малодушието, свойствено на поетите, унинието, което настъпва след усилието на душата, свръхвъзбудена от съзерцанието на природата, чието претворяване е тяхно призвание. Тези хора, силни в собствените си несгоди, се трогваха от неприятностите на Люсиен. Те бяха разбрали, че няма пари. И ето че кръжокът увенча приятните вечери на разговори, дълбоки размишления, поезия, изповеди, полети с широко разперени крила в просторите на мисълта, в бъдещето на народите, в областите на историята с една проява, която доказва колко малко Люсиен познаваше новите си приятели.
	— Люсиен, драги приятелю — каза му Даниел, — ти вчера не дойде да вечеряш у Фликото и ние знаем защо.
	Люсиен не можа да сдържи сълзите си.
	— Ти показа, че нямаш доверие в нас — упрекна го Мишел Кретиен. — Ще отбележим един кръст на камината и станат ли десет…
	— Ние всички сме намерили — каза Бианшон — ето някоя извънредна работа: аз поех вместо Деплен дежурството при един богат болник, Д’Артез написа статия за „Енциклопедически преглед“. Кретиен беше решил да пее една вечер на Шанз-Елизе пред кърпа с четири запалени свещи, но един бъдещ политик му поръча някаква брошура и той му продаде за шестстотин франка макиавелизъм. Леон Жиро взе назаем от книжаря си петдесет франка. Жозеф продаде няколко скици, а Фюлжанс представи пиесата си в неделя при пълен салон.
	— Ето ти двеста франка — каза Даниел, — вземи ги и друг път да не си посмял да се спотайваш.
	— Хайде, хайде, да не вземе сега да ни прегръща, като че ли кой знае какво сме направили! — пошегува се Кретиен.
	За да разберете каква наслада изпитваше Люсиен сред тази жива енциклопедия от възвишени духове, от млади хора, отличаващи се със своеобразие, дължащо се на различните науки, на които се бяха посветили, достатъчно е да предадем тук отговорите, които той получи на писмото си до своите близки, писмо, което беше образец на чувствителност и добра воля, трагичен вик, изтръгнат от отчаянието.
C>
@	Давид Сешар до Люсиен

	„Мили Люсиен, тук ще намериш приложен на твое име един запис за двеста франка с тримесечен срок. Можеш да го осребриш у господин Метивие, търговец на хартия и наш доставчик в Париж на улица Серпант. Драги мой Люсиен, ние наистина нямаме нищо. Жена ми почна да управлява печатницата и върши работата с преданост, търпение и усърдие. Благославям небето, че ми е дало такъв ангел за жена. Тя сама вижда, че ни е невъзможно да ти пращаме дори и най-малка издръжка. Но аз съм уверен, мили приятелю, че ти си на прав път. Заобиколен от велики и благородни сърца, убеден съм, че ще осъществиш мечтите си, подкрепен от тези едва ли не неземни духове, каквито са според мене Даниел д’Артез, Мишел Кретиен и Леон Жиро, и следвайки съветите на Мейро Бианшон и Ридал, за които ни говориш в милото си писмо. Без да знае Ев, подписах този запис и вярвам, че ще мога да го изплатя в срок. Не напускай избрания път. Той е стръмен, но ще бъде славен. Предпочел бих да ме налегнат хиляди грижи, отколкото да зная, че си затънал в парижката тиня, в която съм виждал толкова хора. Имай смелостта да отбягваш, както си отбягвал досега, лошите свърталища, злите хора, безразсъдните другари и някои писатели, които успях добре да преценя по време на престоя си в Париж. С една дума, бъди достоен съперник на възвишените умове, които толкова уважавам чрез тебе. Доброто ти поведение ще бъде възнаградено. Сбогом, любими братко, ти възхити сърцето ми, аз не очаквах толкова храброст от тебе.
@	Давид“
C$
C>
@	Ев Сешар до Люсиен

	„Мили братко, писмото ти разплака всички ни. Нека благородните сърца, към които те е насочил добрият ти ангел, знаят, че една майка и една клета млада съпруга ще се молят богу сутрин и вечер за тях и ако най-ревностните молитви стигат до него, те ще издействуват милостта му за всички вас.
	Да, братко мой, имената им са вписани в моето сърце. Ах, аз ще ги видя някой ден, ще отида дори пеш, ако трябва, да им благодаря за приятелството им към тебе, защото то е балсам върху живите ми рани. Ние всички тук се трудим като бедни работници. Съпругът ми, този още непризнат велик човек, когото обиквам всеки ден все повече, защото откривам в сърцето му нови богатства, занемари печатницата и аз отгатвам защо: убиват го струпалите се върху него неприятности, не само твои, но и на майка ни, и на нас двамата. Нашият скъп Давид е като Прометей, разкъсван от лешояд, жълта скръб с остър клюн. А за себе си този благороден човек изобщо не мисли, надява се да забогатее. По цели дни прави опити за производство на хартия. Помоли ме да го заместя в печатницата, а той ми помага, доколкото му позволява главното занимание. Уви, аз чакам дете. Това събитие, което иначе би ме изпълнило с радост, в положението, в което се намираме сега, ме потапя в печал. Бедната ни майка се чувствува подмладена и отново намери сили за тежката си работа като болногледачка. Колко щастливи щяхме да сме, ако не бяха материалните грижи. Дядо Сешар не иска да даде нито стотинка на сина си. Давид ходи при него да му иска малко пари, за да ти помогне, защото писмото ти го беше отчаяло. «Познавам Люсиен, ще си загуби ума и ще направи глупости» — каза той. Аз му се скарах. «Моят брат не е в състояние да извърши нищо непристойно!… — отговорих му. — Той знае, че бих умряла от мъка.» Мама и аз заложихме, без да кажем на Давид, някои вещи. Тя ще ги освободи, щом събере малко пари. Получихме сто франка за тях и ти ги изпращаме по пощата. Не ми се сърди, че не отговорих на първото ти писмо. Положението беше такова, че не спяхме по цели нощи. Не знаех, че имам толкова сили. Госпожа Дьо Баржьотон е бездушна и безсърдечна жена. Дори да е престанала да те обича, тя беше длъжна да те покровителствува и да ти помага, след като те изтръгна от обятията ни и те захвърли в страшното парижко море, където само с Божията милост човек може да срещне истински приятелства сред бурните вълни на хора и интереси. Няма защо да съжаляваш за нея. Аз бих искала да имаш до себе си предана жена, жена като мене, но сега съм спокойна, защото имаш приятели, които хранят към тебе същите чувства, както и ние. Разпери криле, красиви и любими мой гений! Ти ще бъдеш нашата слава, както засега си нашата любов.
@	Ев

	Мило мое дете, след всичко, което ти пише сестра ти, мога само да те благословя и да те уверя, че мислите и молитвите ми са, уви, само за тебе. По-малко се моля за тези, които са край мен, защото има сърца, в които на предно място са отсъствуващите и такова е сърцето на
@	Майка ти“
C$
	И така, два дни по-късно Люсиен можа да върне на приятелите си любезно отпуснатия от тях заем. Може би никога досега животът не му се беше виждал тъй хубав, но тази честолюбива негова постъпка не остана незабелязана от проницателния поглед на приятелите му и от тяхната тънка чувствителност.
	— Човек би рекъл, че ти е неприятно да ни дължиш нещо! — провикна се Фюлжанс.
	— Удоволствието, с което ни връща парите, е важно указание за мене — каза Мишел Кретиен. — То потвърждава моите наблюдения: Люсиен е тщеславен.
	— Той е чисто и просто поет — възрази Д’Артез.
	— Нима ми се сърдите за този мой толкова естествен жест?
	— Заслужава все пак снизхождение, защото не го прикрива от нас — каза Леон Жиро, — той все още е откровен. Боя се обаче, че след време ще започне да се стеснява.
	— Защо? — запита Люсиен.
	— Ние четем в сърцето ти — отговори Жозеф Бридо.
	— У тебе има — каза му Мишел Кретиен — някакъв сатанински дух, който ще оправдава пред собствените ти очи действия, съвсем противни на нашите принципи: и вместо да станеш софист в разсъжденията си, ще бъдеш софист на дело.
	— Това ни плаши — каза Д’Артез. — Люсиен, ти ще разсъждаваш чудесно, достойно за един възвишен дух, но твоите разсъждения ще завършат с осъдителни действия… Никога няма да бъдеш в съгласие със самия себе си.
	— Но върху какво основавате вие подобно обвинение? — запита Люсиен.
	— Драги поете, нима твоето тщеславие е толкова голямо, че го проявяваш дори в приятелството? — извика Фюлжанс. — Всяко подобно тщеславие издава страшен егоизъм, а егоизмът е истинска отрова за приятелството.
	— О, боже мой! — възкликна Люсиен. — Нима не знаете колко ви обичам!
	— Ако ти ни обичаше така, както ние се обичаме помежду си, щеше ли толкова бързо и толкова наперено да ни върнеш сумата, която ти дадохме с такова удоволствие?
	— Ние не даваме пари назаем, а чисто и просто ги даваме — забеляза троснато Жозеф Бридо.
	— Не мисли, че сме груби, мило момче — каза Мишел Кретиен. — Ние сме предвидливи. Страх ни е, че някой ден ще предпочетеш радостите на дребнавото отмъщение пред насладите на чистото приятелство. Прочети Гьотевия „Тасо“, най-великата творба на този прекрасен гений, и ще видиш, че поетът обича разкошните тъкани, пиршествата, тържествата, блясъка. Бъди Тасо, защо не, но без неговите безумства. Обществото и удоволствията ще те зоват… Остани тук. Пренеси в областта на идеите всичко, което търсиш в суетата. Ако безумието е неизбежно, бъди добродетелен в постъпките си и порочен в мислите си, вместо, както ти каза Д’Артез, да мислиш правилно, а да постъпваш лошо.
	Люсиен наведе глава. Приятелите му бяха прави.
	— Признавам, че не съм силен като вас — каза той, като ги погледна мило. — Слаби са плещите ми за Париж и не мога да се боря храбро. Природата ни е дала различни темпераменти и способности и вие най-добре познавате обратната страна на добродетелите и пороците. Вече съм уморен, признавам.
	— Ще те подкрепим — каза Д’Артез, — нали за това са верните приятели.
	— Помощта, която току-що получих, е временна, а и ние всички сме еднакво бедни. Нуждата скоро ще ме налегне отново. Кретиен работи за когото завърне, няма връзка с книжарите. Бианшон е чужд на тази дейност. Д’Артез познава само издатели на научна или специална литература, които нямат нищо общо с издателите на художествени творби. Фюлжанс Ридал и Бридо работят в области, съвършено чужди на книжарите. Аз трябва да взема решение.
	— Вземи решението, което сме взели ние, страдай! — каза Бианшон. — Страдай смело и се уповавай на труда.
	— Но това, което за вас е страдание, за мене е смърт — възрази живо Люсиен.
	— Преди петелът да изкукурига три пъти — каза с усмивка Леон Жиро, — този човек ще измени на каузата на труда в името на мързела и на парижките пороци.
	— Докъде ви доведе трудът? — запита със смях Люсиен.
	— Когато пътуваме от Париж за Италия, Рим не се намира на половината път — каза Жозеф Бридо. — Ти би желал грахът да никне направо сготвен с масло.
	— Така никне грахът само за първородните синове на френските перове — каза Мишел Кретиен. — Ние обаче го сеем, поливаме го и затова повече ни се услажда.
	Разговорът стана шеговит и премина на други теми. Тези проницателни умове и нежни сърца се постараха да заличат у Люсиен спомена за този пръв спор, но той разбра, че трудно може да ги заблуди.
	Скоро стигна до дълбока вътрешна покруса, криейки я грижливо от приятелите си, които му се струваха безпощадни ментори. Южняк по дух, той бързо преминаваше клавиатурата на чувствата и вземаше най-противоречиви решения. Няколко пъти загатна, че ще се впусне в журналистиката, но приятелите му винаги го въздържаха.
	— Само това не бива да правиш!
	— Там ще погине прекрасният и нежен Люсиен, когото познаваме и обичаме — заяви Д’Артез.
	— Ти няма да можеш да издържиш. Постоянното стълкновение между удоволствието и труда, е характерно за живота на журналистите, а издръжливостта е основата на добродетелта. Ще бъдеш така упоен от властта си, от правото да обричаш на живот и на смърт творбите на духа, че само за два месеца ще станеш журналист. Журналистът е нещо като проконсул в републиката на литературата. Този, който може всичко да каже, може всичко да направи! Наполеон е изрекъл тези думи и те са недвусмислени.
	— Но нима вие няма да бъдете до мене? — попита Люсиен.
	— Тогава вече не! — извика Фюлжанс. — Станеш ли журналист, ти ще се сещаш за нас толкова, колкото ухажваната блестяща оперна балерина, седнала в тапицираната си с коприна кола, се сеща за селото, за кравите и за налъмите си. Ти притежаваш премного качества на истински журналист: блестяща и бърза мисъл, неочаквани хрумвания. Никога не би се отказал от някое остроумие, дори ако то би разплакало приятеля ти. Когато срещам журналисти във фоайетата на театрите, аз се отвращавам от тях. Журналистиката е преизподня, бездна от неправди, лъжи, коварства, от която човек може да се измъкне чист само ако бъде покровителствуван като Данте от неповторимия Вергилий.
	Колкото повече приятелите въздържаха Люсиен, толкова по-голямо ставаше желанието му сам да опита опасността и той почваше мислен спор със себе си: не беше ли смешно да се изложи още един път на нищетата, без да предприеме нищо срещу нея? След неуспеха на опита с първия си роман Люсиен не се блазнеше да съчини друг. Пък и от какво ще живее, докато го пише? Едномесечните лишения бяха изчерпали търпението му. Не би ли могъл наистина да върши благородно онова, което журналистите правеха без съвест и без достойнство? Приятелите му го обиждаха със своето недоверие, той искаше да им докаже душевната си сила. Може би един ден щеше да им помогне, щеше да бъде глашатай на тяхната слава.
	— Какво струва приятелството, щом се бои от съучастничество? — подметна той една вечер на Мишел Кретиен, докато го изпращаше до дома му заедно с Леон Жиро.
	— Ние не отстъпваме пред нищо — отговори Мишел Кретиен. — Ако ти се случи да убиеш любовницата си, ще ти помогна да прикриеш престъплението си и ще мога все още да те уважавам; но ако станеш шпионин, ще страня от тебе с отвращение, защото съзнателно си станал подъл и безчестен. Това е, с две думи, вестникарството. Приятелството прощава заблужденията и необмислените пориви на страстта, но то трябва да е неумолимо към решението на човека да търгува с душата, ума и мисълта си.
	— Не мога ли да стана журналист, колкото да продам сбирката стихове и романа си, и веднага след това да напусна вестника?
	— Така би постъпил Макиавели, а не Люсиен дьо Рюбампре — каза Леон Жиро.
	— Щом е тъй — извика Люсиен, — ще ви докажа, че не падам по-долу от Макиавели!
	— Ах! — провикна се Мишел и улови Леон за ръка. — Ти го погубваш. Люсиен — обърна се той към поета, — имаш триста франка, с тях можеш спокойно да преживееш три месеца. Залови се за работа, напиши втори роман. Д’Артез и Фюлжанс ще ти помогнат за плана. Ще израснеш, ще станеш автор на романи. Аз ще се вмъкна в един от тези публични домове на мисълта, ще стана журналист за три месеца, ще продам книгите ти на някой книжар, чиито издания ще разкритикувам, ще напиша статии за тебе, ще накарам и други да те възхвалят. Ще подготвим успеха ти, ще станеш знаменит и ще си останеш нашият Люсиен.
	— Ти явно имаш долно мнение за мен, щом смяташ, че аз ще загина там, където ти ще оцелееш — каза поетът.
	— Прости му, Господи, още е невръстен! — провикна се Мишел Кретиен.
	След като изостри ума си във вечерите у Д’Артез, Люсиен разучи статиите и духовитостите на малките вестници. Уверен, че по нищо не отстъпва на най-остроумните редактори, той се поупражни тайно в тази гимнастика на мисълта и излезе една сутрин с тържественото решение да поиска служба от някой командир от тази лека кавалерия на печата. Облече се най-изискано и прекоси мостовете, мислейки си, че авторите, журналистите, писателите, с една дума, неговите бъдещи събратя, ще бъдат по-приветливи и по-безкористни от двете породи книжари, които бяха разбили надеждите му. Може би щеше да срещне съчувствие дори и топло приятелство като това, което беше намерил в кръжока на улица Катр-Ван. Вълнуван от добри и лоши предчувствия, така скъпи на хората с въображение, той стигна на улица Сен-Фиакр, до булевард Монмартр, и спря пред сградата, където се помещаваше редакцията на малкия вестник. Само при вида й Люсиен се смути като младеж, който влиза в публичен дом. Все пак той се качи до редакцията, помещаваща се в мецанина. В първата стая, разделена на две равни части с дъсчена преграда и решетка, завари еднорък инвалид, който крепеше на главата си с единствената си ръка няколко топчета хартия и стискаше в зъбите си гербови марки. Този нещастник с жълто лице, осеяно с червени израстъци — за което му бяха дали прякора Колокент, — му посочи зад решетката цербера на вестника. Това беше стар офицер с ордени, забил нос в широкия си син редингот като костенурка в черупката си.
	— От кой ден желае господинът да му тече абонаментът? — запита офицерът от времето на Империята.
	— Не идвам за абонамент — отвърна Люсиен.
	Поетът съгледа над вратата срещу входа надпис: „Редакция“, а под него: „Вход за външни лица забранен“.
	— Навярно някакво оплакване? — запита Наполеоновият воин. — Ах, да, жестоки бяхме с Мариет. Право да ви кажа, и аз не зная защо. Но ако искате обяснения, на ваше разположение — добави той и хвърли поглед към шпагите и пистолетите — оръжията на съвременните рицари, — закачени във форма на ветрило в един ъгъл.
	— Не и за това, господине. Искам да говоря с главния редактор.
	— Преди четири часа няма никого.
	— Ето каква е работата, драги Жирудо, намирам ви материал за единадесет колони, по пет франка едната, това прави петдесет и пет франка; досега съм получил четиридесет; значи, дължите ми още петнадесет франка, както ви казах преди малко…
	Тези думи бяха изречени от тънък младеж с дребно лукаво лице, светло като недоварен белтък, с нежносини, но страшно злобни очи; той целият беше закрит от едрото тяло на бившия военен. Гласът му обаче смрази Люсиен: това беше някаква смесица от мяукане на котка и задъхан вой на хиена.
	— Да, млади доброволецо — отговори офицерът в оставка, — но вие броите заглавията и белите полета, а Фино ми заповяда да събирам редовете и да ги деля на броя на редовете, предвидени за всяка колона. Когато извърших тази сгъстителна операция с вашия текст, оказаха се три колони по-малко.
	— Не плаща белите полета, кожодерът, а ги пресмята на съдружника си в общата цена на вестника! Ще се оплача на Етиен Лусто, на Верну…
	— Не мога да наруша заповедта, моето момче — каза офицерът. — Как е възможно за петнадесет франка да ругаете вашата кърмачка, вие, който пишете статиите си толкова лесно, както аз бих изпушил една пура! Хайде, хайде! Ще предложите един пунш по-малко на приятелите си или ще спечелите партия билярд и ще покриете загубата!
	— Тези икономии на Фино ще му излязат през носа — отговори редакторът, стана и си отиде.
	— Човек би казал, че е Волтер или Русо! — измърмори под носа си касиерът, като погледна провинциалния поет.
	— Господине — поде Люсиен, — ще намина пак към четири часа.
	По време на спора Люсиен забеляза по стените портретите на Бенжамен Констан, на генерал Фоа, на седемнадесет големи оратори на либералната партия и много карикатури против правителството. Но погледът му най-дълго се спря върху вратата на светилището, където навярно се изготвяше духовният хумористичен вестник, който го забавляваше всеки ден и се ползуваше с правото да осмива краля и най-важните събития, както и изобщо с една духовита дума да оспори всичко. Той отиде да се разходи по булевардите, съвсем ново за него развлечение, толкова увлекателно, че стрелките на часовника показаха четири часа, без да си даде сметка, че не е обядвал. Поетът бързо зави към улица Сен-Фиакр, качи се по стълбата, отвори вратата, не намери стария офицер, но видя инвалида, който, седнал върху обгербваната хартия, ядеше парче хляб и стоеше примирено на поста си, свикнал с вестника, както някога с казармените тегоби, без нищо да разбира от него, както навремето не разбираше причините за бързите походи по заповед на императора. Люсиен се реши да измами страшния пазач. Мина, без да сваля шапка, и отвори като вътрешен човек вратата на светилището. Пред жадния му поглед се разкри бюрото на редакцията с кръгла маса, покрита със зелено сукно, и шест още нови плетени стола от вишнево дърво. Боядисаният под на помещението не беше лъснат, но въпреки това беше чист, което показваше, че тук не влизат много хора. Над камината — огледало, прашен евтин часовник, два свещника с грубо затъкнати свещи и разхвърляни навсякъде визитни картички. Върху масата — стари вестници, разпръснати около мастилницата със засъхнало като лак мастило, на която бяха затъкнати изкривени пера. Люсиен прочете върху листчетата проста хартия няколко статии, написани с нечетлив почти йероглифен почерк, скъсани в горната част от словослагателите в знак, че статиите са вече набрани. След това разгледа пръснатите безредно карикатури върху сива хартия, доста духовито нарисувани от хора, които, несъмнено за да убият времето, убиваха всичко, което им попадне, колкото да си упражнят ръката. На тапицираната със светлозелена хартия стена видя други карикатури, закрепени с карфици, които осмиваха „Самотникът“, книга, ползуваща се с нечуван успех в цяла Европа, която навярно беше омръзнала на журналистите; „“Самотникът" удивлява провинциалните дами", „“Самотникът", четен в замъка", „Въздействието на «Самотникът» върху домашните животни“, „Разтълкуван пред диваците, «Самотникът» постигна блестящ успех“, „Преведен на китайски и представен от автора пред императора в Пекин“, „Елодия е изнасилена в недрата на Мон-Соваж“. Тази карикатура се стори доста неприлична на Люсиен, но го разсмя. „Шествие на «Самотникът» из всички вестници под балдахин“, „“Самотникът" нанася тежка повреда на печатарска машина, ранени печатари", „Четен отзад напред, «Самотникът» учудва академиците със съвършената си красота“. Люсиен съгледа на ивица вестник рисунка, изобразяваща редактор с протегната шапка, а под нея: „Фино, кога ще ми дадеш стоте франка?“, подписана от име, което днес вдигна много шум, макар че никога няма да стане знаменитост. Между камината и прозореца имаше писалищна маса, махагоново кресло, кош за отпадъци и продълговато килимче пред камината: всичко тънеше в прах. На прозорците висяха малки перденца. Върху писалището се търкаляха двадесетина тома, получени през деня, печатни картини, ноти, табакери, един екземпляр от деветото издание на „Самотникът“, злобата на деня, и десетина неразпечатани писма. След като обстойно огледа странната обстановка и се отдаде на какви ли не размишления, часовникът прозвъни пет часа и Люсиен се върна при инвалида, за да го разпита. Колокент си беше изял хляба и чакаше търпеливо като часовой военния с ордените, който може би се разхождаше по булеварда. В този миг по стълбата се чу леко шумолене на рокля, характерни ситни женски стъпки и на прага се появи жена. Тя беше доста хубава.
	— Господине — обърна се жената към Люсиен, — зная защо толкова хвалите шапките на госпожица Виржини и дойдох да се абонирам за вестника ви за една година, но кажете ми, какви са нейните условия?…
	— Госпожо, не работя във вестника.
	— А!
	— Абонаментът, начиная от октомври? — запита инвалидът.
	— Какво желае госпожата? — обади се току-що пристигналият офицер.
	И бившият воин влезе в преговори с хубавата модистка. Когато Люсиен, загубил търпение, се върна в първата стая, той чу само последното изречение:
	— С най-голямо удоволствие, господине. Нека госпожица Флорантин дойде в магазина ми и си избере каквото обича. Имам всякакъв вид панделки. Разбрахме се, нали? Няма вече да говорите за Виржини, тази нескопосница, която не е в състояние да измисли нито един модел, докато аз изобретявам шапки!
	Люсиен чу звън на сребърни монети в касата. След това офицерът се зае да преглежда дневните сметки.
	— Господине, аз чакам тук от един час — каза поетът доста недоволно.
	— Те не са дошли още — отвърна Наполеоновият ветеран с участие, проявено само от учтивост. — Нищо чудно, от известно време почти не ги виждам. Не забравяйте, че сме в средата на месеца. А тия хитреци идват само за заплатата — от двадесет и девето до тридесето число.
	— А господин Фино? — попита Люсиен, който беше запомнил името на директора.
	— Той си е вкъщи, на улица Федо. Драги Колокент, когато занасяш материала в печатницата, отбий се у него с днешната поща.
	— Но къде се пише вестникът? — учуди се неволно Люсиен.
	— Вестникът ли? — повтори старият воин и прибра от Колокент остатъка от парите за гербови марки. — Вестникът? Хм, хм! Старче, утре в шест часа бъди в печатницата, гледай вестникопродавците да тръгнат навреме. Вестникът, господине, се пише на улицата, у авторите, в печатницата, от единадесет часа до полунощ. По времето на императора тези бараки за мръсна хартия още не съществуваха. С четирима войници и един ефрейтор той би им видял сметката и не би ги търпял, както правят сегашните управници, да му досаждат с празни приказки. Но няма какво да умуваме. Ако племенникът ми има сметка да издава вестник и ако пишат за сина на _другия_… хм… хм… в края на краищата няма нищо лошо. Но не виждам абонатите да се блъскат днес. Май че ще си ходя и аз.
	— Виждам, господине, че сте в течение на редакционната работа.
	— Само по финансовите въпроси, хм, хм — отвърна офицерът и прочисти гърлото си. — Според дарованието от три до пет франка за колона от петдесет реда по четиридесет букви, без белите полета, това е всичко. Ако пък питате за редакторите — те са особени птици, млади зелени момчета, които не бих взел и за обоза. Понеже покриват хартията с драскулките си, те гледат отвисоко на стария драгунски капитан от императорската гвардия, понижен в чин майор, който е влязъл с Наполеон във всички европейски столици.
	Наполеоновият воин явно възнамеряваше да излезе. Той четкаше синия си редингот и изтласкваше лекичко Люсиен към вратата, но поетът не искаше да отстъпи.
	— Дойдох да искам редакторска служба — заяви той — и ви се кълна, че високо тача офицерите от императорската гвардия, мъже, излети от бронз…
	— Умно казано, млади гражданино — поде офицерът и потупа фамилиарно Люсиен. — Но какъв редактор искате да станете? — добави той, като бутна Люсиен настрана и слезе по стълбата.
	Спря се при вратарката и запали пурата си.
	— Ако дойдат хора за абонаменти, лельо Шоле, приемете ги и си вземете бележка. Абонаментите преди всичко, аз се интересувам само от тях — каза той и се обърна към Люсиен, който слизаше по стълбите. — Фино е мой племенник, единственият ми роднина, който облекчи моята участ. Ето защо, който търси свада с Фино, намира стария Жирудо, драгунски гвардейски капитан, започнал като прост кавалерист в армията на Самбр-е-Мьоз, пет години учител по фехтовка в първи хусарски полк в Италия! Раз-два и който знае много, ще си намери заслуженото — добави той и замахна, сякаш промушва някого. — И така, моето момче, имаме разни категории редактори: редактор, който пише статии и получава заплата, редактор, който пише статии и не получава нищо, така наречен доброволец, и най-сетне редактор, който нищо не пише и не е по-глупав от другите двама: той не прави грешки, минава за писател, смятат го за човек на вестника, дава ни обеди, ходи по театрите, поддържа някоя актриса и е много щастлив. Какъв редактор желаете да бъдете вие?
	— Редактор, работещ добре и следователно добре платен.
	— И вие сте като всички новобранци, които искат да станат направо маршали на Франция! Повярвайте на стария Жирудо, лявото рамо напред, бърза стъпка, идете да събирате гвоздеи из канавката като човека, когото току-що видяхте — бивш военен, личи си по стойката му. Не е ли страшно, стар войник, който е видял хиляда пъти смъртта, да събира гвоздеи из Париж! Боже мой, та ти си дрипльо, ти не си бранил Империята! Да, моето момче, лицето, което видяхте тази заран, е изкарало само четиридесет франка през целия месец. Нима сте по-способен от него? Според Фино той е най-остроумният му редактор.
	— Когато влязохте в Самбр-е-Мьоз, нали ви предупредиха, че ще бъде опасно?
	— И още как.
	— Е, тогава?
	— Е, тогава идете при племенника ми Фино: славно момче е, най-откровеният момък, когото ще срещнете, стига да успеете да се срещнете с него, защото се изплъзва като риба. В неговия занаят не е въпрос самият ти да пишеш, а да караш другите да пишат. Тези хубавци предпочитат да гуляят с актриси, отколкото да цапат хартията. О, те са големи чешити! Моите почитания!
	Касиерът размаха страшния си оловен бастун, с какъвто се е отбранявал и Германикус*15; и остави Люсиен на булеварда, не по-малко смаян от редакцията, отколкото от крайните резултати на литературата след посещението си у Видал и Поршон. Той ходи поне десет пъти в дома на Андош Фино, директор на вестника, на улица Федо, но не успя да го намери. Рано сутрин Фино още не се беше прибрал, по обед Фино беше излязъл по работа или обядвал — казваха му в кое кафене. Люсиен изтичваше в кафенето, питаше прислужницата за Фино, надвивайки с мъка стеснението си: Фино излязъл преди малко. Най-сетне Люсиен се умори. Фино започна да му се струва тайнствена, митична личност и той реши, че е по-лесно да издебне Етиен Лусто у Фликото. Младият журналист навярно щеше да му обясни тайната, която забулваше живота на вестника, в който работеше.
	[*15 Римски консул по времето на Август и Тиберий.]
	От стократно благословения ден, в който се запозна с Даниел д’Артез, Люсиен беше напуснал старото си място у Фликото: двамата приятели се хранеха един до друг и разговаряха тихо за литературата, обсъждаха всевъзможни теми, кой е най-добрият начин за разработването им, за завръзката и развръзката. През тези дни Даниел д’Артез поправяше ръкописа на „Стрелецът на Шарл IX“, преработваше някои глави, прибавяше хубавите страници, които останаха в романа, и съчиняваше великолепния предговор, който е може би най-ценното в книгата и хвърля ярка светлина върху младата литература. Един ден Люсиен се канеше да седне до Даниел, който го чакаше, и тъкмо вече му стискаше ръка, когато съгледа до вратата Етиен Лусто. Люсиен бързо пусна ръката на Даниел и каза на келнера, че ще обядва на старото си място, до касата. Д’Артез хвърли на Люсиен обичайния си кротък поглед, в който прошката забулва укора. Този поглед попадна право в сърцето на поета. Той улови отново ръката на Даниел и я стисна силно.
	— Работата е много важна, после ще ви разкажа — пошепна му той.
	Люсиен седеше вече на старото си място, когато Лусто се настани срещу него. Той пръв го поздрави. Завързаха разговор, който напредна така бързо, че Люсиен отскочи да донесе ръкописа на „Маргаритки“, докато Лусто привърши вечерята си. Журналистът се беше съгласил да изслуша сонетите, а Люсиен искаше да използува благоволението му, за да намери издател или да постъпи във вестника. Когато се върна, той съгледа в дъното на ресторанта Даниел, тъжно облакътен на масата. Разяждан обаче от мизерията и тласкан от амбицията си, той се престори, че не е видял своя брат от кръжока и излезе с Лусто. Привечер журналистът и новакът седнаха под дърветата в онази част от Люксембургската градина, която започва от главната алея на Обсерваторията и води към улица Уест. Тази улица беше тогава река от тиня, сградена с дъски и мочурища, застроена само откъм улица Вожирар, и минувачите бяха така редки, че в часа, когато Париж вечеря, влюбените можеха да се скарат и пак да се сдобрят с всички съответни нежни залози без страх да бъдат забелязани от някого. Единственият възможен смутител на уединението им беше ветеранът на пост пред малката вратичка откъм улица Уест, и то само ако достопочтеният воин си наумеше да увеличи броя на крачките в еднообразната си разходка. В тази именно алея, на дървена пейка между две липи, Етиен изслуша няколко избрани сонета от „Маргаритки“. Етиен Лусто, който след две години чиракуване беше вече стъпил на стремето като редактор и си беше създал известни връзки със знаменити хора по това време, представляваше внушителна личност в очите на Люсиен. Ето защо, развивайки ръкописа на „Маргаритки“, провинциалният поет сметна за нужно да направи малко въведение.
	— Сонетът, господине, е една от най-трудните форми в поезията. Този вид малки поеми беше почти забравен. Никой във Франция не е могъл да съперничи с Петрарка, чийто език, много по-гъвкав от нашия, допуска игрите на мисълта, отхвърлени от нашия _позитивизъм_. (Простете ми за тази дума.) Стори ми се оригинално да започна със сбирка сонети. Виктор Юго избра одата, Каналис предпочете късата стихотворна форма, Беранже запази за себе си песента, Казимир Дьолавин завладя трагедията, а Ламартин — елегиите.
	— Класик ли сте, или романтик? — запита го Лусто.
	Учуденото изражение на Люсиен издаваше такова пълно неведение по състоянието на нещата в републиката на художествената литература, че Лусто намери за необходимо да го осведоми.
	— Вие пристигате, драги, в разгара на битката и трябва да вземете бързо страна. Вярно е, че в литературата има много области, но нашите бележити хора са разделени на два лагера. Роялистите са романтици, либералите са класици. Различието в литературните становища съпътствува различието в политическите схващания и поражда война с всякакво оръжие, потоци мастило, духовитости с железни стрели, злобни клевети, обидни прозвища между изгряващите и залязващите светила. Най-странното е, че роялистите-романтици се борят за свобода в изкуството и за отменяне на каноните, които налагат традиционни форми на литературата ни. Либералите пък искат да запазят трите единства, александрийския стих и класическите теми. Така че във всеки лагер литературните становища са в противоречие с политическите схващания. Ако сте еклектик, ще останете съвсем сам. Кой лагер избирате?
	— Кои са по-силни?
	— Либералните вестници имат много повече абонати от роялистките и правителствените вестници. При все това Каналис се наложи, макар че е монархист, католик и покровителствуван от двореца и от духовенството. Ха! Сонетите! Те са литературен вид от преди епохата на Боало. Станете романтик — добави Етиен, като видя, че Люсиен се смущава от избора между две знамена. — Романтиците са млади хора, а класиците са отживели перуки: романтиците ще се наложат.
	_Перука_ беше последният прякор, измислен от журналиста-романтик, и той накичи с него класиците.
	— „Великденче“ — прочете Люсиен, като избра първия от двата сонета, които оправдаваха заглавието на сбирката и служеха за въведение:
P>
	В ливадите цъфтиш със багри подредени,
	очи на влюбени от твоя чар блестят,
	ти казваш в нас какви копнежи се таят
	и ни разкриваш в стих неща най-съкровени.

	С контури сребърни, отвътре позлатено,
	от твоето венче съкровища искрят,
	червени сокове в стъблото ти текат,
	към слава и към скръб еднакво устремени.

	Затуй ли разцъфтя, да украсиш простора,
	когато сам Христос крилете си разтвори
	да ръсне над света човещина безмерна.

	Преходният ти цвят умира с есента,
	говори ни с тъга за сладостта неверна
	и ни напомня пак цвета на младостта.
P$
	Люсиен беше засегнат от пълната неподвижност на Лусто по време на четенето. Той още не познаваше озадачаващата безучастност на професионалния критик, отличителна черта на преситените от проза, драми и стихове журналисти. Свикнал на похвали, поетът преглътна разочарованието си. Той прочете сонета, който се беше харесал най-много на госпожа Дьо Баржьотон и на някои приятели от кръжока. „Може би този ще му изтръгне поне една дума?“ — помисли си Люсиен.

	_Втори сонет_
P>
#	Маргаритка

	Аз маргаритка съм. От мене по-красива
	не ще намериш ти сред всичките цветя,
	във мен са влюбени за мойта красота
	и моята зора със вечността се слива.

	Над моя чист копнеж, ръка немилостива
	покри челото ми с фатална яснота.
	Аз нося знанието и любя точността
	и моята душа в страдание се разкрива.

	Останах без покой, живея в самота,
	да знае любовта, желана ли е тя,
	разкъсва мойта гръд, цветчетата ми снема.

	Любимият човек на мене не държи,
	разголва ме без свян и мойта диадема,
	потъпкана с крака от него, в кал лежи.
P$
	Когато свърши, поетът погледна своя Аристарх*16. Погледът на Етиен Лусто се рееше по дърветата на градината.
	[*16 Прочут древногръцки критик.]
	— Как го намирате? — запита Люсиен.
	— Четете нататък, драги! Нали ви слушам? В Париж да слушаш, без да кажеш нищо, е вече само по себе си похвала.
	— Да не би да ви е омръзнало?
	— Продължавайте! — отвърна троснато журналистът.
	Люсиен зачете следващия сонет. Той го четеше обаче със свито сърце, защото непроницаемото безразличие на Лусто го смрази. Ако беше по-добре запознат с литературния живот, щеше да знае, че мълчанието и грубостта на писателите при подобни обстоятелства издават тяхната завист, събудена от истински хубавата творба, така както възхищението им е израз на удоволствието от посредствено творение, което успокоява честолюбието им.

	_Тридесети сонет_
P>
#	Камелия

	Цветята тук са част от книгата вселена —
	във розата е скрит език на любовта,
	във теменужката — ухание спотаено,
	а лилията блести със свойта простота.

	Но ти, камелия, си толкоз съвършена,
	без блясък лилия и роза без страстта,
	в моминските мечти напразно съхранена,
	изпълваш с красота студа на есента.

	Все пак едничка ти обграждаш всяка ложа,
	о, алабастър блед, в цветчета разположен,
	и как привличаш ти, венец невинно бял.

	Сред черни къдрици на хетера небрежна,
	любов събуждаш в нас и като мрамор нежна,
	напомняш Фидиев, достигнат идеал.
P$
	— Какво ще кажете за моите жалки сонети? — запита Люсиен с престорено равнодушие.
	— Искате ли да чуете истината? — каза Лусто.
	— Доста млад съм, затова все още обичам истината, а и премного искам да успея, затова съм готов да я чуя, без да се сърдя, макар и не без огорчение — отвърна Люсиен.
	— Ще ви кажа, драги. Завъртулките в първия сонет показват творба, писана в Ангулем, и то с голяма мъка, щом не сте се отрекли от нея. Вторият и третият миришат вече на Париж. Прочетете ми още един! — добави той великодушно и напълно очарова нашето провинциално светило.
	Насърчен от поканата, Люсиен прочете по-самоуверено сонета, който Д’Артез и Бридо предпочитаха, може би поради особения му колорит.

	_Петдесети сонет_
P>
#	Лале

	Холандско цвете съм — като лале живея.
	Фламандецът търгаш — със поглед втренчен в мен
	и пълен със пари, на всичко е решен —
	с надменен, гъвкав стан когато се люлея.

	Същински феодал във плащ се червенея,
	стоя сред цветове — изящно позлатен,
	със пъстри гербове богато украсен,
	но моето сърце във мрак студен линее.

	Небесният творец когато ме създал,
	той слънчеви лъчи със царски пурпур слял
	и в тоя външен вид на всички ме показа.

	Над всичките цветя блестях във моя кът,
	уви, ухание не влял във мойта гръд,
	съм празна чаша аз, като китайска ваза.
P$
	— Какво ще кажете? — попита Люсиен след кратко мълчание, което му се стори безкрайно дълго.
	— Драги мой — каза важно Етиен Лусто, като погледна доста изтърканите върхове на обущата на Люсиен, същите, с които бе дошъл от Ангулем, — съветвам ви да пестите боята и да си мажете обувките с мастило, а от перата да си издялкате клечки за зъби, та когато, излязъл от Фликото, се разхождате по някоя хубава алея на този парк или търсите служба, хората да мислят, че действително сте обядвали. Станете дребен писар при съдебен пристав, ако имате нужната смелост, станете търговски разносвач, ако ви е здрав кръстът, или войник, ако обичате военна музика. Вие имате дарба за трима поети, но преди да си пробиете път, шест пъти ще умрете от глад, ако възнамерявате да живеете от плодовете на поезията си, а ако съдя по твърде незрелите ви изказвания, вие сте решили да търсите злато в дъното на мастилницата си. Няма да се произнеса върху поезията ви. Тя далеч превъзхожда всички стихове, които задръстват книжарниците. Тези елегантни „славеи“, продавани по-скъпо от другите книги поради луксозната хартия, завършват почти всички полета си край бреговете на Сена, където можете да се насладите на техните песни, ако извършите някой ден назидателно поклонение по кейовете на Париж, от будката на дядо Жером при Пон-Нотр-Дам до Пон-Роял. Там ще намерите всички „Поетични есета“, „Вдъхновения“, „Възнасяния“, „Химни“, „Песни“, „Балади“, „Оди“ — с една дума, всичко, излюпило се от седем години насам, потънали в прах музи, изпръскани с кал от колите, осквернени от всички минувачи, които искат да видят винетките на кориците. Вие не познавате никого, нямате достъп в никой вестник: вашите „Маргаритки“ ще си останат девствено сгънати, както ги държите сега. Те никога няма да разцъфнат под слънцето на рекламата в ливадите с големи бели полета, щедро изпъстрена с цветчета от знаменития Дориа, издател на прочутите писатели, цар на Дървените галерии. Бедно мое дете, и аз като вас дойдох с изпълнено с илюзии сърце, воден от любов към изкуството, неудържимо устремен към славата: озовах се пред действителната страна на литературния занаят, трудностите на издаването, мизерното ежедневие. Възторгът ми, угаснал вече днес, първоначалният ми плам скриваха от очите ми пружините на света. Наложи се да го видя, да се сблъскам с всичките му колела, с всичките му лостове, да се оцапам с маслото, да чуя дрънченето на веригите и грохота на колелата. И вие като мене ще узнаете, че зад прекрасните ни мечти се движат хора, страсти и потребности. Щете не щете, ще участвувате в страшни борби, творба срещу творба, човек срещу човек, партия срещу партия и ще трябва непрекъснато да се сражавате, за да не бъдете изоставен от близките си. Тези позорни стълкновения разочароват душата, покваряват сърцето и изтощават без никаква полза, защото вашите усилия често допринасят да бъде увенчан човек, когото мразите, посредствено дарование, издигнато въпреки вас в гений. Литературният живот има своите кулиси. Публиката обикновено ръкопляска на заслужени или незаслужени успехи, а зад кулисите се спотайват винаги грозните средства за успех, гримираните фигуранти, платените клакьори, прислугата. Вие сте още в партера, имате време. Отречете се, преди да стъпите на първото стъпало на оспорвания от толкова амбиции трон. Не погубвайте честта си за къшей хляб, както правя аз. — Етиен Лусто се просълзи. — Знаете ли как живея? — продължи той с известно озлобление. — Много скоро изядох малкото пари, които можа да ми даде моето семейство. Останах без средства точно когато „Театър-Франсе“ прие една моя пиеса. А в „Театър-Франсе“ дори покровителството на принц или висш дворцов сановник не помага: актьорите отстъпват само пред автори, които застрашават амбициите им. Ако имате власт да накарате някого да каже, че първият актьор страда от задух, че главната актриса има открита фистула по тялото, че субретката има лош дъх, пиесата ви ще бъде поставена още утре. Не зная дали и след две години ще притежавам такава власт: за това са необходими много приятели. Къде, как и с какво да си спечеля хляба? Ето въпроса, който си зададох, когато ме налегна гладът. След много опити, след като написах роман под чуждо име, откупен за двеста франка от Догро, който почти нищо не спечели от него, се убедих, че само журналистиката може да ме изхрани. Но как да намеря достъп до тия свърталища? Няма да ви описвам безполезното си тичане и митарства, нито шестте месеца, прекарани като доброволен сътрудник, когато ми натякваха, че съм плашел абонатите, макар че всъщност ги привличах. Ще премълча тези унижения. Днес пиша почти безплатно отзиви за булевардните театри във вестника на Фино, този шишко, който още се храни два-три пъти месечно в кафене „Волтер“ (вие лично не стъпвайте там!). Фино е главен редактор. Преживявам от билетите, които ми отпускат директорите на театрите като възнаграждение за негласното ми благоразположение във вестника, както и от книгите, които ми изпращат книжарите, за да се изкажа благоприятно за тях. И най-сетне, след като Фино вземе своя дял, търгувам и с подаръците в натура, донасяни от индустриалците, за които или против които той ми позволи да пусна някоя статия. Шеговита забележка за „Карминова вода“, „Кремът на султанките“, „Кефалическо масло“, „Бразилска помада“ се плаща по двадесет или тридесет франка. Заставен съм да лая срещу книжаря, който праща малко екземпляри на вестника: вестникът получава два и Фино ги продава, но на мен ми трябват още два, за да ги продам пък аз, разбира се. Книжар, който се скъпи и не праща достатъчно екземпляри, дори и шедьовър да издаде, пак ще го направят на пух и прах. Може да е срамно, но аз се изхранвам от този занаят заедно със стотина други като мене! Не смятайте, че политическият свят е много по-красив от нашия литературен свят: всичко е поквара и в двата и всеки техен член покварява другите или бива покварен от тях. Когато се касае за някое по-важно книжарско мероприятие, книжарят ми плаща, за да не би да го нападна. Ето защо доходите ми зависят от неговия каталог. Когато каталогът пращи от заглавия, парите се вливат на потоци в кесията ми и аз давам вечери на приятелите си. Секнат ли книжарските сделки, вечерям у Фликото. И актрисите плащат за похвалите, а по-хитрите плащат за критиките: те най-много се боят от мълчанието. Ето защо критика, написана с цел да бъде оборена в друг вестник, има по-голяма стойност и се плаща по-скъпо от гола похвала, забравена на втория ден. Полемиката, драги, е пиедестал на знаменитостите. Дуелирайки се за индустриални, литературни и драматични идеи и репутации, печеля петдесет екю на месец; сега мога да продам роман за петстотин франка и ставам застрашителна личност. А в деня, когато, вместо да живея у Флорин на гърба на някакъв дрогерист, който има самочувствие на лорд, ще мога да се настаня в апартамент със собствена покъщнина, когато постъпя в голям вестник като щатен фейлетонист, в този ден, драги, Флорин ще стане голяма актриса. Що се отнася до мене, не зная какъв ще стана: министър или честен човек, още всичко е възможно. (Той вдигна унизено сведената си глава и хвърли към дърветата обвинителен поглед, изпълнен с безгранично отчаяние.) И при това в театъра приеха една хубава моя трагедия! А между ръкописите ми има и поема, която ще загине! Бях толкова добър! Сърцето ми беше чисто. Приятелката ми е актриса от „Панорама-Драматик“, а бленувах за възвишена любов с най-изтънчена жена от висшето общество! Това е всичко. Откаже ли книжарят да прати някоя книга в редакцията на вестника, аз я хуля, макар и да съм убеден, че е хубава!
	Развълнуван до сълзи, Люсиен стисна ръката на Етиен.
	— Извън литературния свят — каза журналистът, ставайки и тръгвайки по главната алея на Обсерваторията, където двамата поети можеха да подишат по-свободно — никой не знае ужасната одисея, с която се достига според степента на дарованието до тъй наречената нашумялост, мода, известност, бележитост, величие, благоволение на обществото — различните стъпала, които водят към славата, но всъщност никога не са истинската слава. Това толкова блестящо нравствено явление е съставено от много случайности, стичащи се така шеметно, че няма пример двама души да са стигнали до славата по един и същи път. Каналис и Натан представляват два съвсем различни случая, които едва ли ще се повторят. Д’Артез, който се съсипва от работа, ще се прочуе благодарение на друго щастливо съвпадение. Толкова желаната известност напомня почти винаги преуспяла проститутка. Да, за посредствените литературни творби тя е бедната продажна жена, която зъзне по тротоарите. За второстепенната литература е поддържаната от мъжете жена, тя излиза от вертепа на журналистиката и аз съм неин сутеньор. За преуспялата литература тя е блестящата и нагла куртизанка със собствен дом, която плаща данъци на държавата, приема високопоставени лица, гощава ги и ги използува, има лакеи, собствена карета и заставя нетърпеливите си кредитори да я чакат. Ах, ония, за които тя представлява, както за мене до вчера и за вас днес, ангел с разноцветни криле, в бяла туника, със зелена палма в едната ръка и пламтящ меч в другата, едновременно митологично същество, обитаващо дъното на кладенец, и бедна целомъдрена девойка, заточена в някое предградие, която забогатя за само чрез неопетнена добродетел и благородна смелост и отлита непорочна в небесата, ако не загине омърсена, ограбена, изнасилена, забравена в погребалната колесница на бедните! Такива хора с мозък, стегнат в железен обръч, със сърце, горящо в пламъци въпреки снежните преспи на житейския опит, са редки в царството, което виждате пред нас — добави той и показа големия град, който димеше в здрача.
	Споменът за кръжока се мярна в паметта на Люсиен и го развълнува, но той бе увлечен от Лусто, който продължи своите страшни вопли.
	— Те са рядкост и са пръснати в това котило: рядкост, както истинските любовници в любовта, както честно спечелените богатства във финансовия свят, както непорочните журналисти. Личният опит на първия, който сподели с мен това, отиде напразно, както и моят опит ще бъде навярно безполезен за вас. Един и същ стремеж докарва всяка година тук от провинцията един и същ, дори растящ брой голобради честолюбци, които с високо вдигнато чело и гордо сърце обсаждат модата, своего рода принцеса Турандот от „Хиляда и един ден“, като всеки от тях мечтае да бъде нейният принц Калаф! Но никой не успява да разреши гатанката и всички падат в бездната на злочестината, в тинята на вестника, в блатото на книжарството. Тези просяци се задоволяват с трохи — биографични бележки, статийки, парижки произшествия или отзив за книга, поръчан от съобразителните търговци на печатана хартия, които предпочитат каква да е глупост, само и само да се разпродаде за петнадесет дни, пред шедьовъра, който не може да се продаде веднага. Тези гъсеници, смазани, преди да станат пеперуди, живеят в срам и позор, готови да ухапят или да възхвалят изгряващото дарование по заповед на някой паша от „Конститюсионел“, „Котидиен“ или „Деба“, по даден от книжарите знак, по молба на завистлив другар, често само срещу една вечеря. Онези от тях, които успяват да преодолеят препятствията, забравят някогашната си мизерия. Лично аз шест месеца наред писах статии, вложих в тях най-хубавото от себе си, за един мизерник, а той ги представяше за свои и благодарение на моите пробни произведения успя да стане редактор на хрониката. Той не ме взе за свой сътрудник, не ми даде дори и пет франка и аз въпреки това съм принуден да му подавам ръка и да стискам неговата!
	— Но защо правите това? — възмути се Люсиен.
	— Защото може да ми се наложи да поместя десетина реда в неговата хроника — отвърна хладно Лусто. — С една дума, драги, тайната на успеха в литературата не е да се трудиш, а да умееш да използуваш чуждия труд. Собствениците на вестници са все едно предприемачи, а ние сме прости зидари. Ето защо колкото по-посредствен е един човек, толкова по-лесно успява. Той може да гълта живи жаби, може да се примирява с всичко, може да ласкае низките страсти на литературните султани, както прави новопристигналият от Лимож Ектор Мерлен, който помества вече политически статии в един вестник на десния център и работи едновременно в нашия малък вестник. Веднъж вдигна пред мене от земята падналата шапка на един главен редактор. Без да дразни когото и да било, този хлапак ще се провре между амбициозните съперници, докато те се бият помежду си. Жално ми е за вас. Виждам във вас себе си такъв, какъвто бях, и съм уверен, че след една или две години ще станете такъв, какъвто съм аз сега. Може би ще се усъмните, че тези горчиви съвети крият тайна завист или личен интерес. Не, те са продиктувани от отчаянието на прокълнатия, който не може вече да излезе от ада. Никой не смее да признае така, както аз ви казвам гласно, с болката на засегнат право в сърцето човек, ридаещ като втори Йов на бунището: „Вижте моите язви!“
	— Щом трябва да се боря, има ли значение къде ще го сторя? — заяви Люсиен.
	— Тогава трябва да знаете — поде Лусто, — че борбата ще бъде без отдих, ако имате талант, защото по-благоприятно щеше да бъде, ако бяхте бездарник. Непоколебимостта на вашата съвест, днес чиста, ще се огъне пред хората, които ще държат в ръцете си бъдещето, които само с една дума ще могат да ви дадат живот, но няма да искат да я произнесат: защото, вярвайте ми, преуспелият писател е по-безочлив и по-коравосърдечен към младите си събратя, отколкото най-грубият книжар. Книжарят се опасява само от загуба, а авторът се опасява от съперник. Единият ви отпраща, другият ви унищожава. За да напишете хубави творби, бедно мое дете, ще черпите с писалката от самото си сърце нежност, жизнен сок, енергия и ще ги превръщате в страсти, чувства, фрази! Да, вие ще пишете, вместо да действувате, ще пеете, вместо да се сражавате, ще любите, ще мразите, ще живеете в книгите; но когато успеете да запазите богатствата на стила си, златото и багрите си за героите на романите си, когато тръгнете да се разхождате в дрипи из парижките улици, щастлив, че сте създали, съперничейки на гражданското състояние, същества, наречени Адолф, Корин, Кларис, Рьоне или Манон, когато разстроите здравето и стомаха си, за да им вдъхнете живот, ще видите творбата си оклеветена от журналистите, изоставена, продадена, захвърлена в блатата на забравата и погребана от най-добрите ви приятели. Ще можете ли да изчакате деня, когато вашата рожба ще се събуди? Кой? Кога? Как ще я събуди за живот? Има една великолепна книга, pianto*17 на безверието, „Оберман“, обречена на самота в пустинята на книжарниците, „славей“, както иронично я наричат собствениците им. Кога ще настъпи Великден за нея? Опитайте се сега да намерите достатъчно смел книжар, който да издаде вашите „Маргаритки“. Не става въпрос да ви ги плати, а само да ги напечата. Ще бъдете свидетел на интересна сцена.
	[*17 Ридание (ит.).]
	Тази сурова тирада, произнесена патетично, в унисон с чувствата, които изразяваше, засипа като снежна лавина сърцето на Люсиен и го вледени. Той замълча за миг, гордо изправен. Най-сетне сърцето му, сякаш окрилено от зловещата поезия на трудностите, запламтя. Люсиен стисна ръка на Лусто и възкликна:
	— Ще възтържествувам!
	— Добре — каза журналистът, — още един християнин излиза на арената, за да бъде разкъсан от зверовете. Тази вечер, драги, има премиера в „Панорама-Драматик“. Представлението започва в осем часа. Сега е шест, идете да си сложите най-хубавите дрехи, облечете се прилично и елате да ме вземете. Живея на улица Ла Арп, над кафене „Сервел“, на четвъртия етаж. Най-напред ще се отбия у Дориа. Държите още на решението си, нали? Щом е така, тази вечер ще ви запозная с един от кралете на издателския свят и с някои журналисти. След представлението ще си похапнем у любовницата ми с неколцина приятели, защото след вечерята у Фликото едва ли се чувствате сит. Там ще срещнете Фино, главния редактор, собственик на вестника, в който работя. Сигурно познавате остроумната реплика на Минет от „Водевил“: „Времето е страшен скъперник“? За нас сега случайността е страшна скъперница, нека не изпускаме благоприятния момент!
	— Никога няма да забравя днешния ден — каза Люсиен.
	— Донесете ръкописа си и елате във фрак, не толкова заради Флорин, колкото заради издателя.
	Другарската отзивчивост, проявена след отчаяния изблик на поета, докато му описваше литературната война, трогна Люсиен също така дълбоко, както възвишените слова на Д’Артез, произнесени неотдавна на същото място. Въодушевен от изгледите за предстоящата борба между него и хората, неопитният младеж съвсем не подозираше истинската същност на моралните бедствия, които му бе изтъкнал журналистът. Той не съзнаваше, че се намира между две ясно разграничени поприща, между два начина на живот, представлявани от кръжока и от журналиста: единият — дълъг, честен, сигурен, а другият — подмолен и опасен, пресечен от тинести реки, в които щеше да се окаля неговата съвест. Природата му го тласкаше по най-късия път, най-приятен наглед, към бързите, решителни средства. Той не долови в този миг никаква разлика между благородното приятелство на Д’Артез и повърхностната отзивчивост на Лусто. Подвижният му ум откриваше във вестника достъпно оръжие, напълно по силите му, и беше решил да го използува. Зашеметен от предложението на новия си приятел, който се сбогува с него с изящна непринуденост, нима можеше да подозира, че в армията на печата всеки има нужда от поддръжници, както генералите се нуждаят от войници! Лусто го примамваше, за да го привърже към себе си, разчитайки на неговата решителност. За журналиста Люсиен беше първият приятел, за Люсиен Лусто беше първият покровител: единият искаше да мине в чин ефрейтор, другият искаше да бъде прост войник. Новобранецът се върна радостно в хотела, облече се най-грижливо, както в злокобния ден, когато толкова му се искаше да блесне в ложата на маркиза Д’Еспар в операта; но дрехите му стояха вече по-добре, те бяха станали част от него. Сложи хубавите си светли, тясно прилепнали панталони, елегантните обувки, за които беше дал четиридесет франка, и официалният фрак. Разпусна на множество блестящи къдрици буйната си руса коса, като щедро я напарфюмира. По челото му се изписа дързост, почерпена от повишеното му самочувствие и вярата в бъдещето. Женствените му ръце с бадемовидни нокти бяха грижливо почистени. Бялата заоблена брадичка изпъкна още по-добре върху черната сатенена яка. Едва ли някога по-красив младеж бе слизал от Латинския квартал.
	Прекрасен като гръцки бог, Люсиен нае кола и към седем часа без четвърт спря пред кафене „Сервел“. Вратарката го покани да се качи на четвъртия етаж след доста сложни топографски указания; благодарение на тях той намери доста трудно една отворена врата в дъното на дълъг тъмен коридор и се натъкна на класическа стая от Латинския квартал. Нищетата на младите обитатели го преследваше и тук, както на улица „Клюни“ при Д’Артез или при Кретиен. Но тя носи навсякъде отличителния белег на страдащия от нея индивид. Тук беше зловеща. Орехово легло без завеси, пред него смачкано килимче, купено на вехто; на прозорците — пердета, пожълтели от дима на камина, която не тегли, и от пушека на цигари; върху камината — лампа Карсел*18, подарена от Флорин и все още незаложена; потъмнял скрин от махагон, маса, отрупана с ръкописи, две-три щръкнали пера, никакви книги освен донесените в навечерието или същия ден: такава беше покъщнината на тази стая, в която липсваха ценни вещи, но в замяна на това в единия ъгъл бяха захвърлени грозни износени обувки с отпрани подметки и стари чорапи, надупчени като дантела, а в другия — смачкани угарки, мръсни кърпи, обръщани ризи и преправяни връзки. С една дума, литературен бивак, невъобразимо беден и обзаведен само с отвратителни неща. На нощната масичка, отрупана с книги, четени сутринта, блестеше запалка „Фюмад“. Върху камината се търкаляха бръснач, чифт пистолети, кутия за пури. В малка ниша на стената бяха кръстосани шпаги и над тях беше окачена маска. Три стола и три кресла, едва ли достойни и за най-жалкия хотел на същата улица, допълваха покъщнината. Тази стая, едновременно мръсна и тъжна, говореше за живот без спокойствие и без достойнство. Тук се спеше, тук се работеше набързо, тук се живееше насила, но чувствуваше нужда да избяга от нея. Каква разлика между това цинично безредие и достойната оскъдица у Д’Артез!… Но Люсиен не се вслуша в съвета, който му нашепваше споменът, защото Етиен се опита да прикрие порочната голота с една шега.
	[*18 Нова за времето лампа, носеща името на изобретателя си.]
	— Това е бърлогата ми. Представителният ми дом е на улица Бонди в новия апартамент, мебелиран от нашия дрогерист за Флорин: тази вечер ще го осветим.
	Етиен Лусто беше с черни панталони, добре излъскани обуща, закопчан догоре фрак. Кадифена яка скриваше ризата, която навярно щеше да смени у Флорин. Етиен четкаше шапката си, за да прикрие износеността й.
	— Да вървим — предложи Люсиен.
	— Не още, чакам един книжар, който ще ми донесе малко пари: може да играем на карти, а нямам нито стотинка. Освен това имам нужда от ръкавици.
	В същия миг двамата нови приятели чуха мъжки стъпки по коридора.
	— Той е — каза Лусто. — Сега ще видите, драги, какъв образ взема провидението, което се явява на поетите. Преди да се полюбувате на славния Дориа, модния книжар, ще видите книжаря от Ке-де-з-Огюстен, книжаря на шконтото, търгуващ с литературни отпадъци, бивш нормандски зарзаватчия. Хайде, влизай, стари монголецо! — викна Лусто.
	— Идвам — чу се кух глас, напомнящ спукана камбана.
	— Носиш ли пари?
	— Какви пари? Кой има вече пари в книжарския занаят? — отговори влезлият млад човек, като изгледа любопитно Люсиен.
	— Първо, дължите ми петдесет франка — продължи Лусто. — Освен това ето ви два екземпляра от „Пътешествие в Египет“, казват, че била истинско чудо, гъмжи от илюстрации, лесно ще се продаде: Фино е получил вече възнаграждението за двете статии, които ще напиша за тази книга. Item двата последни романа на Виктор Дюканж, писател, ползуващ се с известност в предградието Маре. Item два екземпляра от втората творба на един начинаещ писател Пол дьо Кок, който работи в същия жанр. Item два екземпляра от „Изьо дьо Дол“, хубаво провинциално произведение. Всичко сто франка суха пара. Дължите ми, значи, общо сто франка, малки ми Барбе.
	Барбе взе книгите и внимателно прегледа кориците и ръбовете им.
	— О, в отлично състояние са — възкликна Лусто. — „Пътешествието“ не е разрязано, нито Пол дьо Кок, нито Дюканж, нито онази там книга върху камината, „Размисли върху символиката“, която ви давам даром. Тя е толкова скучна, че ме е страх да я разгърна, за да не се напълни стаята с молци.
	— Ами как ще напишете статиите за тях? — попита Люсиен.
	Барбе погледна учудено младия поет, отмести след това поглед към Етиен и измънка насмешливо:
	— Явно е, че господинът няма нещастието да принадлежи към писателските среди.
	— Напротив, Барбе, напротив. Господинът е поет, и то голям поет, който ще затъмни Каналис, Беранже и Дьолавин. Той ще стигне далеч, ако не се хвърли в Сена, но дори в този случай ще отиде най-малко до Сен-Клу.
	— Ако смея да дам един съвет на господина — каза Барбе, — бих му препоръчал да зареже стиховете и да се залови с проза. Никой не търси вече стихове по кейовете.
	Барбе носеше изтъркан редингот, закопчан само с едно копче, яката му беше мазна, той беше влязъл с шапка на глава. Обущата му бяха тежки, а през разкопчаната му жилетка се подаваше груба риза от прост плат. Кръглото му лице, оживено от алчни очи, не беше лишено от известно добродушие, но в погледа му проблясваше обичайното смътно безпокойство на заможните хора, свикнали да им искат пари. Изглеждаше прям и лесен, защото хитростта му беше хубавичко прикрита от тлъстина. След като дълго бе работил като търговски пътник, от две години се бе настанил в малко магазинче на кея, отскачаше оттам до журналисти, автори, издатели, купуваше нашумели книги на безценица и печелеше от десет до двадесет франка на ден. Разполагайки винаги със спестени пари, той подушваше изпадналите в нужда хора, дебнеше изгодните сделки, шконтираше с петнадесет от двадесет на сто полиците на притеснените автори у книжарите, от които още на другия ден купуваше уж в брой някои търсени книги, а всъщност им връщаше вместо пари собствените им полици. Беше получил образование, но използуваше знанията си само за да отбягва старателно поезията и съвременната белетристика. Предпочиташе посредствени книги, всевъзможни помагала; откупуваше ги изцяло за не повече от хиляда франка и можеше да ги използува после както си ще, като например „История на Франция за деца“, „Сметководство в двадесет урока“, „Ботаника за млади девойки“. Беше изпуснал вече две-три ценни книги, след като беше заставил авторите да идват двадесет пъти при него, без да се реши да купи ръкописите им. Когато го упрекваха за колебливостта му, показваше протоколите на един шумен процес, чийто препис, направен от вестниците, не му струваше нищо, но му беше донесъл близо три хиляди франка чиста печалба.
	Барбе беше книжар-скъперник, който се храни с орехи и хляб, подписва малко полици, подправя фактури, разнася книгите си сам бог знае къде, но успява да ги пласира и да събере вземанията си. Той измъчваше печатарите, които не знаеха как да се справят с него. Плащаше им с отбив, намаляваше цените по фактурите особено когато отгатнеше неотложните им нужди; а след като здраво изцедеше някого, преставаше да ходи при него, за да не би пострадалият да му устрои някаква клопка.
	— Е, какво, ще поговорим ли по тази сделка? — подкани го Лусто.
	— Слушай, момчето ми — каза спокойно Барбе. — В дюкяна си имам на склад шест хиляди тома за продан. А според думите на един стар книжар не всички книги са пари*19. Зле върви книжарството.
	[*19 Игра на думи: на френски една и съща дума означава книга и старинна монета.]
	— Ако отидете в магазина му, драги Люсиен — каза Етиен, — ще намерите върху дъбов тезгях, купен навярно при разпродажбата на някой фалирал кръчмар, свещ с неподрязан фитил, защото така гори по-бавно. Едва свикнал със сумрака, ще видите, че рафтовете са празни. Едно сополанче по синя жилетка пази празното пространство и за да се стопли, духа в шепите си, тропа с крака и се пляска по бедрата като кочияш на капра. Гледайте! Има толкова книги, колкото и у мене. Никой не би могъл да каже каква търговия се върши там.
	— Ето ви една полица със срок три месеца — каза Барбе, като се усмихна неволно и извади от джоба си някаква обгербвана хартия. — Ще взема книгите ви. Не мога да ви платя обаче в брой, продажбите станаха много мъчни. Така си и мислех, че имате нужда от мене, но нямах стотинка. Ето защо преподписах тази полица само за да ви услужа. Вие знаете, че обикновено не обичам да слагам подписа си.
	— Може би очаквате още поклон и благодарност? — пошегува се Лусто.
	— Ще се задоволя с поклона ви — отговори Барбе, — макар че записите не се плащат с чувства.
	— Вижте какво, на мен ми трябват ръкавици, а галантеристите са страхопъзльовци и могат да откажат да осребрят вашия запис — каза Лусто. — Ей там в първото чекмедже на скрина имам чудесна гравюра, струва осемдесет франка. Тя вече е известна, защото писах във вестника доста остроумна статия за нея. Имаше какво да се пише за „Хипократ отказва даровете на Артаксеркс“. Ето на`, тази хубава гравюра подхожда на всички лекари, които отказват щедрите дарове на парижките сатрапи! Под нея ще намерите тридесетина романса. Хайде, вземете всичко и ми дайте четиридесет франка в брой.
	— Четиридесет франка ли? — изкряска като подплашена кокошка книжарят. — Мога да ви дам най-много двадесет. И сигурно ще загубя! — добави Барбе.
	— Къде са двадесетте франка? — попита Лусто.
	— Да видя. Не съм сигурен дали имам толкова — каза Барбе и почна да бърка из джобовете си. — Ето ги. Направо ме обирате, но какво да се прави. Не мога да ви откажа.
	— Хайде да вървим — каза Лусто, като взе ръкописа на Люсиен и драсна с мастило белег под канапа, с който беше вързан.
	— Имате ли още нещо? — запита Барбе.
	— Нищо, любезни ми Шейлок. Ще те вкарам някой ден в такава сделка, че да загубиш поне три хиляди франка, за да те науча как може да ме крадеш така! — прошепна тихо Етиен на Люсиен.
	— Ами статиите? — попита Люсиен в колата на път за Пале-Роял.
	— Лесна работа! Вие не знаете как ги калъпя. Разтворих „Пътешествие в Египет“, прочетох тук-таме по нещичко, без да разрежа страниците, и открих единадесет езикови грешки. Ще напиша една колона и ще кажа, че ако авторът е научил езика на птиците, издълбани по египетските камъни, наречени обелиски, той не владее собствения си език и ще му го докажа. Ще кажа също, че вместо да ни говори за естествените науки и за древността, той би трябвало да се занимава с бъдещето на Египет, с напредъка на цивилизацията, с начините да се спечели отново тази страна за Франция, която, след като я завоюва и загуби, би могла пак да си я възвърне чрез духовното си превъзходство. Ще вмъкна една патриотична тирада със съответните намеци за Марсилия, за Изтока, за нашата търговия.
	— Ами ако той бе засегнал всички тия проблеми, какво щяхте да напишете?
	— Тогава щях да кажа, че вместо да ни отегчава с политика, той би трябвало да ни занимае с изкуството и да ни опише живописните и териториални особености на Египет. Тук критикът може да изрази съжалението си. Политиката ни залива, ще каже той, досажда ни, пъха се навред. Къде останаха пленителните пътеписи, в които се говореше за трудностите на корабоплаването, за красотата на проливите, за трепета при минаването на екватора, с една дума, всичко, което желаят да знаят хората, които никога не пътуват. Критикът ще се постави на тяхното място и ще се подиграе едновременно с пътешествениците, превъзнасящи като кой знае какво събитие прекосилата небето птица или някоя летяща риба, риболова, означените географски точки, изследваното морско дъно. Хората не се насищат на тия непонятни научни факти, които запленяват, както всичко дълбоко, непроницаемо, тайнствено. Читателят се забавлява, има това, което му е нужно. А колкото до романите, едва ли има по-страстна читателка от Флорин. Тя ги обсъжда пред мене, а аз после нахвърлям статията си в зависимост от нейното мнение. Ако се е отегчила от „авторските фрази“, както се изразява тя, заемам се с книгата и поисквам още един екземпляр от книжаря, който веднага ми го изпраща, зарадван, че ще има благоприятна статия.
	— А къде остава критиката, боже мой, къде остава свещената критика! — възкликна Люсиен, все още проникнат от идеите на своите приятели от кръжока.
	— Критиката, драги, е четка, с която не можеш да четкаш леки тъкани, защото съвсем ще ги разнищиш. Но да оставим професионалните разговори. Виждате ли този знак? — запита Лусто и му посочи ръкописа на „Маргаритки“. — Драснах го с малко мастило върху хартията, точно под канапа. Ако Дориа прочете вашия ръкопис, няма да може да го завърже на същото място. По този начин ръкописът ви е все едно запечатан. Това не е безполезно за опита, който трябва да придобиете. Но забележете добре, че няма да можете да влезете в неговото предприятие сам, без поръчител, както правят незначителните младежи, които се представят у десет книжари и нито един не ги кани да седнат…
	Люсиен беше вече изпитал на собствения си гръб правдивостта на тази забележка. Лусто плати за колата, като даде цели три франка на кочияша, а Люсиен се смая, че може да бъде разточителен при такова безпаричие. След това двамата приятели влязоха в Дървените галерии, където тогава беше тъй наречената книжарница „Новости“.
	През онези години Дървените галерии бяха една от най-големите забележителности на Париж. Не е излишно да опишем този грозен базар, защото цели тридесет и шест години той игра толкова голяма роля в парижкия живот, че повечето хора над четиридесет години ще прочетат с удоволствие това описание, което ще се стори невероятно на по-младите. На мястото на студената висока и обширна галерия „Орлеан“, напомняща цветарник без цветя, се издигаха бараки или по-точно дъсчени колиби, едва покрити, тесни, зле осветени откъм двора и градината през отдушници, наречени прозорци, каквито ще видите в най-мръсните кръчмички по предградията. Три редици дюкянчета образуваха две галерии, високи около два метра. Дюкянчетата, разположени по средата, гледаха към двете галерии, затова в тях беше винаги душно и тъмно. Стрехите над галериите пропускаха съвсем слаба светлина през вечно мръсните им стъкла. Цената на тези клетки толкова се беше вдигнала поради притока на клиенти, че въпреки малките размери на някои от тях — широки едва два метра и дълги най-много три-четири — наемът им беше три хиляди франка. Магазинчетата, осветени откъм двора и градината, имаха зелени дървени решетки, може би за да държат на известно разстояние тълпите, които иначе застрашаваха слабата мазилка на задните им паянтови стени. По този начин се получаваше пространство от около метър, обрасло с неизвестна на ботаниката растителност, примесена с продуктите на други цветущи производства — някаква амбалажна хартия беше поставена като шапка върху един розов храст, така че цветята на поезията смесваха уханието си с плевелите в тази занемарена градина, щедро поливана с мръсотии. Разноцветни панделки и афиши цъфтяха сред листата. Модни отпадъци задушаваха растителността. Приближавате се да се полюбувате на някое цвете, прилично на гергина, а установявате с разочарование, че това е копринена панделка, хвърлена върху зеления гъстак. Откъм двора, както и откъм градината, видът на този чудноват дворец разкриваше най-невероятните съчетания на парижката нечистота: обезцветена закърпена мазилка, стари пластове боя, най-чудновати надписи. Свръх всичко парижката тълпа замърсяваше отвратително зелените решетки и откъм градината, и откъм двора. И така, и от двете страни стърчаха мръсни и вонящи бариери, които би трябвало да държат на известно разстояние от галериите по-чувствителните минувачи. Чувствителните минувачи облаче не се плашеха от мръсотията, както царските синове от приказките не се плашат от змейовете и препятствията, които злите духове издигат между тях и царските дъщери. Един пасаж пресичаше галериите тогава, както и днес. В тях се влизаше през колонада, същата, която стои и днес, започната преди революцията и недовършена поради липса на средства. Красивата каменна галерия, която води към „Театър Франсе“, беше тогава тесен проход, толкова висок и толкова зле покрит, че дъждът често проникваше в него. Наричаха я Стъклената галерия за разлика от Дървените галерии. Изобщо всички тези бърлоги бяха в такова лошо състояние, че един известен търговец на шалове и платове беше завел дело срещу Орлеанската династия, защото много негови скъпи стоки се бяха повредили една нощ. Търговецът спечели делото. На някои места вместо покрив беше поставен двоен непромокаем плат. Подът на Стъклената галерия, където Шове натрупа богатството си, както и подът на Дървените галерии, беше натуралната парижка пръст, смесена с праха от ботушите и обувките на минувачите. По всяко време кракът се препъваше в купчини и дупки от втвърдена кал, непрестанно почиствана от продавачите, поради което непривикналите посетители се придвижваха с мъка.
	Грозните купища нечистотии, замъглените от праха и дъжда стъкла, схлупените бараки, отрупани отвън с дрипи, нечистите или недоизградени стени, всичко напомняше цигански стан, панаирджийски сергии, временни скели около паметници, които никога няма да бъдат построени. Този неугледен външен вид подхождаше на всевъзможните търговии, които гъмжаха под безсрамния, арогантен навес, изпълнен с цвърчене и буйно веселие, където от революцията през 1789 година до революцията през 1830 година са се сключвали грамадни сделки. Цели двадесет години борсата се помещаваше отсреща, в долния етаж на двореца. Така че на това място се създаваше общественото мнение, там се издигаха и проваляха политически и финансови величия. Хората си определяха среща в Дървените галерии преди и след борсата. Парижкият банкерски и търговски свят често препълваше двора на Пале-Роял и търсеше тук подслон в дъждовно време. Самият характер на тази постройка, изникнала кой знае как точно тук, й придаваше особена акустичност. Смеховете отекваха силно. Избухнеше ли разпра в единия край, на противоположния се знаеше какво става. Тук беше свърталище на книжарите, на поезията, на политиката и прозата, на търговците на модни принадлежности и на леките жени, които се появяваха само вечер. Тук цъфтяха новините и книгите, младите и стари знаменитости, заговорите на политическите трибуни и лъжите на книжната търговия. Тук се продаваха новите модни артикули и клиентите упорито държаха да ги купят именно оттам. Тук само за една вечер са се разпродавали хиляди броеве от някой памфлет на Пол-Луи Курие или „Приключенията на една кралска дъщеря“ — първият изстрел на Орлеаните срещу хартата на Луи XVIII. В дните, когато Люсиен се появи там за първи път, някои магазини имаха доста елегантни витрини, но само магазините с лице срещу двора или градината, защото до деня, когато тази странна колония загина под чука на архитекта Фонтен, сергиите, разположени между двете галерии, бяха открити от всички страни и покривите им се крепяха на стълбове като панаирджийските бараки в провинцията. Погледът можеше да обхване през стоките и стъклените врати и двете галерии. Тъй като не биваше да се пали огън, продавачите се грееха на мангали и сами вземаха всички предпазни противопожарни мерки, защото дори най-малкото неблагоразумие можеше за четвърт час да превърне в купчина пепел това царство на изсушени от слънцето дъски, едва ли не пламнало вече от проституцията, отрупано с леки воали, коприни, хартии, изложено често на въздушни течения. Шапкарските магазинчета излагаха най-невероятни шапки, които стояха там като че ли по-скоро за показ, отколкото за продан, накацали със стотици върху железни поставки с топчици на върха. Те разкрасяваха галериите с разноцветните си багри. Двадесет години наред всички минувачи се питаха върху чии глави довършваха жизнения си път тези прашни шапки. Работнички, обикновено грозни, но устати, спираха жените с примамливи реклами съгласно обичая и езика на халите. Тук-таме някоя продавачка с дълъг език и свободно държане стоеше на столче и подканваше минувачите:
	— Няма ли да си купите хубава шапка, госпожо? Да ви продам нещо, господине?
	Богатият им живописен речник се оживяваше от изразителната им интонация, от погледите и от подигравките по адрес на минувачите. Книжарите и модистките се спогаждаха добре. В пасажа, който носеше претенциозното име Стъклена галерия, съжителствуваха най-невероятни търговии. Там се настаняваха вентролозите, всевъзможни шарлатани, зрелища, в които няма нищо за гледане, и зрелища, в които ви показват целия свят. Там се беше настанил най-напред човекът, който успя да спечели седем или осемстотин хиляди франка, обикаляйки панаирите. На фирмата му беше изобразено слънце, въртящо се в черен обръч с червен надпис по края: „Тук човек вижда това, което и Бог не би могъл да види. Вход две су“. Застаналият пред бараката викач никога не пускаше по един посетител, нито повече от двама. Щом влезете, едва не се блъсвате в голямо огледало. Изведнъж страшен глас, който би смразил кръвта на берлинчанина Хофман, изгърмява като че под действието на някакъв механизъм: „Вие виждате пред себе си, господа, това, което, макар и всевечен, Бог никога няма да ви види — своето подобие. Бог няма подобен на себе си!“ Излизате засрамен, но не смеете да признаете глупостта си. Пред всички малки вратички крещяха, канеха, хвалеха различни косморами, изгледи от Цариград, куклени театри, автомати, играещи на шах, кучета, способни да различат най-хубавата жена измежду публиката. Тук в кафене „Борел“ се е подвизавал вентрологът Фиц-Джеймс, преди да се настани в Монмартр, където умря сред студентите от Политехническото училище. Имаше продавачки на плодове и цветя, един прочут шивач, майстор на златни военни нашивки, които блестяха вечер като слънца по униформите. Цялата сутрин и чак до два часа следобед Дървените галерии бяха безмълвни, тъмни и безлюдни. Търговците се разговаряха помежду си като у дома си. Парижаните си даваха там среща едва към три часа, когато се отваряше Борсата. Щом тълпата почнеше да приижда, почваше и безплатното четене пред сергиите на книжарниците. Там се тълпяха младежи, жадни за литература, но без пари. Прислужниците, натоварени да пазят книгите, позволяваха снизходително на бедняците да ги прелистват. Попаднеха ли на някое издание в малък формат, от двеста страници, като „Смара“, „Пиер Шлемил“, „Жан Сбогар“, „Жоко“, те го поглъщаха на два пъти. По онова време нямаше обществени читални, трябваше да си купиш книгата, ако искаш да я прочетеш. Ето защо романите се продаваха в тиражи, които биха изглеждали баснословни днес. Имаше нещо типично френско в този род милостиня, давана на младата, жадна за просвета бедна интелигенция. Поезията на този грозен базар се разкриваше главно привечер. От всички странични улици прииждаха голям брой проститутки, които се разхождаха из галериите, без да плащат такса. Леки жени от всички краища на Париж правеха задължителната си обиколка из _своя_ Пале-Роял. Каменните галерии принадлежаха на привилегировани домове, които срещу заплащане получаваха правото да изваждат на показ между точно определени аркади или в съответни градински места продажни същества, облечени като принцеси, докато Дървените галерии бяха свободен терен за проститутките, тоест Пале, в истинския смисъл на думата — храм на проституцията. Леката жена идваше, намираше жертвата си и я отвеждаше, където й хрумне. Тези жени привличаха вечер в Дървените галерии такава тълпа, че всички се придвижваха съвсем бавно, като в шествие или на бал с маски. Това бавно движение, несмущаващо никого, улесняваше огледа. Жените носеха облекла, каквито днес не се виждат. Дълбоко изрязани деколтета откъм гърба и гърдите, странни прически, измислени, за да привличат погледите: една по нормандски, друга по испански, трета накъдрена като бяло кученце, четвърта — гладко пречесана. Стегнати в бели чорапи нозе, които те намираха начин да покажат, когато трябваше. Цялата тази позорна поезия е вече изчезнала. Волността на въпросите и отговорите, публично изявеният цинизъм, който толкова подхождаше на мястото, вече ги няма нито по баловете с маски, нито в другите знаменити балове, устройвани в наше време. В това имаше нещо отвратително и весело. Голите рамене и гърди блестяха сред тъмните облекла на мъжете и създаваха великолепни контрасти. Глъчката и шумът от стъпките на разхождащите се се сливаха в ропот, той се чуваше още рано следобед като непрекъснат бас, над който се възвисяваха сегиз-тогиз смеховете на жените или по-рядко виковете на някои спорещи. Най-достопочтени минувачи, най-известните хора се движеха рамо до рамо с най-съмнителни типове. Тази чудовищна смесица имаше своеобразен чар, който въздействуваше и върху най-безчувствените. Ето защо цял Париж продължаваше да идва тук до последния час на галериите. Всички се разхождаха по дъсчения под, построен от архитектите над зазиданите изби. Безкрайни и единодушни съжаления съпроводиха събарянето на тези грозни дървени бараки.
	Книжарят Ладвока се беше настанил от няколко дни до ъгъла на пасажа, минаващ по средата на галериите, срещу Дориа, дързък младеж, днес вече забравен, който разчисти пътя за своя съперник. Магазинът на Дориа се намираше в редицата откъм градината, а магазинът на Ладвока беше разположен откъм двора. Разделена на две части, книжарницата на Дориа имаше обширно помещение за книгите, а другото отделение служеше за кабинет. Люсиен идваше тук за първи път късно вечерта и беше смаян от зрелището, което би направило впечатление не само на провинциалист, а изобщо на всеки млад човек. Скоро той загуби водача си.
	— Да беше красив като този момък, бих отвърнала на чувствата ти! — заяви една лека жена на един старец, като му показа Люсиен.
	Люсиен се сви като куче на слепец и се промъкна през тълпата в неописуемо състояние на смущение и възбуда. Обстрелван от женски погледи, предизвикван от бели заоблени и дръзки гърди, които го зашеметяваха, той стискаше здраво ръкописа си. Страхуваше се, наивникът, че ще му го откраднат!
	— Какво искате, господине! — извика той, усетил, че някой го хваща за ръката. Въобрази си, че стиховете му са подмамили някой поет!
	Но тутакси позна приятеля си Лусто, който му каза:
	— Знаех, че най-сетне ще минете оттук!
	Поетът беше стигнал точно до вратата на магазина и Лусто го въведе вътре. Беше пълно с хора, които чакаха да се явят пред султана на книжарския свят. Печатари, търговци на хартия, рисувачи, струпани около служащите, ги разпитваха по текущи или предстоящи сделки.
	— Ето Фино, директора на вестника. Разговаря с един много талантлив младеж, Фелисиен Верну, опасен обаче като венерическа болест.
	— Ей, приятелю, твоята премиера вече наближава — каза Фино, пристъпвайки с Верну към журналиста. — Дадох ложата.
	— На Бролар ли я продаде?
	— Какво от това? Все ще се намери място за тебе. Искаш ли нещо от Дориа? А, да не забравя: споразумяхме се да подкрепим Пол дьо Кок. Дориа е откупил двеста екземпляра от книгата му, а Виктор Дюканж му е отказал един свой роман. Той твърдял, че Дориа иска да създаде нов писател в неговия жанр. Ще поставите Пол дьо Кок над Дюканж.
	— Но аз дадох в театър „Гете“ една пиеса, написана от мене и Дюканж — каза Лусто.
	— Тогава ще му кажеш, че статията е моя, че критиката ми е била уж още по-остра, но ти си я смекчил, и тогава той ще ти дължи благодарност.
	— Ще можеш ли да осребриш този запис при касиера на Дориа? — запита Етиен Фино. — Нали знаеш, ще вечеряме заедно, ще полеем новия апартамент на Флорин.
	— Ах, да, вярно, че ни покани — каза Фино, като се престори, че уж едва сега си спомня. — Слушай, Габюсон — добави той и подаде на касиера записа на Барбе, — дайте на този човек деветдесет франка за моя сметка. Сложи подписа си на гърба на записа, драги!
	Лусто взе писалката на касиера, докато той броеше парите, и се подписа. Цял очи и уши, Люсиен не пропусна нито една сричка от разговора им.
	— Това не е всичко — каза Етиен — и не ти благодаря, знаеш, че сме приятели на живот и на смърт. А сега още нещо, искам да представя господина на Дориа и ти трябва да го предразположиш да ни изслуша.
	— За какво става дума? — запита Фино.
	— За една стихотворна сбирка — отговори Люсиен.
	— Стихове ли? — видимо се изненада Фино.
	— Вижда се — забеляза Верну и погледна Люсиен, — че господинът отскоро има вземане-даване с книжарите, иначе би скрил ръкописа си в най-затънтеното кътче на жилището си.
	В този миг един хубав младеж, Емил Блонде, който току-що беше написал в „Журнал де Деба“ няколко забележителни статии, влезе, ръкува се с Фино и с Лусто и кимна леко на Верну.
	— Ела да вечеряш с нас в полунощ у Флорин — покани го Лусто.
	— С удоволствие — каза младият човек. — Кои ще бъдат там?
	— Кои ли? — запита младият журналист. — Най-напред Флорин и Матифа, нейният дрогерист, драматическият автор Дю Брюел, който даде роля на Флорин за нейния дебют, едно старче Кардо и зет му Камюзо. Разбира се, и Фино…
	— С широка ръка ли е твоят дрогерист?
	— Да не би да ни поднесе хапчета? — обади се Люсиен.
	— Господинът е много духовит — забеляза важно Блонде и погледна Люсиен. — И той ли ще бъде с нас, Лусто?
	— Естествено.
	— Ще падне смях.
	Люсиен се изчерви до уши.
	— Още дълго ли ще чакаме Дориа? — попита Блонде и почука на прозореца, през който се виждаше писалището на Дориа.
	— Ей сега, драги приятелю.
	— Отлично — прошепна Лусто на своето протеже. — Виждате ли този момък, не е по-стар от вас, а пише в „Деба“. Той е един от князете на критиката: боят се от него. Дориа ще дойде да полюбезничи с него и ние ще можем да кажем на пашата на печатарството и на винетките за какво сме дошли. Иначе щяхме да чакаме ред до единадесет часа. Броят на посетителите непрекъснато ще расте.
	Люсиен и Лусто се приближиха до Блонде, Фино и Верну и образуваха една група в най-отдалечения край на магазина.
	— С какво се занимава сега? — запита Блонде отговарящия за персонала Габюсон, който стана и дойде да го поздрави.
	— Купува един седмичник, като възнамерява да го засили и да го противопостави на „Минерв“, който е изключително в услуга на Емри и на „Консерватьор“, който е прекалено сляпо романтичен.
	— Ще плаща ли добре?
	— Както винаги повече, отколкото трябва — каза касиерът.
	В този миг влезе млад човек, който наскоро беше издал великолепен роман, бързо разпродаден и пожънал голям успех. Второто издание се печаташе за сметка на Дориа. Този младеж със странна, артистична външност направи силно впечатление на Люсиен.
	— Ето Натан — каза Лусто на ухото на провинциалния поет.
	Въпреки прекалено високомерното изражение на лицето си, още сияещо от младост, Натан пристъпи към журналистите с шапка в ръка и се поклони едва ли не смирено пред Блонде, когото познаваше само отдалеч. Блонде и Фино не свалиха шапки.
	— Господине, щастлив съм от този случай, който ми представя случайността…
	— Толкова е смутен, че допусна плеоназъм — каза Фелисиен на Лусто.
	— … да ви изразя признателността си за хубавата статия, която сте благоволили да напишете за мене в „Журнал де Деба“. На вас се дължи поне половината от успеха на книгата ми.
	— А, не, драги, не — възрази Блонде с привидно добродушен покровителствен тон. — Чисто и просто сте даровит и много ми е драго да се запозная с вас.
	— Тъй като статията ви излезе вече, няма да ме сметнете за ласкател: сега вече можем да се държим напълно непринудено. Искате ли да ми направите честта и удоволствието да вечеряте утре с мене? Фино също ще дойде. Нали и ти няма да ми откажеш, приятелю? — добави Натан и стисна ръката на Етиен. — Добър път сте избрали, господине — каза той на Блонде. — Вие вървите по следите на Дюсо, на Фиеве, на Жофроа! Хофман е говорил за вас на Клод Виньон, негов ученик и мой приятел, и му казал, че ще умре спокоен, защото „Журнал де Деба“ вечно ще живее. Навярно ви плашат огромни суми?
	— Сто франка на колона — отвърна Блонде. — Но тази цена не е висока, защото човек е заставен да чете книгите, които излизат. Трябва да прочете сто книги, докато попадне на една, която заслужава внимание като вашата. С удоволствие четох творбата ви, честна дума.
	— Тя му донесе хиляда и петстотин франка — каза Лусто на Люсиен.
	— Занимавате ли се и с политика? — запита Натан.
	— Да, от време на време — отговори Блонде.
	Люсиен стоеше помежду им като зародиш: той се възхищаваше от книгата на Натан; боготвореше автора и се чудеше защо проявява такова угодничество пред критика, чието име и значение му бяха неизвестни.
	„Дали и аз някога ще се държа така? Нима човек трябва да се откаже от достойнството си — помисли си той. — Сложи си шапката, Натан! Ти си написал хубава книга, а критикът е написал само една статия!“
	Тези мисли разгорещяваха кръвта му. Сегиз-тогиз край него минаваха боязливи младежи, притиснати от безпаричие писатели, които явно искаха да кажат нещо на Дориа, но виждайки, че магазинът е пълен, отчаяно си отиваха, мърморейки: „Ще дойда друг път.“ Двама-трима политици разговаряха за свикването на Камарите и бистреха политика сред група знаменити държавници. Седмичният вестник, за който Дориа водеше преговори, имаше правото да се занимава с политика. По онова време обществените трибуни бяха рядкост. Вестникът беше придобивка, не по-малка от театъра. Един от най-влиятелните акционери на „Конститюсионел“ се беше присъединил към групата политици. Лусто изпълняваше чудесно ролята си на чичероне. Така, от дума на дума, Дориа израстваше пред очите на Люсиен, който виждаше, че политиката и литературата си дават среща в неговия магазин. Като гледаше как един виден поет осквернява музата си пред един журналист, унижавайки изкуството, както жената се унижаваше и проституираше в отвратителните Дървени галерии, талантливият провинциалист черпеше жестока поука. Парите! Те бяха тайната на всяка загадка. Люсиен се чувствуваше самотен, непознат, свързан с успеха и богатството само чрез нишката на едно съмнително другарство. Той обвиняваше истинските си добри приятели от кръжока, че са му представяли света в лъжливи краски и са му попречили да се хвърли с перо в ръка в тази борба. „Щях да бъда вече като Блонде!“ — мислено възкликна той.
	Лусто, който преди малко крещеше като ранен орел по Люксембургските височини и му се беше сторил непостижим, сега се смали в очите му. Тук големият книжар на деня, крепител на всички тия съществования му се стори най-важната личност. Държейки ръкописа си в ръка, поетът почувствува трепет, който приличаше на страх. Посред магазина, върху дървени пиедестали, наподобяващи мрамор, съгледа бюстовете на Байрон, Гьоте и Каналис, от когото Дориа се надяваше да получи томче. В деня, когато влезе в този магазин, Каналис можа да прецени колко високо го поставя книжарят. Люсиен неволно изпита чувство на малоценност, смелостта му се стопи, той предугаждаше какво влияние можеше да има Дориа върху съдбата му и нетърпеливо чакаше появяването му.
	— Готово, момчета — каза нисък дебел мъж с лице на римски проконсул, смекчено от добродушно изражение, което можеше да измами повърхностните наблюдатели, — ето ме вече собственик на единствения седмичник, който се продаваше и който има две хиляди абоната.
	— Самохвалко! По гербовия налог са отбелязани седемстотин, но и толкова стигат — обади се Блонде.
	— Кълна се във всичко свято, че са хиляда и двеста. Казах две хиляди — добави той по-тихо — заради търговците на хартия и печатарите, които са тук. Разчитах на повече съобразителност от твоя страна, любезни — продължи той на висок глас.
	— Искате ли съдружник? — запита Фино.
	— Зависи — отвърна Дориа. — Съгласен ли си на една трета за четиридесет хиляди франка?
	— Съгласен, но при условие, че ще вземете за редактори тук присъствуващия Емил Блонде, Клод Виньон, Скриб, Теодор Льоклер, Фелисиен Верну, Жей, Жуи, Лусто…
	— Защо не и Люсиен дьо Рюбампре? — каза смело провинциалният поет, прекъсвайки Фино.
	— И Натан — довърши Фино.
	— Защо не и всички, които се разхождат нагоре-надолу? — каза книжарят и се обърна намръщен към автора на „Маргаритки“. — С кого имам честта да говоря? — запита той и изгледа безочливо Люсиен.
	— Ще ви обясня, Дориа — обади се Лусто. — Аз доведох господина при вас. Изслушайте ме, докато Фино осмисли предложението ви.
	Ризата на Люсиен залепна на гърба му пред този страшен падишах на издателския свят, който говореше на „ти“ с Фино, макар Фино да се обръщаше към него на „вие“, наричаше опасния Блонде „моето момче“ и с царствен жест бе подал ръка на Натан, засвидетелствувайки му явна близост.
	— Нов договор ли, моето момче? — възкликна Дориа. — Нали знаеш, че имам хиляда и сто залежали ръкописа! Да, господа, предложени ми са хиляда и сто ръкописа, питайте Габюсон! Както върви работата, скоро ще имам нужда от цяла служба, която да ръководи склада за ръкописи, и от читателска комисия, която да ги преглежда. Ще се наложи да правим заседания с плащане на дневни, на които с гласуване ще се доказват достойнствата на произведенията, и ще трябва да си взема постоянен секретар, който да ми докладва. Ще се превърна в клон на Френската академия, само че моите академици ще бъдат по-добре платени, отколкото членовете на Френския институт!
	— Нелоша идея! — подхвърли Блонде.
	— Лоша идея — продължи Дориа. — Не е моя работа да преглеждам измислиците на ония от вас, които стават литератори, когато се убедят, че не ги бива нито за капиталисти, нито за обущари, нито за ефрейтори, нито за прислужници, нито за администратори, нито за разсилни! Тук влизат само хора със създадено име! Станете знаменит и ще намерите при мене реки от злато. Да, през последните две години създадох трима велики писатели и тримата излязоха неблагодарни! Натан настоява да му дам шест хиляди франка за второто издание на книгата му, което ми струва три хиляди франка, пръснати за статии във вестниците, а не ми донесе дори хиляда франка печалба. Само за двете статии на Блонде платих хиляда франка и му дадох вечеря за петстотин франка…
	— Но, господине, ако всички книжари разсъждават като вас, как ще се издаде тогава за пръв път някоя творба? — запита Люсиен, в чиито очи Блонде много загуби, когато той узна колко е платил Дориа за статиите в „Деба“.
	— Това не е моя работа — заяви Дориа и хвърли убийствен поглед към красивия Люсиен, който го гледаше мило. — Аз не си играя с книги, за които рискувам две хиляди франка, за да спечеля пак толкова. Правя крупни литературни сделки: издавам четиридесет тома, по десет хиляди екземпляра, както правят Панкук и братя Бодуен. Могъществото ми и статиите, които обнародвам, предполагат сделка за триста хиляди франка, а не някакво си томче за две хиляди. За да наложиш ново име, автор или книга, трябва да се трудиш много повече, отколкото за да разпространиш успешно съчинения като „Чуждестранните театри“, „Победи и завоевания“ или „Мемоари за революцията“, които посят истинско състояние. Не желая да служа за стъпало на бъдещи знаменитости, а гледам да печеля пари и да раздавам част от тях на прочулите се вече писатели. Ръкопис, за който плащам сто хиляди франка, ми излиза по-евтин от ръкопис, за които един неизвестен автор ми иска шестстотин франка! Не казвам, че съм меценат, но все пак заслужавам признателността на писателите: аз допринесох да се удвои цената на ръкописите. Давам ви тези обяснения, моето момче, само защото сте приятел на Лусто — каза Дориа на поета и го потупа по рамото с отвратителна фамилиарност. — Ако разговарях с всички автори, които искат да им стана издател, трябваше да затворя дюкяна си, защото цялото ми време би отишло в празни приказки, много приятни наистина, но извънредно скъпи. Не съм още толкова богат, че да мога да изслушвам монолозите на всеки честолюбец. Такива работи се срещат само по театрите, в класическите трагедии.
	Разкошното облекло на страшния Дориа подсилваше и очите на провинциалния поет жестоката логика на неговата реч.
	— Какво е това? — попита той Лусто.
	— Една великолепна сбирка стихове.
	Като чу тези думи, Дориа се обърна към Габюсон с жест, достоен за Талма:
	— Приятелю Габюсон, от днес нататък дойде ли някой да ми предложи ръкопис… внимавайте всички — обърна се той към тримата служащи, които се подадоха иззад хълмовете книги, щом чуха гневния глас на господаря, загледан в ноктите на хубавата си ръка. — Ако някой донесе ръкописи, ще питате стихове ли са или проза. Ако са стихове, веднага го отпратете. Стиховете ще разорят книжарите.
	— Браво, чудесно казано, Дориа! — викнаха в един глас журналистите.
	— Това е самата истина — провикна се книжарят, крачейки нервно из магазина с ръкописа на Люсиен в ръка. — Вие не знаете, господа, какво зло са донесли успехите на лорд Байрон, Ламартин, Виктор Юго, Казимир Дьолавин, Каналис и Беранже! На тяхната слава се дължи това варварско нашествие. Уверен съм, че в този час на книжарите се предлагат хиляда тома стихове, които започват от средата, без начало и без край, по образец на Корсаря и на Лара. За да проявят оригиналност, младите хора плетат непонятни строфи, съчиняват описателни поеми, които според младата школа били новаторство, а всъщност са подражание на Делил! От две години поетите се размножават като скакалци. Миналата година загубих от тях двадесет хиляди франка! Питайте Рабюсон! Може да има в света безсмъртни поети, аз лично познавам неколцина, румени и свежи, още голобради — обърна се той към Люсиен, — но за книжарите, млади момко, съществуват само четирима: Беранже, Казимир Дьолавин, Ламартин, Виктор Юго. Защото Каналис… е поет, създаден от вестниците.
	Люсиен нема` смелост да се възправи и да прояви гордост пред тези влиятелни хора, които се смееха от все сърце. Той почувствува, че може да стане смешен, но го обзе неудържимо желание да удуши книжаря или поне да развали предизвикателно безупречния възел на връзката му, да разкъса златната верижка, която блестеше на гърдите му, да стъпче и да разтроши часовника му. Обиденото честолюбие даде път на жажда за отмъщение и той обрече на смъртна омраза книжаря, комуто се усмихваше.
	— Поезията е като слънцето, животворно не само за вечните лесове, но и за мушиците, бръмбарите и комарите — каза Блонде. — Няма добродетел, която да не е подплатена с порок. Все пак литературата създава книжарите.
	— И журналистите! — добави Лусто.
	Дориа се изсмя шумно.
	— Какво всъщност представлява това? — възкликна той и посочи ръкописа.
	— Сбирка сонети, пред които и Петрарка би се почувствувал посрамен — заяви Лусто.
	— Как трябва да се разбират тези думи? — запита Дориа.
	— Както би ги разбрал всеки — отвърна Лусто и думите му извикаха тънка усмивка по всички устни.
	Люсиен не можеше да се разбунтува, но се потеше под фрака си.
	— Е, добре, ще го прочета — каза Дориа с царствен жест, който подчерта колко голяма снизходителност проявява в случая. — Ако сонетите са на висотата на деветнадесети век, ще направя от тебе, момчето ми, голям поет.
	— Ако дарбата му е равна на красотата му, не се излагате на никакъв риск — подхвърли един от най-знаменитите оратори на Камарата, който разговаряше с някакъв редактор на „Конститюсионел“ и с директора на „Минерв“.
	— Генерале — обърна се Дориа към него, — славата се извоюва със статии за дванадесет хиляди франка и вечери за три хиляди. Попитайте автора на „Самотникът“. Ако господин Бенжамен дьо Констан се съгласи да напише една статия за този млад поет, смятайте сделката за сключена.
	При обръщението „генерале“ и споменаването на името на прочутия Бенжамен Констан книжарницата се превърна в очите на бележития провинциалист едва ли не в Олимп.
	— Лусто, имам да ти говоря — каза Фино. — Ще се видим в театъра. Дориа, готов съм да участвувам в сделката, но при известни условия. Да влезем в кабинета ти.
	— Заповядай, любезни! — каза Дориа, пусна Фино да мине пред него и направи жест на извънредно зает човек към десетината души, които чакаха.
	Той се канеше да изчезне в кабинета си, но Люсиен го спря припряно:
	— Ръкописът ми остава у вас, кога ще ми дадете отговор?
	— Намини след три-четири дена, драги поете, ще видим.
	Лусто повлече Люсиен и не му даде възможност да поздрави Верну и Блонде, нито Раул Натан, генерал Фоа и Бенжамен Констан, чийто труд върху Стоте дни току-що беше излязъл. Нашият поет едва успя да зърне неговата изящна руса глава, продълговатото лице, духовитите очи и приятна уста, с една дума, човека, който цели двадесет години беше големият приятел на госпожа Дьо Стал, който воюваше срещу Бурбоните, след като бе воювал срещу Наполеон, и на когото беше писано да умре, сразен от собствената си победа.
	— Какво заведение! — възкликна Люсиен, седнал до Лусто в колата.
	— Карай в „Панорама-Драматик“, колкото можеш по-бързо! Ще получиш франк и половина — заповяда Етиен на кочияша. — Дориа е страшен хитрец. Той продава годишно книги за милион и петстотин до милион и шестстотин хиляди франка. Станал е нещо като министър на литературата — обърна се той към Люсиен. Сега честолюбието на младия журналист беше приятно поласкано и той се чувствуваше като преуспял събрат пред Люсиен. — Алчността му не е по-малка от алчността на Барбе, но той действува по на едро. Дориа си разбира от работата, щедър е, но е суетен. Така поне казват близките му. Полезно е да се посещава неговият магазин. Там се срещат най-умните хора на нашата епоха. Там, драги, младият човек научава за един час повече, отколкото ако десет години хаби здравето си над книгите. Разискват се статии, нахвърлят се различни теми, създават се връзки със знаменити и влиятелни личности, а това е от голяма полза. За да успееш днес, трябва да имаш връзки. Всичко е случайност, както сам виждате. Най-опасното е да си умен и да стоиш свит в някой ъгъл.
	— Какво безочие! — възмути се Люсиен.
	— Ами! Ние всички се подиграваме с Дориа — отговори Етиен. — Имаш ли нужда от него, мачка те. Има ли той нужда от „Журнал де Деба“, Емил Блонде го разиграва като пумпал. Влезете ли в литературните среди, ще видите какво ли не. Предупредих ви, нали?
	— Да, имате право — отговори Люсиен. — Но аз се измъчих в тази книжарница много по-жестоко, отколкото очаквах след вашите думи.
	— А защо трябва да се измъчвате? Всичко, което ние заплащаме с живота си, темата, която по цели безсънни нощи опустошава мозъка ни, всички наши лутания в полето на мисълта, паметникът, иззидан с кръвта ни, се превръща за издателите само в добра или лоша сделка. Ще продадат ли ръкописа ви, или не. До това се свежда за тях целият проблем. За тях книгата е капитал, изложен на риск. Колкото по-хубава е тя, толкова по-малка е вероятността, че ще бъде разпродадена. Всеки по-надарен човек се извисява над тълпите, следователно успехът му е правопропорционален на времето, необходимо за правилното преценяваме на творбата му. А никой книжар не желае да чака. Книга, излязла днес, трябва да бъде продадена утре. При подобна система книжарите се отказват от съдържателните книги, които изискват бавно и по-висококачествено одобрение.
	— Д’Артез е прав! — възкликна Люсиен.
	— Познавате ли Д’Артез? — попита Лусто. — Нищо по-опасно от самотните духове, които като този младеж си въобразяват, че могат да привлекат към себе си света. Те карат младите мечтатели да фантазират, вдъхвайки им вяра в огромната сила, която всеки чувствува първоначално в себе си. Така тези хора, обречени на посмъртна слава, пречат на младите да се придвижат напред във възраст, когато движението е възможно и полезно. Аз съм за системата на Мохамед, който, след като заповядал на планината да дойде при него, се провикнал: „Ако ти не дойдеш при мене, аз ще дойда при тебе!“
	Този остроумен изблик, чиято логика беше особено рязка, предизвика у Люсиен раздвоение между философията на примирение с бедността, която проповядваше кръжокът, и борческото учение на новия му приятел. И ангулемският поет мълча по целия път до булевард Тампл.
	„Панорама-Драматик“, на чието място днес се издига жилищен дом, беше пленителна театрална зала, разположена на булевард Тампл, точно срещу улица Шарло. Две управления на театъра се бяха превалили без нито едно успешно представление, макар че разполагаха с актьори като Виньол, наследник на Потие, и Флорин, която пет години по-късно стана знаменита актриса. Театрите, както и хората, имат своя съдба. „Панорама-Драматик“ имаше съперници: „Амбигю“, „Гете“, „Порт Сен-Мартен“. Не успя да устои на техните по-ловки похвати, на наложените ограничения и на липсата на добри пиеси… Авторите не искаха да си развалят отношенията със съществуващите театри заради театър с несигурно бъдеще. При все това ръководството на театъра разчиташе на новата пиеса, комична мелодрама от младия автор Дю Брюел, сътрудник на някои известни писатели, който твърдеше, че я е написал сам. Пиесата беше съчинена за дебюта на Флорин, дотогава фигурантка в „Гете“, където от една година играеше малки роли със забележителен успех, но без да получи редовен ангажимент. Затова „Панорама“ лесно я отне от съседния театър. Още една актриса също щеше да дебютира тази вечер — Корали. Когато двамата приятели пристигнаха, Люсиен остана поразен от голямата власт на печата.
	— Господинът е с мене — заяви Етиен на разпоредителя, който дълбоко се поклони.
	— Трудно ще намерите място — каза главният разпоредител. — Само ложата на директора не е още заета.
	Етиен и Люсиен загубиха доста време из коридорите в преговори с разпоредителките.
	— Да влезем в залата, ще говорим с директора и той ще ни покани в ложата си. Между другото ще ви представя на героинята на тази вечер, Флорин.
	Лусто кимна на вратаря на отделението за оркестъра, който извади малък ключ и отвори една тайна врата в дебелата стена. Люсиен влезе след приятеля си и внезапно попадна от ярко осветения коридор в черната дупка, която, почти във всички театри, свързва залата с кулисите. След като изкачи няколко мокри стъпала, провинциалният поет стигна до кулисите, където пред очите му се разкри странно зрелище. Тесните пътеки между декорите, високата сцена, рампите, декорите, толкова грозни, гледани отблизо, гримираните актьори с чудноватите им костюми от прост плат, прислужниците с омазнени жилетки, висящите въжета, режисьорът, сновящ с шапка на глава, насядалите фигуранти, спуснатите наполовина платна, образуващи фона, пожарникарите, цялата тази съвкупност от смешни, жалки, мръсни, грозни и ярки неща, толкова малко приличаше на онова, което Люсиен беше виждал от театралната зала, че удивлението му нямаше край. В този миг играеха последното действие от мелодрама, озаглавена „Бертрам“, пиеса, написана по образец на една трагедия на Матюрен, високо ценена от Нодие, лорд Байрон и Уолтър Скот, но която нямаше никакъв успех в Париж.
	— Дръжте ме за ръка, ако не искате да хлътнете в някоя дупка, да ви падне гора върху главата, да съборите дворец или да повлечете някоя колиба след себе си! — каза Етиен на Люсиен. — Флорин в гримьорната си ли е, съкровище мое? — попита той една актриса, която слушаше репликите и се готвеше да излезе на сцената.
	— Да, любов моя. Благодаря ти за всичко, което си писал за мен. Много мило от твоя страна, особено щом и Флорин постъпва при нас.
	— Хайде, хайде, ще пропуснеш момента, моето момиче — каза й Лусто. — Излизай смело! Вдигни ръка и произнеси както трябва: „Спри, нещастнико“, защото сборът е две хиляди франка.
	Актрисата така промени израза на лицето си, когато възкликна: „Спри, нещастнико!“, че смаяният Люсиен се вледени от ужас. Сякаш не беше същата жена.
	— Това, значи, е театърът — сподели той удивлението си с Лусто.
	— Такава е и книжарницата в Дървените галерии, такъв е и вестникът в литературата — истинска кухня — отговори приятелят му.
	Отнякъде се зададе Натан.
	— За кого идвате тук? — запита го Лусто.
	— Пиша прегледа за малките театри в „Газет“, докато намеря нещо по-добро.
	— Така ли? Елате да вечеряме заедно след представлението и напишете ласкав отзив за Флорин, все ще дойде ред да ви се отплатя — предложи му Лусто.
	— С най-голямо удоволствие — отговори Натан.
	— Нали знаете, тя сега живее на улица Бонди.
	— Кой е този красив младеж с тебе, драги Лусто? — попита актрисата, която се връщаше от сцената.
	— Ах, мила моя, той е голям поет и ще стане знаменитост. Тъй като ще бъдете заедно на вечерята, господин Натан, позволете ми да ви представя господин Люсиен дьо Рюбампре.
	— Имате хубаво име, господине — каза Раул на Люсиен.
	— Люсиен! Това е господин Раул Натан — представи го Етиен на младия си приятел.
	— Преди два дни четох вашите произведения и да ви кажа право, господине, чудя се как можете, след като сте написали такава книга и стихове, да се държите така смирено пред един журналист.
	— Да почакаме да излезе първата ви книга — отговори Натан с печална усмивка.
	— Я виж, роялистите и либералите си стискат ръце! — забеляза Верну, като видя тази тройка.
	— Преди обед споделям становището на вестника си — отговори Натан, — но вечер имам мое собствено становище: „През нощта всички редактори са сиви“.*20
	[*20 По френската поговорка: „През нощта всички котки са сиви“.]
	— Етиен — каза Фелисиен на Лусто, — Фино дойде с мене, той те търси. Ето го.
	— Какво? Нима няма място? — учуди се Фино.
	— За вас ще има винаги място в нашите сърца — отвърна актрисата с най-приятна усмивка.
	— Ти ли си, моя малка Флорвил? Мина ли ти вече любовната мъка. Носеше се слух, че те отвлякъл един руски княз.
	— Днес никой не отвлича жените — каза Флорвил, актрисата, произнесла „Спри, нещастнико!“. — Прекарахме десет дни в Сен-Манде и князът се отърва, като плати обезщетение на управлението. Директорът — добави Флорвил насмешливо — ще се моли на Бога да идват по-често руски князе, защото подобни обезщетения са чист приход.
	— Ами ти, малката — обърна се закачливо Фино към една хубава селянка, която ги слушаше, — откъде си откраднала диамантите, които висят на ушите ти? Да не би да си уловила някой индийски принц?
	— Никакъв принц, а най-обикновен търговец на боя за обуща, един англичанин, който си замина. Не всеки може да има като Флорин и Корали търговци и милионери, скучаещи при съпругите си. Истински, щастливки!
	— Бързай, Флорвил, твой ред е! — извика Лусто. — Боята за обувки на приятелката ти те замая.
	— Ако искаш да имаш успех — посъветва я Натан, — вместо да викаш като бясна: „Спасен е“, влез равно и спокойно, приближи се до рампата и произнеси с дълбок глас: „Спасен е“, както Паста*21 казва: „O, patria!“ в „Танкред“. Хайде, върви! — добави той и я тикна към сцената.
	[*21 Прочута италианска певица (1798–1865).]
	— Закъсня, нищо няма да излезе! — каза Верну.
	— Какво ли направи? Залата ръкопляска лудо — забеляза Лусто.
	— Падна на колене и разкри гърдите си, това е най-убедителното й средство — обясни изоставената от търговеца на бои актриса.
	— Директорът ми дава своята ложа, ще ме намериш там — каза Фино на Етиен.
	Лусто заведе Люсиен в задната част на театъра през лабиринт от кулиси, коридори и стълби, до третия етаж, в малка стая, където влязоха, последвани от Натан и Фелисиен Верну.
	— Добър ден или добър вечер, господа — каза Флорин. — Господине — обърна се тя към дебел нисък човек, седнал в един ъгъл. — Тези господа са арбитрите на моята съдба. Бъдещето ми е в техни ръце, но надявам се, че утре заран всички ще се търкалят под масите ни, ако господин Лусто не е забравил нищо…
	— Какво говорите, ще дойде дори Блонде от „Деба“ — каза й Етиен, — живият Блонде, истинският Блонде, с една дума, Блонде!
	— О, милички Лусто, дай да те целуна — извика тя и се хвърли на врата му.
	Дебелият Матифа се понамръщи пред това излияние. Шестнадесетгодишна, Флорин беше слабичка. Красотата й, като неразцъфнала цветна пъпка, можеше да се хареса само на художници, които предпочитат скиците пред самите картини. Тази прелестна актриса имаше характерни за нея тънки черти и приличаше на Гьотевата Миньон. Матифа, богат дрогерист от улица Ломбар, се надяваше, че една малка актриса от булевардите няма да му струва скъпо, но само за единадесет месеца беше похарчил за нея шестдесет хиляди франка. Необикновено впечатление направи на Люсиен този почтен и порядъчен търговец, седнал като бог Терминус в един ъгъл на тясната стаичка, тапицирана с хубава хартия на шарки, с канапе, два стола, килим, камина и много шкафове. Една камериерка довършваше тоалета на актрисата, облечена като испанка. В пиесата, сложна плетеница от интриги, Флорин играеше ролята на графиня.
	— След пет години това създание ще бъде най-хубавата актриса в Париж — прошепна Натан на Фелисиен.
	— Любезни приятели — обърна се Флорин към тримата журналисти, — погрижете се утре за мен: трябва да знаете, че съм наела коли за през цялата нощ, защото смятам да ви изпратя пияни като по Заговезни. Матифа е доставил вина, и при това какви вина, достойни за Луи XVIII, и е ангажирал готвача на пруския пълномощен министър.
	— Като гледаме господина, наистина очакваме небивало угощение — подхвърли Натан.
	— Той знае, че гостите му са най-опасните хора в Париж — отговори Флорин.
	Матифа гледаше неспокойно Люсиен: голямата красота на момъка възбуждаше ревността му.
	— Тук има човек, когото не познавам — възкликна Флорин, щом съгледа Люсиен. — Кой от вас е довел от Флоренция Аполон Белведерски? Господинът е хубав като картина от Жироде.
	— Госпожице — поклони се Лусто, — господинът е провинциален поет, забравих да ви го представя. Толкова сте красива тази вечер, че човек забравя пред вас елементарното приличие и вежливост.
	— Толкова ли е богат, че може да се занимава с поезия? — запита Флорин.
	— Беден като Йов — отговори Люсиен.
	— Много съблазнително за нас — усмихна се актрисата.
	Дю Брюел, автор на пиесата, дребен и пъргав младеж, облечен в редингот, влезе внезапно. Той приличаше едновременно на бюрократ, на богат собственик и на борсов агент.
	— Флорин, мила моя; знаете добре ролята си, нали? Гледайте да не забравите нещо! Внимавайте в сцената от второто действие! Хапливост и тънкост! Произнесете, както уговорихме, думите: „Не ви обичам.“
	— Защо играете роли, в които има такива фрази? — попита Матифа.
	Всички присъствуващи се изсмяха на забележката на дрогериста.
	— Какво ви засяга — сопна му се тя, — щом не казвам на вас тия думи, глупчо? Страшно ме забавлява със своите наивни забележки — обърна се тя към журналистите. — Честна дума, ако не ме беше страх, че ще се разоря, бих му плащала за всяка негова дивотия.
	— Да, но вие ще ме гледате, когато произнасяте тези думи, както правите на репетициите, и именно това ме плаши. — Отговори дрогеристът.
	— Щом е така, ще гледам милия Лусто — заяви тя. В коридорите отекна звънец.
	— А сега идете си всички — каза Флорин, — оставете ме да препрочета ролята си и да се постарая да вникна в нея.
	Люсиен и Лусто си отидоха последни. Лусто целуна раменете на Флорин и Люсиен чу как тя му пошепна:
	— Невъзможно е тази вечер. Дъртият глупак казал на жена си, че отива на село.
	— Как я намирате, нали е хубава? — попита Етиен.
	— Но този Матифа, драги мой… — възмути се Люсиен.
	— Е, драги, вие още нищо не разбирате от парижкия живот — отвърна Лусто. — Човек трябва да търпи някои работи! Все едно, че обичате омъжена жена. Винаги може да се намери оправдание.
	Етиен и Люсиен влязоха в една ложа до сцената в партера, където завариха директора на театъра и Фино. В отсрещната ложа се беше настанил Матифа с приятеля си Камюзо, търговец на коприни, който покровителствуваше Корали. С тях беше и един достопочтен старец, негов тъст. Тримата буржоа бършеха стъклата на лорнетите си и оглеждаха неспокойно вълнуващия се партер. Ложите бяха заети от специалната публика на премиерите: журналисти с приятелките си, държанки с любовниците си, няколко стари любители на театъра, редовни посетители на премиерите и личности от висшето общество, които обичат подобни вълнения. В една от първите ложи се намираше главният директор със семейството си, който беше настанил Дю Брюел на синекурна длъжност в едно финансово управление, от което авторът на водевили получаваше заплата, без да върши нищо. Люсиен се удивляваше на всяка крачка. Литературният живот, толкова беден и гол в очите му от два месеца насам, толкова ужасен в стаята на Лусто, толкова смирен и толкова нагъл едновременно в Дървените галерии, се разстилаше сега с необикновено великолепие, показвайки най-необичайните си аспекти. Тази смесица от компромиси със съвестта, от бездни и висини, от измени и наслаждения, величие и раболепие го караше да губи ум пред подобно невиждано зрелище.
	— Мислите ли, че пиесата на Дю Брюел ще ви донесе добри сборове? — попита Фино директора.
	— Пиесата е мрежа от сплетни, Дю Брюел се опитва да подражава на Бомарше. Булевардната публика не обича този род пиеси, тя търси силни вълнения. Духовитостта не се цени. Тази вечер всичко зависи от Флорин и Корали, прелестни със своята красота и изящество. И двете носят много къси поли, танцуват испански танци и могат да увлекат публиката. Тазвечерното представление е както хубава карта. Ако вестниците дадат няколко духовити статии, то може в случай на успех да ми докара триста хиляди франка печалба.
	— Разбирам, че не разчитате особено на самата пиеса — забеляза Фино.
	— Трите съседни театъра са се наговорили да я освиркат, но аз се погрижих да осуетя техните лоши намерения. Платих допълнително на изпратените против мене клакьори и те няма да ме освиркват много усърдно. Освен това тук присъствуват трима търговци, които, за да осигурят тържеството на Корали и Флорин, са купили по сто билета и са ги раздали на техни познати, които са в състояние да прогонят смутителите. Платени и от нас, и от конкуренцията, клакьорите, без особена съпротива, ще напуснат салона, а всичко това ще настрои благоприятно публиката.
	— Двеста билета! Ценни хора, не ще и дума — провикна се Фино.
	— Дайте ми още две хубави актриси, така щедро поддържани като Флорин и Корали, и всичко ще тръгне по мед и масло!
	От два часа пред очите на Люсиен всичко се уреждаше с пари. В театъра, както и в книжарския свят, в книжарския свят, както и във вестника, никъде не ставаше дума за изкуство и слава. Ударите на това парично махало разбиваха главата и сърцето му. Докато оркестърът свиреше увертюрата, той неволно противопостави на ръкоплясканията и освиркванията на разбунения партер сцените на тиха и чиста поезия, изживени в печатницата на Давид, когато и двамата се прехласваха пред чудото на изкуството, пред благородното тържество на гения, пред белокрилата слава. Припомняйки си вечерите в кръжока, сълзи заблестяха в очите на поета.
	— Какво ви е? — запита го Етиен.
	— Виждам поезията затънала в тиня.
	— Това показва, драги, че имате още илюзии.
	— Но нима човек трябва да пълзи и да търпи тия дебелаци Матифа и Камюзо, както актрисите търпят журналистите, както ние търпим книжарите?
	— Драги мой — прошепна на ухото му Етиен и му посочи Фино, — виждате ли този недодялан човек, без особено остър ум или дарба, но алчен, решен на всяка цена да забогатее и ловък в сделките си, който в магазина на Дориа ми взе четиридесет на сто, правейки ми уж услуга?… Е, добре, той притежава писма, в които много утрешни гении го молят коленопреклонно за сто франка.
	Сърцето на Люсиен се сви от отвращение и той си спомни думите: „Фино, дай ми стоте франка!“ под рисунката, оставена върху покритата със зелено сукно маса в редакцията.
	— По-добре е да умреш — промълви той.
	— По-добре е да живееш — възрази Етиен.
	Когато завесата се вдигна, директорът, излезе и отиде зад кулисите, за да даде някои нареждания.
	— Драги мой — каза тогава Фино на Етиен, — Дориа ми обеща, че ще получа една трета част в седмичния вестник. Уговорихме да внеса тридесет хиляди франка в брой при условие, че ще бъда главен редактор и директор. Великолепна сделка. Блонде ми съобщи, че се готвят ограничителни закони против печата и че само съществуващите вестници ще бъдат запазени. След шест месеца ще трябват един милион франка, за да основеш нов вестник. Сключих тази сделка, но разполагам с около десет хиляди франка. Слушай сега какво ще ти кажа. Ако успееш да убедиш Матифа да купи половината ми дял, една шеста, за тридесет хиляди франка, ще ти дам главното редакторство на моя малък вестник с двеста и петдесет франка на месец. Ти ще участвуваш само с името си. Аз ще управлявам фактически редакцията. Искам да запазя всичките си интереси в този вестник, но не искам да се знае, че ще имам нещо общо с него. Ще получаваш за статиите по пет франка на колона. Така ще печелиш по петнадесет франка на ден, като плащаш по три и като използуваш неплатените редактори. Това прави четиристотин и петдесет франка на месец. Но аз искам да си запазя правото да нападам или да защищавам някои хора и някои сделки във вестника, както ми се ще, като ще предоставя и на тебе свободата да удовлетворяваш неприязнените и приятелските чувства, стига това да не бъде в разрез с моята политика. Може би ще поддържам правителството, а може би и роялистите, още не зная. Но искам да запазя негласно връзките си с либералите. Доверявам ти всичко, защото си добро момче. Ще ти прехвърля навярно и парламентарната рубрика в друг един вестник, защото няма да мога да я запазя. Използувай Флорин за този дребен пазарлък и й кажи да притисне здраво дрогериста: имам само четиридесет и осем часа срок, за да се откажа, ако не мога да платя. Дориа продаде другата трета за тридесет хиляди франка на своя печатар и на търговеца на хартия. По този начин не само че едната трета му остава даром, но спечелва още десет хиляди франка, защото е купил целия вестник за петдесет хиляди. След една година обаче ще може да го продаде за двеста хиляди франка, ако реши да удари листниците.
	— Ей, че ти върви! — провикна се Лусто.
	— Нямаше да говориш така, ако беше изпитал всичките мъки, през които минах. А и понастоящем ме преследва неизличимо нещастие: син съм на шапкар, който и до ден-днешен още продава шапки на улица Кок. Само една революция може да ме издигне до високо положение и тъй като няма социален преврат, трябва да спечеля милиони. Не зная дали революцията не е по-лесно постижима. Ако носех името на твоя приятел, щеше да е съвсем друго. Сега нито дума, директорът идва. Сбогом — каза Фино и стана. — Отивам в операта. Утре може би ще имам дуел: написал съм и съм подписал с едно „Ф“ убийствена статия против две балерини, чиито любовници са генерали. Нападам безпощадно операта.
	— Не може да бъде — изненада се директорът.
	— Да, всеки ме подяжда — отговори Фино. — Един ми отнема ложите, друг ми отказва петдесет абонамента. Дадох ултиматум на операта: сега вече искам сто абонамента и четири ложи на месец. Ако приемат, вестникът ми ще има осемстотин действителни абоната и хиляда платени. Не липсват средства, с които мога да добия още двеста абонамента. Така през януари ще станат хиляда и двеста…
	— Още малко и ще ни разорите — каза директорът.
	— Вие плащате само десет абонамента и пак се оплаквате! Не написах ли две хубави статии в „Конститюсионел“ за вас?
	— О, не се оплаквам от вас! — каза директорът.
	— Довиждане до утре вечер, Лусто — продължи Фино. — Ще ми дадеш отговора си в „Театър Франсе“, където има премиера. Вземи ложата ми, защото аз няма да мога да напиша статия. Предпочетох най-напред тебе. Ти се съсипа от работа за мене и аз съм ти признателен. Фелисиен Верну ми предлага да работи при мене една година без заплата и ми дава двадесет хиляда франка за една трета от вестника. Но аз искам да остана пълен господар. Сбогом!
	— Ненапразно се казва Фино*22 — каза Люсиен.
	[*22 Името Фино се произнася като думата finaud, която означава хитрец.]
	— О, страшен хитрец е. И ще си пробие път — отговори Етиен, без да иска да знае дали ще го чуе, или не ловкият човек, който в момента затваряше вратата на ложата.
	— Той ли? — забеляза директорът. — Ще стане милионер, ще се ползува с всеобщо уважение, а може би ще успее да се обгради и с приятели…
	— Боже мой — възкликна Люсиен, — какъв вертеп! И вие ще накарате това прелестно момиче да започне подобни преговори? — добави той и посочи Флорин, която им отправяше мили погледи.
	— Тя ще успее. Вие не знаете колко предани и деликатни са тези чудесни същества! — отговори Лусто.
	— Те изкупват всичките си недостатъци, заличават всичките си прегрешения с безпределната си любов, когато обикнат някого — каза директорът. — Истинското чувство на една актриса е още по-красиво, защото е в пълно противоречие с нейната среда.
	— Все едно, че си намерил в калта диамант, достоен за най-горделивата корона — допълни Лусто.
	— Само че — каза директорът — Корали е разсеяна. Без сам да иска, вашият приятел я очарова и тя ще се провали. Пропуска реплики, два-три пъти вече не чу суфльора. Господине, моля ви се, седнете в този ъгъл — предложи той на Люсиен. — Ако Корали се е влюбила във вас, ще й кажа, че сте си отишли.
	— Недейте — извика Лусто. — Кажете й по-добре, че господинът ще вечеря с нас и че тя ще го има на свое разположение. Ще видите, че ще почне да играе като госпожица Марс*23.
	[*23 Знаменита френска актриса (1779–1847).]
	Директорът излезе.
	— И тъй, драги приятелю — каза Люсиен на Етиен, — значи, вие без всякакво стеснение ще накарате госпожица Флорин да поиска от дрогериста тридесет хиляди франка само за половината трета, докато Фино е закупил цялата за същата цена.
	Лусто не даде време на Люсиен да довърши мисълта си.
	— Вие от небето ли падате, моето момче! Този дрогерист не е човек, а чисто и просто каса, отключена от любовта.
	— Ами вашата съвест?
	— Съвестта, драги, е тояга, която всеки хваща, за да бие ближния си, но никога не я вдига срещу себе си. За един ден само случайността ви поднася чудеса, каквито аз съм чакал цели две години. А вие сте седнали да умувате добри ли са средствата й. Възможно ли е? Умен, както ми се струвате, стигнал до идейна независимост, присъща на смелите интелектуалци на нашето време, вие затъвате в скрупули като монахиня, която се обвинява, че е изяла с охота яйцето си. Ако Флорин успее, ставам главен редактор, получавам двеста и петдесет франка месечна заплата, вземам големите театри, оставям на Верну водевилните театри, а вие стъпвате на стремето и поемате наследството ми във всички театри по булевардите. Ще получавате по три франка на колона, ще пишете по една на ден, тридесет колони на месец, това прави деветдесет франка. Ще получавате книги за шестдесет франка, които ще продавате на Барбе. Ще можете освен това да искате от театрите по десет билета на месец — всичко четиридесет — и ще ги продавате за четиридесет франка на друг Барбе, специалист по театрите, с когото ще ви запозная. И така, виждам ви с двеста франка на месец. Ако спечелите благоволението на Фино и ако проявите неоспорими дарби, бихте могли да пишете по някоя статия за сто франка в новия му седмичник. Защото там си слагаш подписа и не можеш да пишеш врели-некипели, както в малкия вестник. Ето ви тогава с триста франка на месец. Има даровити хора, драги мой, като бедния Д’Артез, който се храни всеки ден у Фликото. Те и за десет години едва ли ще стигнат до триста франка месечен доход. Можете да си докарате до четири хиляди франка годишно, без да смятате възнагражденията от книжарите, ако пишете благоприятни отзиви за книгите им. А колко получава един супрефект? Три хиляди франка годишно и умира от скука в своята околия. Не ви говоря за удоволствието да посещавате театрите безплатно, защото то скоро се превръща в умора, но свободно ще влизате зад кулисите на четири театъра. Бъдете недостъпен и остроумен един-два месеца и актрисите ще ви затрупат с покани за вечери. Ще ви ухажват дори и приятелите им. Ще се храните у Фликото само когато нямате повече от франк в джоба или когато не сте канен на вечеря. До пет часа днес в Люксембургската градина не знаехте как да свържете двата края, сега сте напът да станете една от стоте привилегировани личности, които създават общественото мнение във Франция. След три дни, ако планът ни успее, ще добиете власт с по тридесет остроумни думи на ден да накарате някой човек да си проклина дните. Ще можете да си осигурите развлечения у всички актриси от вашите театри. Ще можете да провалите някоя хубава пиеса и да привлечете цял Париж на друга, която нищо не струва. Ако Дориа откаже да издаде „Маргаритки“ или не ви даде нищо за тях, можете да го заставите да дойде у вас смирен и покорен и да ви предложи две хиляди франка. Покажете дарба и обнародвайте в три различни вестника три статии, които смъртно да застрашават някоя от сделките на Дориа. Или някоя книга, на която разчита, и ще видите как ще се изкатери до таванската ви стаичка и ще се залепи за нея като бръшлян. А книжарите, които, вежливо или не, биха ви изгонили днес, ще образуват опашка пред дома ви за вашия роман и ще наддават за ръкописа ви. Оценен за четиристотин франка от Догро, той ще стигне до четири хиляди франка. Ето облагите от вестникарския занаят. Именно затова държим новодошлите на разстояние от вестниците. За да проникне в тях човек, трябва не само голяма дарба, но и щастие. А вие се колебаете дали да се съгласите, или не. Ако не се бяхме срещнали днес у Фликото, можехте още три години да чакате или да умрете от глад като Д’Артез в някоя мансарда. Когато Д’Артез стане учен от ранга на Бейл и голям писател като Русо, ние ще бъдем вече богати и ще бъдем господари на съдбата и на славата му. Фино ще бъде депутат, собственик на голям вестник, а ние това, което сами си изберем: перове на Франция или затворници за неизплатени дългове в „Сент-Пелажи“.
	— И Фино ще продаде прословутия си вестник на тези министри, които му дадат най-много пари, както сега продава похвалите си на госпожа Бастиен, хулейки госпожица Виржини и доказвайки, че шапките на госпожа Бастиен са по-хубави от хвалените по-рано във вестника шапки на съперницата й! — провикна се Люсиен, припомняйки си сцената в редакцията.
	— Вие сте голям наивник, драги — отговори сухо Лусто. — Преди три години Фино ходеше със скъсани подметки, хранеше се у Табар за осемнадесет су, пишеше реклами за десет франка и дрехите се крепяха на тялото му като по чудо, също така непонятно, както непорочното зачатие; сега Фино има свои собствен вестник, който струва сто хиляди франка. С действителните абонаменти и разните косвени налози, събирани от вуйчо му, той си изкарва двадесет хиляди франка годишно. Всеки ден го канят на пищни обеди и вечери, а от един месец има собствен кабриолет. От утре застава начело на седмичен вестник с една шеста от собствеността, получена съвсем даром, с петстотин франка месечна заплата, към която ще прибави поне хиляда франка от нехоноруваните статии, за които обаче съдружниците му плащат. Ако Фино се съгласи да ви плаща по петдесет франка на лист, цяло щастие ще бъде за вас да му давате поне три статии даром. Едва когато стигнете до неговото положение, ще можете да го съдите: човек може да бъде съден само от хора, равни нему. Ще си обезпечите грамадно бъдеще, ако се покорявате сляпо, когато трябва да ненавиждате по задължение, ако нападате, когато Фино ви каже: „Нападни!“, ако хвалите, когато ви каже: „Похвали!“ Когато поискате да си отмъстите на някого, всяка сутрин имате възможност да бичувате приятеля или врага си с няколко думи, поместени в нашия вестник. Ще ми кажете: „Лусто, да унищожим този човек!“ и ще убиете жертвата си с голяма статия в седмичния вестник. Най-сетне, ако въпросът е от жизнено значение за вас, Фино, на когото вече ще бъдете необходим, ще ви остави да нанесете последния смъртоносен удар в някой голям вестник с десет-дванадесет хиляди абонати.
	— Значи, вярвате, че Флорин ще успее да убеди дрогериста да сключи тази сделка? — запита Люсиен зашеметен.
	— Разбира се, че вярвам! Завесата пада, отивам да й кажа две думи, всичко ще се уреди още тази нощ. Ще й дам необходимите наставления: Флорин е умна за двама и отлично ще се справи.
	— А този честен търговец си седи, възхищава се на Флорин със зинала уста и съвсем не подозира, че ще му измъкнат тридесет хиляди франка!
	— Нова глупост! Като че ли ще бъде ощетен! — извика Лусто. — Драги мой, ако министърът купи вестника, само след шест месеца дрогеристът може би ще получи петдесет хиляди франка срещу тридесетте, дадени сега. Освен това за Матифа е важен не вестникът, а успехът на Флорин. Когато се разчуе, че Матифа и Камюзо (те сигурно ще станат съдружници) са собственици на списание, всички вестници ще пишат благосклонни статии за Флорин и Корали. Флорин ще се прочуе и навярно ще получи ангажимент за дванадесет хиляди франка в някой друг театър. С една дума, Матифа ще си спести хиляда франка месечно, колкото му струват подаръците и вечерите, давани на журналистите. Вие нямате понятие за хората и за деловите отношения.
	— Горкият човек! — каза Люсиен. — Разчита на една приятна нощ.
	— И Флорин няма да му даде мира — продължи Лусто, — докато той не й покаже, че е станал собственик на шестинката, закупена от Фино. Аз пък още на втория ден ще бъда главен редактор и ще печеля хиляда франка на месец. Край на всички беди! — възкликна любовникът на Флорин.
	Лусто излезе от ложата и остави Люсиен съвсем замаян, потънал в бездна от мисли, открил света такъв, какъвто е. След като бе видял Дървените галерии, нишките, които движат книжарството, и кухнята, където се приготвя славата, след като се бе разходил из кулисите на театъра, поетът съзираше опаката страна на съвестите, механизма на парижкия живот, изобщо механизма на всичко. Възхитен от играта на Флорин, той завидя на щастието на Лусто. Забрави за малко Матифа. Остана така около пет минути. Те му се сториха цяла вечност. Пламенни мисли обагряха душата му и плътта му се разбуждаше при вида на актрисите, на техните сластни очи и силно гримирани уста, на блестящите им гърди, предизвикателно късите поли, които се диплеха съблазнително и откриваха краката им, стегнати с червени чорапи със зелени багети, крака, които можеха да развълнуват целия партер. Две поквари се движеха успоредно като две течения, които се съединяват при наводнение: те разяждаха поста, седнал в единия край на ложата, опрян на облегалото от червено кадифе, отпуснал ръка, втренчил очи в завесата, още по-податлив на обаянието на този живот, изпълнен със светкавици и облаци, защото той искреше като фойерверк сред непрогледната нощ на неговото трудолюбиво, невзрачно, тъмно и еднообразно съществуване. Изведнъж любовният блясък на едно око ослепи разсеяния взор на Люсиен през една дупка на завесата. Пробуден от вцепенението си, Люсиен позна окото на Корали, което го изгаряше. Той сведе глава и погледна Камюзо, който тъкмо в този момент влизаше в отсрещната ложа. Този любител на сцената беше дебел и тлъст търговец на коприни от улица Бурдоне, член на търговския съд, баща на четири деца, женен за втори път, собственик на осемдесет хиляди франка рента, но вече петдесет и шест годишен, с надвиснали като калпак гъсти сиви коси и с лицемерното изражение на мъж, решил да подслади последните си години, нежелаещ да напусне живота, без да е получил малко радост, след като бе изпил всички горчилки на търговията. Челото му имаше цвят на прясно масло, червендалестите му бузи на монах сякаш едва побираха ликуващия му възторг: той беше без жена си и възнамеряваше да ръкопляска шумно на Корали. В Корали беше съсредоточено цялото тщеславие на този богат буржоа и край нея той се чувствуваше като някогашен голям благородник. Търговецът смяташе, че поне половината успех на Корали е негов, още повече че беше поел всички разходи. Поведението му се узаконяваше от присъствието на неговия тъст, дребен старик с напудрена коса, с прекалено живи очи, но независимо от това с твърде достопочтен вид. Отвращението на Люсиен отново се надигна и той си спомни каква чиста и възторжена любов бе изпитвал цяла година към госпожа Дьо Баржьотон. И тутакси любовта, на каквато са способни само поетите, разпери белите си криле и хиляди спомени обсадиха със синкавите си далечини великия жител на Ангулем, който потъна в мечти. Завесата се вдигна. Корали и Флорин бяха на сцената.
	— Той пет пари не дава за тебе — пошушна Флорин, докато Корали произнасяше своята реплика.
	Люсиен не можа да сдържи смеха си и погледна Корали. Тази жена, една от най-очарователните и запленяващи парижки актриси, съперница на госпожа Перси и на госпожица Фльорне, на които приличаше и чиято съдба беше обречена да сподели, притежаваше изключително обаяние над мъжете. Корали беше прекрасен тип на еврейка, с овално продълговато лице, сякаш от светла слонова кост, с червена като нар уста и изящно очертана брадичка. Под клепачите й с извити мигли пламтяха черни очи с чезнещ поглед, в който, когато се наложеше, проблясваше горещината на пустинята. Над засенчените й от маслинено тъмни кръгове очи се виеха дъговидни гъсти вежди. По бледото й чело, увенчано с черни, в този миг пригладени коси, отразяващи светлините, се четяха великолепни, едва ли не гениални мисли… Подобно на много актриси обаче Корали, лишена от остроумие въпреки задкулисната си ирония, лишена от образование въпреки чисто женската си опитност, се отличаваше само с чувствителността и добросърдечието, присъщи на влюбените жени… Освен това кой ли би се занимавал с душата й, след като тя запленяваше погледа с гладките си закръглени ръце, с удължените си пръсти, със златистите си рамене, с гръдта си, възпята в „Песен на песните“, с гъвкавата извита шия, с изящните крака в червени копринени чорапи? Тази красота, изпълнена с ориенталска поезия, се подчертаваше още повече от испанския й костюм, възприет в нашите театри. Корали радваше залата, всички очи поглъщаха, нейната стегната в елече талия и галеха андалуските й бедра, около които сластно се виеше полата й. В един миг, съзнавайки, че това същество играе само за него, Люсиен престана да мисли за Камюзо, както момчето в райската градина нехае за кората на обелената ябълка: чувствената любов взе връх над целомъдрената, насладата — над желанието и демонът на сладострастието му пошепна ужасни мисли.
	„Не зная нищо за любовта, която протича сред пиршества, вино и плътски радости — каза си той. — Досега съм живял повече с мечти, отколкото с действителността. Но човек, който иска всичко да опише, трябва всичко да опознае. Аз съм пред първата си пищна вечеря, първата оргия сред този странен свят, защо да не вкуся от тия толкова прехвалени наслади, за които ламтяха големите благородници от миналия век, живеещи с куртизанки? Не трябва ли да изпитаме радостите, съвършенствата, унесите, изтънчените възможности, които предлага любовта на куртизанките и актрисите, макар и само за да може да ги пренесем в красивите области на истинската любов? Не е ли това все пак поезията на плътта? Преди два месеца тези жени ми се струваха божества, пазени от непристъпни дракони. Ето сега една, много по-красива от Флорин, за която завиждах на Лусто. Защо да не използувам нейното увлечение, щом най-могъщите хора заплащат с най-скъпите си съкровища само една нощ с такава жена? Когато слизат в тези бездни, посланиците забравят и вчерашния, и утрешния ден. Ще бъда последен глупак, ако проявя по-голяма взискателност от самите принцове, още повече че не обичам друга жена.“
	Люсиен вече не мислеше за Камюзо. След като бе изразил пред Лусто дълбоко отвращение от тази тъй недостойна подялба, той сам падаше в коварния капан и плуваше, повлечен от йезуитството на страстта.
	— Корали е луда по вас — каза му Лусто, когато се върна в ложата. — Вашата красота, достойна за най-прочутите мрамори на Гърция, нанася нечувани щети зад кулисите. Щастлив сте, драги. Едва осемнадесетгодишна, Корали ще има много скоро шестдесет хиляди франка годишно за своята красота. Тя е все още благоразумна. Продадена от майка си преди три години за шестдесет хиляди франка, тя е пожънала само огорчения и жадува за щастие. Постъпи в театъра от отчаяние, не можеше да търпи Дьо Марсе, първия си собственик. Щом се освободи от тази каторга — царят на контетата скоро я изостави, — тя намери добрия Камюзо, когото не обича, но той й е като баща; тя го понася и му позволява да е влюбен в нея. Отблъснала е вече най-богати предложения и се задоволява с Камюзо, защото той не я тормози. Така че вие сте нейната първа любов. Улучихте я право в сърцето още щом ви видя и Флорин отиде в гримьорната да я вразуми, защото студеното ви държане я довежда до отчаяние. Пиесата ще пропадне, Корали не помни вече ролята си! Сбогом, ангажимент в „Жимназ“, а Камюзо го беше вече подготвил.
	— Възможно ли е?… Горкото момиче! — възкликна Люсиен, чието тщеславие беше много поласкано. Сърцето му преля от гордо задоволство.
	— Драги мой, само за една вечер ми се случват повече събития, отколкото през първите осемнадесет години от живота ми!
	И Люсиен му разказа за любовното си приключение с госпожа Дьо Баржьотон и за ненавистта си към барон Дю Шатле.
	— Отлично! Тъкмо ни липсва жертва за вестника, ще се заловим с него. Този барон е красавец от времето на Империята, привърженик на правителството, много удобен за нас. Често го виждам в операта. Пред очите ми е и вашата високопоставена дама, тя е обикновено в ложата на маркиза Д’Еспар. Баронът ухажва бившата ви възлюбена, мършава като чироз. Чакайте малко! Фино току-що ми прати бързо съобщение, че няма материал за вестника. Един от нашите редактори, хубостникът Ектор Мерлен, му изиграл този номер, защото отказали да му плащат белите полета. Фино, отчаян, пише набързо една статия против операта. Чуйте, драги, изгледайте пиесата докрай, помислете върху нея и напишете отзив. Аз отивам в кабинета на директора да съчиня три колони за вашия човек и за красивата горделивка, на които утре няма да им бъде леко.
	— Ето, значи, къде и как се пише вестникът! — удиви се Люсиен.
	— Винаги е така — отговори Лусто. — Десет месеца вече, откакто работя в него, винаги в осем часа вечерта вестникът е без копие.
	На типографски жаргон „копие“ се нарича ръкописът, който трябва да се набере от словослагателите, навярно защото се предполага, че авторите изпращат копието на творбата си. А може би също това е насмешлив превод на латинската дума copia*24, защото то винаги липсва, що се отнася до ръкописите!…
	[*24 Изобилие (лат.).]
	— Големият замисъл — но той никога няма да бъде осъществен — е да разполагаме с няколко предварително приготвени броя. Ето десет часът е, а нямаме нито ред. Ще отида да кажа на Верну и на Натан да дадат дванадесетина злободневки за депутатите, за канцлера Крюзо, за министрите и дори за приятелите му, ако е необходимо. Те ще послужат за блестящ завършек. В такъв случай журналистът би заклал и баща си, той е като пират, който пълни оръдията със заграбените монети, само и само да не умре. Проявете остроумие в статията си и ще спечелите благоволението на Фино. Той е признателен, когато му отърва, а това е най-добрата и най-солидната признателност, сигурна като квитанция от заложна къща…
	— Що за хора са тия журналисти!… — извика Люсиен. — Значи, трябва да седнеш пред една маса и да пишеш остроумно.
	— Точно както всяка вечер палиш лампата… докато маслото се свърши.
	Лусто се канеше да напусне ложата, когато влязоха директорът и Дю Брюел.
	— Господине — каза на Люсиен авторът на пиесата, — позволете ми да предам от ваше име на Корали, че ще бъдете заедно на вечерята, иначе пиесата ми ще пропадне. Нещастното момиче не знае вече нито какво говори, нито какво прави. Ще плаче, когато трябва да се смее, и ще се смее, когато трябва да плаче. Вече я освиркаха. Вие все още можете да спасите пиесата. В края на краищата удоволствието, което ви очаква, не е беда.
	— Господине, не съм свикнал да имам съперници — отвърна Люсиен.
	— Само това не бива да й казвате! — възкликна директорът и погледна автора. — Корали е способна да хвърли Камюзо през прозореца и това ще я разори. Достопочтеният притежател на „Кокон-д’Ор“ дава на Корали две хиляди франка на месец, плаща не само всичките й костюми, но и клакьорите…
	— Понеже вашите обещания с нищо не ме обвързват, спасете пиесата си — каза със султанско снизхождение Люсиен.
	— Не давайте вид, че отблъсвате това прелестно момиче — добави умолително Дю Брюел.
	— Е, няма какво, трябва да пиша статия за вашата пиеса и да се усмихвам на първата ви актриса! Дадено! — извика поетът.
	Авторът изчезна, но успя да кимне преди това съучастнически на Корали, която от този миг започна да играе чудесно. Буфе, който изпълняваше ролята на стар алкалд*25 в пиесата и за първи път прояви умението си да се гримира като старец, излезе на сцената сред бурни ръкопляскания и каза:
	[*25 Съдия (исп.) и дантелен рюш на яката и маншетите.]
	— Господа, пиесата, която имахме честта да изиграем пред вас, е от господата Раул и Дьо Кюрси.
	— Я виж! — И Натан бил съавтор — каза Лусто, — сега вече не се чудя какво търси тук.
	— Корали! Корали! — викаше възторжено публиката.
	От ложата на двамата търговци прогърмя силен бас:
	— И Флорин!
	— Флорин и Корали! — повториха тогава няколко гласа.
	Завесата се вдигна отново и Буфе излезе пак, този път с двете актриси, на които Матифа и Камюзо хвърлиха по един венец. Корали вдигна своя венец и го поднесе символично на Люсиен. Тези два часа, прекарани в театъра, минаха като сън за младежа. Кулисите, въпреки грозотата си, бяха упражнили първото си обаяние. Постът, още невинен, бе вдъхнал там полъха на разпуснатостта и аромата на сладострастието. В тия мръсни коридори, задръстени с всевъзможни механизми, опушени от лампите, върлува нещо като чума, която разяжда душата. Животът престава да бъде свещен, престава да бъде действителен. Там се осмиват всички сериозни неща и всички невероятни неща изглеждат истински. Тази обстановка подействува като опиум върху Люсиен, а Корали окончателно го потопи в радостно опиянение.
	Изгасиха големия полилей. В залата останаха само разпоредителките, които вдигаха голям шум, изваждайки пейките и затваряйки ложите. Лампите на рампата, угасени с едно духване, изпускаха смрадна миризма. Завесата се вдигна. Спуснаха от свода фенер и пожарникарите започнаха своята обиколка, придружени от прислужниците. След феерията на сцената, след ослепителната гледка на ложите, пълни с хубави жени, след ярките светлини и пищната магия на декорите и новите костюми, настъпи студ, грозота, мрак и пустош. Беше непоносимо. Неописуемо удивление обзе Люсиен.
	— Хайде, идваш ли, драги? — извика му Лусто от сцената.
	С един скок Люсиен се озова до него. Той едва позна Флорин и Корали, които бяха свалили вече костюмите си и стояха загърнати в мантата си, с топли обикновени рокли, с шапчици с черни воалетки, с една дума, пеперуди, превърнали се отново в гъсеници.
	— Ще ми позволите ли да ви хвана под ръка? — пошепна му разтреперана Корали.
	— С най-голямо удоволствие — отвърна Люсиен и щом я докосна, усети сърцето й, пърхащо до неговото като сърце на птичка.
	Актрисата се притисна с наслада до поета като котка, която нежно и топло се умилква в краката на господаря си.
	— Ще вечеряме заедно, нали? — запита тя.
	Четиримата излязоха от театъра; пред входа за артисти откъм улица Фосе дю Тампл чакаха две коли. Корали покани Люсиен в колата, където се бяха настанили вече Камюзо и неговият тъст дядо Кардо. Тя покани също и Дю Брюел. Директорът на театъра се качи в другата кола с Флорин, Матифа и Лусто.
	— Отвратителни коли! — възкликна Корали.
	— Защо нямате свой екипаж? — запита Дю Брюел.
	— Защо ли? — извива тя сърдито. — Не искам да го кажа пред господин Кардо, който навярно така е възпитал своя зет. Можете ли да повярвате, че такъв дребен и стар, какъвто го виждате, господин Кардо дава само петстотин франка на месец на Флорантин и те едва й стигат за наем, храна и обувки? Старият маркиз Дьо Рошгюд, който има шестстотин хиляди ливри рента, от два месеца ми предлага едно купе. Но аз съм актриса, а не проститутка.
	— След два месеца ще имате собствена кола, госпожице — заяви важно Камюзо, — но вие никога не сте ми поискали това.
	— Нима такова нещо се иска? Нима човек, който обича една жена, я оставя да гази в калта и да ходи пеш с риск да си счупи крака? Само рицари, които цял ден премятат аршина в ръцете си, обичат окаляни поли.
	Като изрече тези думи, които разбиха сърцето на Камюзо, Корали докосна крака на Люсиен и го притисна между коленете си, взе ръката му и я стисна. После замлъкна и сякаш потъна в безкрайна наслада: подобен миг възнаграждава тези бедни същества за всички минали скърби, за преживените нещастия и влива в душите им поезия, непозната на други жени, които за щастие не са били изложени на такива жестоки контрасти.
	— Към края играхте не по-лошо от госпожица Марс — каза Дю Брюел на Корали.
	— Да — намеси се Камюзо, — изглежда, че отначало нещо дразнеше госпожицата, но от средата на второто действие тя игра възхитително. Половината ви успех се дължи на нея.
	— Както и половината неин успех се дължи на мене — подхвърли Дю Брюел.
	— Вие спорите съвсем напразно — прошепна Корали с изменен глас.
	Тя използува настъпилата за миг тъмнина, притисна с устни ръката на Люсиен и я обля в сълзи. Люсиен се развълнува до дъното на душата си. Смирението на влюбената куртизанка я довежда до всеотдайност, на която и ангелите едва ли са способни.
	— Господинът ще напише отзива за пиесата — каза Дю Брюел, обръщайки се към Люсиен, — той може да пише няколко пленителни реда за милата ни Корали.
	— О! Направете ни тази малка услуга — каза Камюзо с такъв тон, като че ли беше готов да падне на колене пред журналиста — и можете винаги да ме считате ваш покорен слуга.
	— Не посягайте на свободата на мисълта му! — извика гневно актрисата. — Нека пише, каквото иска! Татко Камюзо, купувайте ми коли, а не похвали.
	— Похвалите ми няма да струват скъпо — каза любезно Люсиен. — Не съм писал никога във вестниците, не познавам журналистическите нрави, ще пиша за вас с девствено перо.
	— Ще бъде наистина интересно — забеляза Дю Брюел.
	— Стигнахме улица Бонди — обади се дребничкият дядо Кардо, който се чувствуваше съвсем потиснат след гневния изблик на Корали.
	— Ти подаряваш на мене първите опити на перото си, а аз на тебе — първите трепети на сърцето си — прошепна Корали в краткия миг, когато остана в колата сама с Люсиен.
	Корали се качи в спалнята при Флорин, за да облече роклята, която беше изпратила предварително за тази вечер. Люсиен не беше виждал с какъв разкош обграждат актрисите или любовниците си забогателите търговци, решили да се насладят на живота. Макар че Матифа, непритежаващ толкова крупно състояние както Камюзо, беше обзавел апартамента доста скъпернически, Люсиен бе изненадан от художествено украсената трапезария със столове, тапицирани със зелено сукно, закрепено с гвоздеи с позлатени главички, осветена от хубави лампи, пълна с кошници цветя, както и от салона с мебели, покрити с жълта коприна на изящни кафяви шарки, където блестяха две модни ценности — прекрасен полилей и персийски килим. Часовникът, свещниците, камината, всичко беше подбрано с вкус. Матифа беше предоставил пълна свобода на Грендо, млад архитект, който му строеше къща. Знаейки предназначението на този апартамент, архитектът бе положил особени грижи за него. Ето защо Матифа, който винаги си оставаше търговец, се докосваше особено предпазливо до всяка дреболия, като че ли непрестанно имаше пред очите си съответната платена от него сметка, и гледаше на луксозните вещи като на скъпи накити, неблагоразумно извадени от кутиите.
	Една мисъл се четеше в очите на дядо Кардо: „И аз ще бъда принуден да направя това за Флорантин!“
	Люсиен веднага разбра защо жалкото състояние на квартирата на Лусто съвсем не го смущаваше: обичан от Флорин, негласен цар на тези пиршества, Етиен се радваше на великолепието на дома. И той бе застанал самоуверено пред камината като истински домакин, докато разговаряше с директора, който поздрави Дю Брюел за успеха на пиесата.
	Фино влезе и веднага се развика:
	— Материал, материал! В пощенската кутия на вестника няма нищо! В момента словослагателите имат моята статия, но вече я завършват.
	— Току-що пристигнахме — каза Етиен. — Ще намерим маса и запалена камина в будоара на Флорин. Ако господин Матифа ни достави хартия и мастило, на бърза ръка ще приготвим вестника, докато Флорин и Корали се облекат.
	Кардо, Камюзо и Матифа се спуснаха да търсят пера, ножчета и всичко необходимо за двамата писатели. В този миг една от най-хубавите танцьорки на времето, Тулиа, влезе в салона.
	— Драги мой — каза тя на Фино, — съгласиха се да вземат сто абонамента, те са вече пласирани принудително между оркестъра, певците и балета и няма да струват нищо на дирекцията. Вестникът ти се списва толкова духовито, че никой няма да протестира. Ще получиш и уговорените ложи. Ето парите за първото тримесечие — и тя му подаде две банкноти. — Така че престани да ме хулиш!
	— Загубен съм — извика Фино. — Нямам вече и уводна статия за утрешния брой, защото ще трябва да махна ругателствата, които написах против операта…
	— Какъв красив жест, божествена Лаис — провикна се Блонде, който влезе след балерината с Натан, Верну и Клод Виньон, доведен от него. — Ще останеш ли да вечеряш с нас, любов моя, или ще те смачкам като пеперудка, каквато си всъщност. Като танцьорка няма да възбудиш никакво съперничество тук, а колкото до красотата, вие сте достатъчно умни да не си завиждате пред хората.
	— За бога, Дю Брюел, Натан, Блонде, спасете ме, приятели мои — извика Фино. — Трябват ми цели пет колони.
	— От мене имате две за пиесата — обади се Люсиен.
	— И от мене една — каза Лусто.
	— Тогава вие, Натан, Верну, Дю Брюел, напишете остроумията за последната страница. Славният Блонде ще ми даде две малки уводни колони. Тичам в печатницата. Цяло щастие е, че си с колата си, Тулиа.
	— Да, но в нея е херцогът заедно с един немски министър — каза тя.
	— Да поканим херцога и министъра — предложи Натан.
	— Щом е немец, умее да пие, умее и да слуша. И ние ще му наговорим толкова дързости, че той ще бъде принуден да докладва на своя принц — пошегува се Блонде.
	— Кой между нас тук е най-сериозната личност, за да слезе да поговори с него? — попита Фино. — Хайде, Дю Брюел, ти си бюрократ, доведи херцог Дьо Реторе, министъра и хвани под ръка Тулиа. Боже мой, колко красива е Тулиа тази вечер!…
	— Ще станем тринадесет! — промълви побледнял Матифа.
	— Не, четиринадесет — извика току-що влязлата Флорантин. — Искам да надзиравам милорд Кардо!
	— А Блонде е довел Клод Виньон — забеляза Лусто.
	— Доведох го, за да пие — отвърна Блонде и грабна една мастилница. — А сега, братлета, постарайте се да бъдете остроумни, за да оправдаете петдесет и шестте бутилки вино, които ни чакат — каза той на Натан и на Верну. — Помогнете преди всичко на Дю Брюел, той е майстор на водевили, кой знае какви плоски остроти ще измайстори. Подтикнете го да измисли нещо действително забавно.
	Въодушевен от желанието да покаже на тези забележителни личности на какво е способен, Люсиен написа първата си статия в будоара на Флорин, върху нейната кръгла масичка, под светлината на розовите свещи, които му запали Матифа:
C>
#	„“ПАНОРАМА-ДРАМАТИК"

	_Първо представление на „Алкалд в затруднение“, имбролио в три действия. — Дебют на госпожица Флорин, госпожица Корали, Буфе._

	Влизат, излизат, говорят, разхождат се, търсят нещо и не намират нищо, невъобразимо суетене. Алкалдът е загубил дъщеря си, а намира нощното си боне. Но бонето не му става. Навярно принадлежи на някой крадец. Къде е крадецът? Влизат, излизат, говорят, разхождат се, търсят още по-старателно. Най-сетне алкалдът намира един мъж, без да намери дъщеря си, и дъщеря си, без да намери мъж до нея, което задоволява него, но не и публиката. Настъпва спокойствие. Алкалдът иска да разпита мъжа. Старият алкалд се настанява в голямо алкалдско кресло и оправя ръкавите с алкалди. Испания е единствената страна, където има алкалди, като маншети на дългите ръкави, където носят алкалди и около вратовете си, същите тия надиплени яки, които представляват в парижките театри едва ли не половината от художественото им въздействие. Този алкалд, който непрекъснато ситни насам-натам с дребни крачки като всяко задъхано старче, е Буфе, приемникът на Потие, млад актьор, който толкова добре изобразява старец, че разсмя и най-автентичните старци. Има бъдеще за сто старци в това плешиво чело, в този треперлив глас, в тия хилави прасци и тяло на жеронт. Този млад актьор е толкова стар, че е просто страшен: хората се боят да не се заразят от старостта му. И какъв великолепен алкалд! Каква пленителна неспокойна усмивка! Каква надута тъпота! Какво глупаво достойнство! Каква съдийска колебливост! Колко му е ясно, че едно и също нещо може да стане едно след друго истина и лъжа! Той е достоен да стане министър на някой конституционен монарх! При всеки въпрос на алкалда непознатият всъщност го разпитва. Буфе отговаря с въпроси, така че запитан от отговора, алкалдът осветлява всичко с въпросите. Тази сцена, в най-висока степен комична, в която се чувствува духът на Молиер, буйно развесели цялата зала. На сцената като че ли всички се споразумяха. Но аз не съм в състояние да ви кажа кое е ясно и кое е неясно: там беше дъщерята на алкалда, превъплътена от истинска андалуска, истинска испанка, с испански очи, с испански тен, с испанска снага, с испанска походка, испанка от глава до пети, с кама под жартиера, с любов в сърцето, с кръст, закачен на панделка върху гърдите. Към края на действието някой ме запита харесва ли ми пиесата, аз отговорих: „Тя носи червени чорапи със зелени багети. Стъпалцето й е съвсем мъничко в лачената пантофка, а краката й са най-хубавите в цяла Андалусия!“ Ах, тази алкалдска дъщеря! Прищява ви се да любите, като я гледате, тя поражда ужасно желание, иде ви да скочите на сцената, да й поднесете сламената си колиба и сърцето си или тридесет хиляди ливри рента и перото си. Тази андалуска е най-хубавата актриса в Париж. Корали — понеже трябва да кажем името й — е еднакво способна да играе малка кокетка или графиня. Не зная в коя роля би се харесала повече. Ще стане каквото самата тя пожелае, защото е създадена да умее да направи всичко. Може ли да се каже нещо по-ласкаво за някоя актриса от булевардите?
	Във второто действие пристигна една испанка от Париж, с бледо лице и смъртоносни очи. Този път аз попитах откъде идва. Отговориха ми, че идва от кулисите и се казва госпожица Флорин. Но, бога ми, не повярвах, толкова огън пламтеше в движенията й, толкова ярост — в любовта й. Тази съперница на дъщерята на алкалда в пиесата е съпруга на някакъв големец, скроен от наметалото на Алмавива — в него впрочем има плат за сто благородници от булеварда. Флорин нямаше червени чорапи със зелени багети, нито лачени пантофки, но в замяна носеше наметка и воал, с който се забулваше като истинска високопоставена дама. Тя доказа, че тигрицата може да стане котка. По хапливите реплики на двете испанки разбрах, че между тях се разиграва драма на ревност. После, тъкмо когато всичко щеше да се уреди, глупавият алкалд отново забърка някаква каша. Цялата тази неразбория от факли, богаташи, слуги, фигаровци, благородници, алкалди, момичета и жени наново започнаха да търсят, да влизат, да излизат, да сноват. Интригата пак се завърза и аз я оставих да се развързва както може, защото двете жени — ревнивата Флорин и щастливата Корали — пак ме омотаха в гънките на полите и на мантиите си, и ми закриха с малките си крачета всяка друга гледка.
	Успях да стигна до третото действие, без да предизвикам нещастие, без да причиня намесата на полицейския комисар и без да скандализирам залата. Това ме накара да повярвам в силата на обществения и религиозен морал, с които Камарата на депутатите толкова много се занимава, та човек би помислил, че във Франция няма вече нравственост. Разбрах, че става дума за човек, който обича две жени, а те не го обичат; или че те го обичат, а той не ги обича; който не обича алкалдите или когото алкалдите не обичат; който обаче несъмнено е доблестен благородник и обича някого, навярно себе си или в краен случай Бога, защото отива в манастир. Ако искате да узнаете нещо повече, изтичайте в „Панорама-Драматик“. Вече сте предупредени, смятам, че трябва да отидете един път, за да свикнете с тържествуващите червени чорапи със зелени багети, с многообещаващото краче, с очите, през които се прокрадва слънчев лъч, с тънкостите на парижанката, преоблечена като андалуска, на андалуската, маскирана като парижанка. И втори път, за да се насладите на пиесата, която ви кара да се заливате от смях, при вида на появилия се старец, или в плач, когато се яви влюбеният благородник.
	Пиесата заслужи успеха си. Авторът, който, както казват, имал за сътрудник един от нашите най-големи поети, улучи успеха с по една влюбена девойка във всяка ръка: ето защо публиката едва не примря от удоволствие. Краката на двете актриси бяха като че ли по-находчиви и от автора. При все това, дори когато двете съпернички не бяха на сцената, диалогът си оставаше духовит. Това доказва ярко отличните качества на пиесата. Името на автора бе съобщено сред бурии ръкопляскания, които разтревожиха архитекта на залата. Авторът обаче, свикнал с изригванията на този вулкан, който кипи под полилеите, съвсем не се смути. Той е господин Дьо Кюрси. А двете актриси изиграха знаменитото севилско болеро, благословено някога от светите отци на Вселенския събор и позволено от цензурата въпреки опасното сладострастие на жестовете. Само това болеро е достатъчно да привлече всички старци, които още таят следи от любов в сърцата си, и аз милосърдно ги предупреждавам да почистят добре стъклата на лорнетите си."
C$
	Докато Люсиен пишеше тази страница, която направи преврат в журналистиката, понеже откри нов самобитен похват, Лусто нахвърли една статия върху съвременните нрави, озаглавена „Бившият красавец“, която започваше така:
C>
	„Красавецът от Империята е все още висок, тънък, добре запазен мъж, който носи корсет и ордена на «Почетния легион». Казва се нещо от рода на Потле и за да бъде добре гледан от двореца днес, баронът от времето на Империята е прибавил към името си едно «дю» и е станал Дю Потле. Но в случай на революция пак ще си стане само Потле. Човек, служещ на две каузи, подобно на името си, той ухажва дамите от предградието Сен-Жермен, след като е бил славният, полезният, любезният паж на сестрата на човека, чието име се стеснявам да произнеса. Може би Потле отрича службата си при императора, но той все още пее романсите на интимната си благодетелка…“
C$
	Статията беше изтъкана от доста глуповати лични нападки, които бяха допустими по онова време. Този жанр бе усъвършенствуван по-късно, особено във „Фигаро“. Лусто сравняваше госпожа Дьо Баржьотон, ухажвана от Шатле, с чироз и това забавно сравнение щеше да се хареса на читателите, макар и да не познаваха осмените лица. Шатле пък беше уподобен на чапла. Любовта на тази чапла, която не може да преглътне рибената кост, защото тя се счупва на три парчета, щом я изпусне на земята, будеше неудържим смях. Тази шега, разтеглена в няколко статии, предизвика, както е известно, невъобразим отзвук в предградието Сен-Жермен и беше една от безбройните причини за строгите мерки срещу свободата на печата.
	След един час Блонде, Лусто и Люсиен се върнаха в салона, където гостите разговаряха — херцогът, министърът, четирите жени, тримата търговци, директорът на театъра и Фино заедно с тримата автори. Един чирак с книжна шапка на главата беше вече дошъл да иска материалите за вестника.
	— Работниците ще си отидат, ако не им занеса нещо — каза той.
	— Дръж, ето ти десет франка и нека почакат — каза му Фино.
	— Ако им занеса парите, господине, ще обърнат печатницата на кръчма и сбогом, вестник.
	— Здравият разум на това дете направо ме плаши — заяви Фино.
	Тъкмо когато министърът предричаше бляскаво бъдеще на хлапака, тримата автори влязоха. Блонде прочете една много духовита статия против романтиците. Хрониката на Лусто разсмя всички. Херцог Дьо Реторе препоръча да се вмъкнат косвено няколко хвалебствени думи по адрес на госпожа Д’Еспар, ако не искат да настроят прекалено отрицателно предградието Сен-Жермен.
	— А сега прочетете ни и вие това, което сте написали — подкани Фино Люсиен.
	Когато Люсиен, цял разтреперан от страх, завърши, силни ръкопляскания отекнаха в салона. Актрисите целунаха новобранеца, тримата търговци едва не го задушиха в прегръдките си, Дю Брюел му стисна ръка просълзен, а директорът на театъра го покани на вечеря.
	— Няма вече деца — заяви Блонде. — След като Шатобриан измисли определението „възвишено дете“ за Виктор Юго, аз мога само да ви кажа, че сте младеж с остър ум, със сърце и със стил.
	— Господинът е наш сътрудник вече — каза Фино, като благодари на Лусто с хитър поглед на експлоататор.
	— Какви остроумия измислихте? — попита Лусто Натан и Дю Брюел.
	— Ето шегите на Дю Брюел — каза Натан: „Като видя до каква степен обществото се занимава с виконт Д’А…, виконт Демостен вчера каза: «Може би сега ще ме оставят на мира»“, „Една дама каза на краен роялист, който осъждаше речта на господин Паские, смятайки, че тя продължава системата на Деказ: «Да, но господин Паские има съвсем монархически крака».“
	— Щом началото е такова, няма нужда да четете по-нататък. Всичко е наред — каза Фино. — Бързо занеси това — обърна се той към чирака. — Позабавихме вестника, но затова пък това ще бъде най-добрият ни брой — добави той към групата журналисти, които вече поглеждаха изкосо Люсиен.
	— Остроумно момче, не може да се отрече — подхвърли Блонде.
	— Статията му е хубава — каза Клод Виньон.
	— Хайде да вечеряме — покани ги Матифа.
	Херцогът подаде ръка на Флорин, Корали улови под ръка Люсиен, а танцьорката седна между Блонде и немския министър.
	— Не разбирам защо нападате госпожа Дьо Баржьотон и барон Дю Шатле, който бил вече назначен, казват, за префект на Шарант?
	— Госпожа Дьо Баржьотон е изгонила Люсиен като просяк — заяви Лусто.
	— Такъв красив момък! — учуди се министърът.
	Вечерята, поднесена в нови сребърни прибори и севърски порцелан върху великолепна бяла покривка, беше наистина пищна. Ястията бяха поръчани у Шове, вината бяха избрани от най-прочутия винопродавец, приятел на Камюзо, Матифа и Кардо. Люсиен, който за пръв път се сблъскваше с парижкия разкош, пуснат в обращение, се учудваше на всичко, но успяваше да прикрие изненадата си като човек с остър ум, със сърце и със стил, както го беше окачествил Блонде.
	Докато прекосяваше салона, Корали беше прошепнала на ухото на Флорин:
	— Гледай да напиеш Камюзо, за да остане да спи у тебе.
	— Значи, _завъртя_ вече главата на журналиста? — отговори Флорин, служейки си с речника на този род жени.
	— Не, мила моя, влюбих се в него! — възрази Корали и прелестно сви рамене.
	Тези думи отекнаха в ушите на Люсиен, нашепнати му от петия смъртен грях. Корали беше чудесно облечена и роклята й изкусно подчертаваше това, което беше особено хубаво у нея. Всяка жена има достойнства, които са присъщи само на нея. Дрехата на Корали беше, както и роклята на Флорин, от нов изящен плат, копринен муселин, чиито първи мостри се задържаха за няколко дни у Камюзо, собственик на „Кокон-д’Ор“ и най-ценен представител на лионските фабрики. Така любовта и облеклото, гримът и парфюмът подсилваха очарованието на щастливата Корали. Удоволствието, което ни очаква и което няма да ни се изплъзне, действува страшно възбудително на младите хора. Сигурността е може би в техните очи главната привлекателна сила на публичните домове, в нея се крие може би и тайната на продължителната вярност. Под влияние на чистата откровена любов, с една дума, първата любов, съчетана с необичайната страст, която обхваща понякога тези бедни създания, и с възхищението от рядката красота на Люсиен, Корали налучка със сърцето си най-подходящите думи:
	— И грозен да си, и болен да си, пак ще те обичам! — прошепна тя на ухото на Люсиен, преди да седнат на масата.
	Какви вълнуващи думи за един поет! Камюзо изчезна и Люсиен престана да го вижда, загледан в Корали. Нима има човек, податлив на чувственост и наслада, отегчен от еднообразието на провинцията, привлечен от пороците на Париж, уморен от нищетата, изтерзан от принудителното си въздържане, наситен на монашеския си живот на улица Клюни и на безплодната си работа, който би могъл да си отиде от това блестящо пиршество? Люсиен беше вече с единия си крак в леглото на Корали, а с другия бе затънал в лепилото на вестника, към който така безуспешно се беше домогвал досега. След като толкова пъти напразно бе висял на пост на улица Сантие, той намираше тази вечер вестника, настанен около трапеза, с пълна чаша в ръка, весел и добре разположен. Само миг преди това бе отмъстил за всички изпитани мъки със статията, която на другия ден щеше да прониже двете сърца, където напразно се бе опитвал да излее озлоблението и болката, с които те го бяха напоили. Гледайки Лусто, той си казваше: „Това се казва приятел!“, без да подозира, че Лусто се боеше вече от него като от опасен съперник. Люсиен бе сгрешил, като показа наведнъж всичките си умствени възможности: една безцветна статия щеше да му бъде по-полезна. Блонде разпали завистта, разкъсваща Лусто, като каза на Фино, че човек е принуден да капитулира пред толкова голямо дарование. Тази негова преценка определи поведението на Лусто. Той реши да остане приятел на Люсиен и да се споразумее с Фино, за да експлоатират опасния новодошъл, държейки го във финансова зависимост. Неговото решение бе мълниеносно възприето и двамата с Фино отлично се разбраха само с две изречения, казани на ухо.
	— Много е даровит.
	— Ще бъде взискателен.
	— Охо!
	— Добре!
	— Никога не вечерям без страх с френски журналисти — каза немският дипломат с невъзмутимо и добродушно достойнство, гледайки Блонде, когото бе срещнал у графиня Дьо Монкорне. — Блюхер е изказал една мисъл, която вие сте призовани да осъществите.
	— Коя е тази мисъл? — запита Натан.
	— Когато през 1814 година Блюхер стигна до височините на Монмартр със Саакен — извинете ме, господа, че споменавам този злокобен за вас ден, — Саакен, рядък грубиян, каза: „И така, ще запалим Париж, нали!“ — „Нищо подобно, Франция ще умре само от това!“ — възрази Блюхер и показа пръснатата в краката им пламтяща и димяща язва по течението на Сена. Благославям Бога, че в моята страна няма вестници — продължи министърът след кратко мълчание. — Още не съм се съвзел от страха, който изпитах пред това едва десетгодишно човече с книжна шапка на глава, притежаващо благоразумието на стар дипломат. Днес имам чувството, че вечерям с лъвове и пантери, които ми оказват благоволението да не си показват ноктите.
	— Не ще съмнение — каза Блонде, — че можем да кажем и да докажем на Европа, че ваше превъзходителство е избълвал тази вечер една змия, но не е могъл да я накара да изкуши госпожица Тулиа, най-красивата ни танцьорка; и на тази тема бихме могли да направим коментарии върху Ева, библията, първородния и последен грях. Но успокойте се, вие сте наш гост.
	— Би било забавно — забеляза Фино.
	— Бихме могли също да напечатаме научни дисертации върху всички змии, скрити в сърцето и в тялото на човека, за да стигнем до дипломатическото тяло — каза Лусто.
	— Бихме могли да докажем, че някаква змия се крие в това шише с вишновка — рече Верну.
	— И в края на краищата вие бихте повярвали — заключи Виньон.
	— Господа, не показвайте скритите си нокти! — възкликна херцог Де Реторе.
	— Влиянието и могъществото на вестника са още в своята зора — каза Фино. — Журналистиката изживява все още детските си години. Тя ще порасне. След десет години всичко ще се обнародва. Мисълта ще огрее всичко, тя…
	— Тя ще поквари всичко — прекъсна го Блонде.
	— Добре казано — обади се Клод Виньон.
	— Тя ще създава крале — подхвърли Лусто.
	— Ще събаря монархии — каза дипломатът.
	— Ето защо — добави Блонде, — ако печатът не съществуваше, би трябвало да се измисли; но той е налице, а и ние съществуваме благодарение на него.
	— И ще умрете от него — заключи дипломатът. — Не виждате ли, че господството над масите — ако предположим, че ги просветите — ще накърни величието на личността? Не виждате ли, че като сеете разум сред низшите класи, ще пожънете бунт и ще бъдете първите му жертви? Какво чупят в Париж, когато настане смут?
	— Уличните фенери — каза Натан, — но ние сме много скромни и не се боим. Най-много да ни пукнат главите, но няма да ни ги счупят!
	— Вие сте толкова духовит народ, че никое правителство у вас не може да разгърне достатъчно своите възможности — каза немският пълномощен министър. — Ако не беше така, щяхте отново да завладеете Европа с перото си, макар че не успяхте да я задържите с меча си.
	— Вестниците са голяма напаст — каза Клод Виньон. — Тя можеше да бъде използувана, но правителството иска борба. Тогава ще има битка. Кой ще загине? Ето въпроса.
	— Разбира се, правителството — заяви Блонде, — постоянно повтарям това. Във Франция остроумието стои над всичко, а вестниците притежават не само остроумието на всички духовити хора, но и неискреността на Тартюф.
	— Блонде, Блонде, много далеч отиде! Не забравяй, че тук има и абонати.
	— Ти си собственик на склад от отрова и твоят страх е обясним, но аз не давам пукната пара за всичките ви дюкянчета, макар че живея от тях!
	— Блонде е прав — каза Клод Виньон. — Вестникарството, вместо да бъде свещенодействие, стана оръдие на партиите, а от оръдие то се превърна в търговия. И като всяка търговия, не признава нито закон, нито религия. Както каза Блонде, всеки вестник е дюкян, в който се продават на читателите думи по техен вкус. Ако съществуваше вестник на гърбавите, той би доказвал сутрин и вечер красотата и добротата на гърбавите и необходимостта от тях. Вестникът не е предназначен да осветлява политическите убеждения, а се нагажда към тях. Затова след известно време всички вестници ще станат подли, лицемерни, безчестни, лъжливи и престъпни. Те ще погубват идеите, обществените системи, хората и именно чрез това ще процъфтяват. Ще се ползуват с преимуществото на всички разсъждаващи същества — злото ще бъде сторено и никой няма да носи отговорност. Ние всички, и ти, и аз, и ти, Виньон, и ти, Лусто, и вие, Блонде и Фино, ще бъдем като Аристид, Платон, Катон, герои на Плутарх. Всички ще бъдем невинни, ще си измием ръцете от всяка подлост. С една възвишена мисъл, вдъхната му от историята на Конвента, Наполеон обясни причината за това морално или неморално явление: „За колективните престъпления никой не носи отговорност.“ Вестникът може да си позволи най-недопустимо поведение, без никой сътрудник да се смята лично омърсен.
	— Но властта ще наложи ограничителни мерки. Тя вече ги готви — каза Дю Брюел.
	— Ами! — възрази Натан. — Законите са безсилни срещу френския дух, който има изключително силно развращаващо въздействие.
	— Идеите могат да бъдат обезсилени само от идеи — продължи Виньон. — Терорът и деспотизмът не могат сами да задушат френския дух, чийто език е удивително податлив на намеци и двусмислия. Колкото по-строг бъде законът, толкова по-бурно ще избликва духът, подобно на парата в машина без отдушник. Да предположим например, че кралят може да постъпва добре. Ако вестникът обаче е против него, той ще припише цялата заслуга на министъра и обратно. Ако вестникът измисли някоя мръсна клевета, ще се оправдае, че я е чул отнякъде. Ако оскърбеният се оплаче, вестникът ще се отърве с едно извинение за допуснатата волност. Дадат ли го под съд, той протестира, че никой не му е поискал да поправи грешката; поискате ли обаче поправка, той насмешливо ще ви откаже под предлог, че това било съвсем дребна работа. Ако жертвата му вземе връх над него, почва да се гаври с нея. Накажат ли го, наложат ли му голяма глоба, вестникът изобличава тъжителя като враг на свободата, на страната, на просвещението. Той ще ви докаже, че дадена личност е крадец, представяйки го уж като най-честния човек в кралството. Така неговите собствени престъпления излизат дреболии, а противниците му са чудовища! И за кратко време той може да втълпи на хората, които всеки ден четат статиите му, всичко, което му се ще. Освен това не му ли харесва нещо, то не е патриотично и по този начин той винаги има право. Ще използува религията против религията, хартата против краля; ще хули съдебната власт, ако тя го притеснява; ще я възхвалява, ако раздухва страстите на тълпата. За да спечели абонати, ще измисли най-трогателни истории и ще парадира като Бобеш. Вестникът е готов да се погаври и с баща си, само и само да привлече вниманието на публиката и да я забавлява. Също както актьорът слага пепелта на сина си в урната, за да пролее истински сълзи, или като любовницата, готова да жертвува всичко за своя любим.
	— С една дума, народът in-folio — извика Блонде, прекъсвайки го.
	— Да, народът, лицемерен и лишен от великодушие — поде Виньон, — ще прогони таланта, както Атина изгони Аристид. Ще видим как вестниците, ръководени първоначално от хора на честта, ще попаднат по-късно в ръцете на други — най-посредствените, търпеливи и гъвкави като ластичната гума, качества, които липсват на гения, или в ръцете на търгашите, които ще разполагат с достатъчно пари, за да купят чуждите пера. Това вече става пред очите ни! Но след десет години всеки хлапак, едва завършил лицея, ще си въобрази, че е велик човек и че може от висотата на вестникарските колони да хули предшествениците си, да ги издърпа за краката и да заеме мястото им. Наполеон с право искаше да сложи намордник на печата. Обзалагам се, че ако опозицията наложи някое правителство, нейните вестници ще го нападнат със същите доводи и със същите статии, с които днес нападат кралското правителство, стига само да им откаже нещо. Колкото повече отстъпки се правят, толкова повече ще искат! Преуспелите журналисти ще бъдат заместени от гладни и бедни. Раната е неизлечима, тя ще се разврежда все повече, ще става все по-болезнена. И колкото по-голямо става злото, толкова повече ще го търпят, докато сред размножилите се изобилно вестници настъпи вавилонско стълпотворение. Ние всички знаем, че вестниците в своята неблагодарност ще отидат по-далеч и от кралете, по-далеч и от най-долната търговия в своето сметкаджийство и корист, че ще погълнат умовете ни, продавайки всяка сутрин късчета от нашия мозък. Ето този младеж там до Корали… Как се казва? Люсиен! Той е красив, той е поет и нещо още по-ценно, той е остроумен, но какво от това? Той ще влезе в някой вертеп на мисълта, наречен вестник, ще пропилее най-хубавите си мисли, ще изсуши мозъка си, ще поквари душата си, ще извърши анонимните подлости, които във войната на идеите заместват военните хитрости, грабежите, пожарите и прехвърлянето от един лагер в друг във войната на кондотиерите. А когато и той, както хиляди други, изтощи гения си в полза на акционерите, тези търговци на отрова ще го оставят да умре от глад, ако е гладен, ако е жаден, от жажда.
	— Благодаря — каза Фино.
	— Но боже мой — възкликна Клод Виньон, — та аз открай време зная това! Аз съм в каторгата и всъщност се радвам, когато виждам нов каторжник. Ние с Блонде сме по-силни от някои господа, които спекулират с дарованията ни, и все пак винаги ще бъдем експлоатирани от тях, защото имаме не само ум, но и сърца, защото ни липсва жестокостта на експлоататора. Ние не сме дейни, съзерцаваме, размишляваме, преценяваме. Затова ще изпият мозъка ни и ще ни обвинят в неморалност!
	— Очаквах, че ще бъдете по-забавни! — възкликна недоволно Флорин.
	— Флорин е права — каза Блонде, — да оставим шарлатаните, наречени държавници, да лекуват обществените язви. Както казва Шарле: „Да хленча ли? Никога!“
	— Знаете ли какво ми напомня Виньон? — каза Лусто, сочейки Люсиен. — Той е като ония дебели жени от улица Пеликан, които казват на гимназистите: „Много си младо, гълъбче, не бива да влизаш тук…“
	Тази двусмислена шега предизвиква смях, но се хареса на Корали. Търговците ядяха, пиеха и слушаха.
	— Странна нация е вашата. Тя съчетава толкова добри и лоши черти! — каза министърът на херцог Дьо Реторе. — Господа, вие сте от този вид разсипници, които никога не могат да се разорят.
	Така по милост на съдбата Люсиен чу всички поуки по наклонената плоскост към бездната, в която бе обречен да падне. Д’Артез беше насочил поета по благородния път на труда и беше пробудил у него чувството за дълг, което превъзмогва препятствията. Самият Лусто, подбуден от егоистични мисли, се беше опитал да го отдалечи, обрисувайки му журналистиката и литературата в истинската им светлина. На Люсиен не му се искаше да повярва, че те имат толкова много скрити пороци. Сега в негово присъствие самите журналисти признаваха открито злото. Пред очите му те изкормиха кърмачката си, за да предскажат бъдещето. Тази вечер той видя нещата такива, каквито са, и вместо да се ужаси, погледнал в самото сърце на парижката поквара, така правдиво определена от Блюхер, той с опиянение се наслаждаваше на тази остроумна компания. Струваше му се, че тези изключителни мъже под стоманената броня на пороците си и блестящия шлем на хладния анализ превъзхождат неговите честни и сериозни приятели от кръжока. Не бива да се забравя, че той за пръв път вкусваше съблазънта на богатството, за пръв път попадаше под обаянието на разкоша, под властта на пищната трапеза. Непостоянният му нрав се събуждаше. За пръв път пиеше висококачествени вина и се запознаваше с изтънчените произведения на висшето кулинарно изкуство. Виждаше министър, херцог и неговата танцьорка в обществото на журналистите, запленени от страшната им сила. Той изпита силно изкушение да победи този свят от крале и си въобрази, че може да го стори. И най-сетне Корали, която бе ощастливил само с няколко думи! Люсиен я разглеждаше при светлината на свещите на пиршеството, през изпаренията на блюдата и мъглата на опиянението и тя му изглеждаше очарователна. Любовта я правеше необикновено красива. Впрочем тя наистина беше най-хубавата, най-привлекателната актриса в Париж. Кръжокът, този връх на възвишена духовност, не можеше да се бори с подобно изкушение. Тщеславието на Люсиен, присъщо на всеки писател, бе поласкано от истински познавачи, възхвалили го бяха бъдещите му съперници. Успехът на първата му статия и завоюването на Корали бяха две победи, които можеха да завъртят главата и на по-зрели от него мъже. Докато продължаваха тия изказвания, всички отлично хапваха и здравата пиха. Седнал до Камюзо, Лусто му наля два-три пъти вишновка във виното, без никой да забележи, и подразни честолюбието му, за да го подтикне да пие. Той направи това така ловко, че търговецът нищо не разбра; освен това беше уверен, че журналистите не могат да го надхитрят. Когато поднесоха сладките и силни вина, започнаха остри и хапливи шеги. Щом чу нелепите приказки, предвестници на непристойните сцени, с които завършват оргиите, разумният дипломат кимна на херцога и на танцьорката и тримата изчезнаха. А щом се убедиха, че Камюзо е съвсем пиян, Корали и Люсиен, които по време на вечерята се бяха държали като влюбени петнадесетгодишни деца, се спуснаха по стълбите и се хвърлиха в един файтон. Понеже Камюзо се беше смъкнал под масата, Матифа помисли, че е излязъл с актрисата. Той остави гостите си да пушат, да пият, да се смеят и да спорят и последва Флорин, когато тя се прибра в спалнята си. Денят изненада бойците или, по-право казано, Блонде, непобедим пияч, единствен, който още можеше да говори, като предлагаше на спящите наздравица в чест на розовопръстата зора.
	Люсиен не беше свикнал с парижките оргии. Докато слизаше по стълбите, той все още се владееше. Но щом го лъхна чистият нощен въздух, главата му изведнъж се замая и му стана лошо с всички отвратителни последици на пиянството. Корали и прислужницата й трябваше да го изкачат едва ли не на ръце до първия етаж на хубавата къща на улица Вандом, където живееше актрисата. По стълбите Люсиен едва не загуби съзнание и пак повърна.
	— Бързай, Беренис — извика Корали, — чай, свари чай!
	— Няма ми нищо, от въздуха е — повтаряше Люсиен — и освен това никога не съм пил толкова много.
	— Горкото дете! Невинно е като агънце — каза Беренис, дебела нормандка, толкова грозна, колкото Корали беше хубава.
	Най-сетне, почти в безсъзнание, Люсиен бе настанен в леглото на Корали. Подпомогната от Беренис, актрисата с майчина любов съблече поета, който непрекъснато повтаряше:
	— Няма ми нищо. От въздуха е. Благодаря, мамо.
	— Колко хубаво казва мамо! — въздъхна Корали и го целуна по косата.
	— Какво удоволствие да се обича такъв ангел, госпожице! Къде го намерихте? Не вярвах, че някъде съществува мъж, хубав колкото вас.
	Люсиен искаше да спи, той не знаеше къде се намира и нищо не виждаше. Корали го накара да изпие няколко чаши чай и го остави да спи.
	— Дали не ни е видял някой, вратарката или някой друг?
	— Не, чаках ви долу.
	— Виктоар нищо ли не знае?
	— Нищичко! — успокои я Беренис.
	Десет часа по-късно, към обед, Люсиен се събуди от погледа на Корали, която не се беше отделяла от него. Поетът веднага разбра. Актрисата беше още с хубавата си рокля, отвратително опръскана. Тя щеше да я запази като скъп спомен. Люсиен почувствува предаността и нежността на истинската любов, която чакаше награда: той погледна Корали. Тя се съблече за миг и се плъзна като змия в леглото до него. Към пет часа поетът спеше в неземен, сластен унес. Той едва бе успял да зърне стаята на актрисата, прелестно творение на разкоша, цялата в бяло и розово, чуден свят, изпълнен с кокетство и изтънченост, много по-хубава от възхитителното жилище на Флорин. Корали беше вече станала. Тя трябваше да бъде в седем часа в театъра за ролята си на андалуска. Актрисата още се любуваше на поета, заспал сред наслаждението. И тя се бе опиянила, но без да се насити на тази дивна любов, която слива плътта със сърцата и сърцата с плътта, за да ги възвиси и двете. Това боготворене, чрез което две земни същества се чувствуват слети в едно, сякаш са на небето, беше нейно опрощение. На кого не би послужила за оправдание свръхчовешката красота на Люсиен? Коленичила пред леглото, щастлива от тази чиста любов, Корали се чувствуваше като светица. Чудният миг беше смутен от Беренис.
	— Камюзо идва! Той знае, че сте тук! — извика тя. Люсиен стана, воден от вроденото си благородство, готов да не навреди с нищо на Корали. Беренис вдигна една завеса и Люсиен се озова в изящен будоар, а Беренис и господарката й с невероятна бързина пренесоха дрехите му там. Когато търговецът се появи, Корали забеляза обувките на поета: Беренис ги беше поставила пред огъня, за да ги стопли, след като ги беше почистила по свой почин. Слугинята и господарката бяха забравили издайническите обувки. Беренис излезе, след като размени смутен поглед с Корали. Актрисата потъна в дълбокото си кресло и покани Камюзо да седне на един стол-люлка срещу нея. Горкият човек, който обожаваше Корали, гледаше обувките и не смееше да вдигне очи към любовницата си. „Дали да се разсърдя за тези обуща и да скъсам с Корали? Не е ли това дреболия? Къде ли няма обувки? Тези щяха да бъдат по на място във витрината на някой обущар или по булевардите на краката на някой мъж. Тук, макар и без краката, те издават неща, които нямат нищо общо с верността. Но аз съм петдесетгодишен и трябва да бъда сляп като любовта.“
	Нямаше никакво извинение за този подъл монолог. Чифтът обувки не бяха обикновени половинки, каквито носим днес и които един разсеян човек би могъл в краен случай да не съгледа. Пред него стояха високи, твърде елегантни обувки с джуфки, които лъщят обикновено под тесни, светли панталони и отразяват предметите като огледало. С една дума, обувки, които сами се навираха в очите на почтения търговец на коприна и, защо да не признаем, нараняваха сърцето му.
	— Какво ви е? — попита Корали.
	— Нищо — отвърна той.
	— Позвънете — подкани го Корали, усмихвайки се на липсата на смелост на Камюзо. — Беренис — заповяда тя, когато нормандката се появи, — донесете ми кука, за да мога да обуя тези проклети обувки. Не забравяйте да ми ги донесете тази вечер в гримьорната!
	— Как!… Ваши ли са обувките?
	Камюзо си отдъхна.
	— А вие какво помислихте? — попита тя високомерно. — Ах, глупчо, да не би да подозирате?… Да, той сигурно се съмнява! — каза тя на Беренис. — Ще играя мъжка роля в пиесата на един автор, а още не съм се обличала в мъжки дрехи. От театъра ми донесоха тези обувки, за да се упражня да ходя с тях, докато ми донесат поръчаните по моя мярка. Обуха ми ги, но толкова ме убиваха, че ги махнах, но сега пак ще трябва да ги сложа.
	— Не ги обувайте, щом не ви са удобни — каза Камюзо, който беше изживял такава тревога заради тях.
	— Госпожицата така се измъчи — поде Беренис. — Тя плака, господине. Ако бях мъж, никога не бих оставила любимата жена да плаче. По-добре беше да носи обувки от тънка кожа, но ония от театъра са такива скръндзи. Би трябвало вие да й поръчате един чифт, господине.
	— Разбира се, разбира се — промълви търговецът. — Сега ли станахте? — обърна се той към Корали.
	— Преди малко. Прибрах се едва в шест часа, след като ви търсих къде ли не. Задържах заради вас файтона цели седем часа. Така ли се грижите за мене? Забравихте ме заради някаква си бутилка, а трябваше да си почина, защото, докато „Алкалдът“ дава пълен сбор, ще играя всяка вечер. Не искам да опровергая статията на младия журналист.
	— Колко е хубаво това момче! — каза неволно Камюзо.
	— Така ли? Аз не обичам този тип мъже. Те са много женствени и не умеят да любят като вас, старите търговски вълци. Но вие живеете така скучно!
	— Господинът ще вечеря ли с госпожата? — запита Беренис.
	— Не, страшно ми горчи в устата.
	— Добре се наредихте вчера. Трябва да знаете, татко Камюзо, че не обичам мъже, които пият…
	— Трябва да подариш нещо на този млад човек — каза търговецът.
	— Да, предпочитам да ги възнаграждавам с пари, отколкото да правя като Флорин. Хайде сега, любими обеснико, идете си или ми купете кола, та да не губя вече време.
	— Ще я имате още утре за вечерята с вашия директор в „Роше дьо Канкал“. Новата пиеса няма да се играе в неделя.
	— Елате, трябва да вечеряме — каза Корали и отведе Камюзо.
	Един час по-късно Люсиен бе освободен от Беренис, другарка на Корали от детинство, деликатно и хитро създание въпреки дебелото си туловище.
	— Останете тук, Корали ще се върне сама, тя е готова дори да напусне Камюзо, ако той ви дразни — повери Беренис на Люсиен, — но вие, нейният мил и любим, сте истински ангел и няма да я разорите, нали? Тя вече ми призна: решена е всичко да зареже, да напусне този рай и да дойде да живее в таванската ви стая. О, ревнивците и завистниците успяха да я осведомят, че нямате пукната пара, нито багаж, както и че живеете в Латинския квартал! Аз ще дойда с вас, разбира се, и ще се грижа за домакинството й. Но аз се постарах да утеша клетото дете. Вие сте достатъчно умен, господине, и няма да се поддадете на такива глупости. Ще се убедите, че дебелакът има само нейния труп, а вие сте любимият, многообичният, божеството, на което тя е отдала цялата си душа. Да знаете само колко е мила моята Корали, когато я карам да репетира ролите си. Цяло съкровище, истина ви казвам! Тя заслужаваше Господ да й изпрати един свой ангел, отвращаваше се вече от живота. Беше толкова нещастна с майка си, тя я биеше, а после я продаде! Да, господине, майката продаде собственото си дете. Ако имах дъщеря, щях да й прислужвам, както прислужвам на малката ми Корали, която ми е като дете. За пръв път й се случва нещо хубаво, за пръв път искрено й ръкопляскат в театъра. След това, което сте писали, изглежда, че се готвят небивали овации за второто представление. Докато спяхте, Бролар дойде да поработи с нея.
	— Кой е този Бролар? — запита Люсиен. Стори му се, че бе чувал вече това име.
	— Шефът на клакьорите. Той определи заедно с нея онези места в ролята, при които ще й ръкопляскат. Флорин й е уж приятелка, но може да я изиграе и да запази всички аплодисменти за себе си. По целия булевард се говори само за вашата статия. А какво ще кажете за това легло? И цар би се любил върху него!… — завърши тя, като метна върху кревата една дантелена покривка.
	Прислужницата запали свещите. При тяхната светлина зашеметеният Люсиен си въобрази, че наистина се намира в дворец от царството на феите. Най-богатите тъкани на „Кокон-д’Ор“ бяха избрани от Камюзо за тапети по стените и за завеси на прозорците. Под краката на Люсиен беше постлан царски килим. Светлината трептеше в дълбоките резби на мебелите от палисандрово дърво. Върху камината от бял мрамор блестяха най-скъпи дреболии. Килимчето пред леглото беше изработено от лебедови пера, със самурена кожа по краищата. Черни кадифени пантофки, подплатени с яркочервена коприна, подсказваха удоволствията, които чакаха автора на „Маргаритки“. Изящна лампа висеше от тапицирания с коприна таван. Навсякъде чудни кошници с редки цветя, хубави бели изтравничета, камелии без аромат. Навсякъде витаеше невинност. Невъзможно беше да си представи човек в това жилище актриса и театрални нрави. Прехласнатият поглед на Люсиен не убягна от Беренис.
	— Приятно е, нали? — попита го тя гальовно. — Не е ли по-удобно да се любите тук, отколкото в таванска стая? Не й позволявайте да извърши глупост — добави тя и сложи пред Люсиен разкошна маса с деликатеси, тайно отделени от вечерята на господарката й, за да не би готвачката да заподозре присъствието на друг любовник.
	Люсиен вечеря отлично със сребърни гравирани прибори, в изящно изписани чинии, по един луидор едната, обслужван от Беренис. Този разкош вълнуваше душата му, както уличницата с голата си плът и с добре изпънатите си бели чорапи вълнува гимназиста.
	— Щастливец е този Камюзо! — възкликна той.
	— Щастливец ли? — отвърна Беренис. — О! Той би дал с удоволствие богатствата си да бъде на ваше място и да смени старческата си сива грива с младежките ви руси къдри.
	След като му поднесе най-хубавото вино, което Бордо пази за богатите англичани, тя препоръча на младежа да си легне и да си поспи, докато Корали се върне. Люсиен действително гореше от желание да се изтегне в прекрасното легло. Беренис прочете това желание в очите на поета и предварително се радваше за господарката си. Към десет и половина Люсиен се събуди под поглед, изпълнен с любов. Корали стоеше пред него в най-съблазнителна нощница. Люсиен се беше наспал и сега беше пиян само от любов.
	— Утре в колко часа? — попита Беренис, преди да се оттегли.
	— В единадесет ще ни донесеш закуската в леглото. До два часа не приемам никого.
	На втория ден в два часа актрисата и любовникът й бяха вече облечени и седяха един срещу друг, като че поетът беше дошъл да посети своето протеже. Корали собственоръчно беше окъпала, сресала и облякла Люсиен. Изпратила беше да му купят от Колио дванадесет хубави ризи, дванадесет вратовръзки, дванадесет кърпички и дванадесет чифта ръкавици в кутия от кедрово дърво. Когато чу шум от кола пред вратата, тя се спусна към прозореца заедно с Люсиен. И двамата видяха Камюзо, който слизаше от една великолепна кола.
	— Не можех да си представя — въздъхна Корали, — че е възможно толкова силно да мразя някого и така да ненавиждам разкоша…
	— Много съм беден и не мога да се съглася да ви видя разорена — прошепна Люсиен, приемайки по този начин унизителните условия на тази връзка.
	— Котенцето ми — промълви актрисата и го притисна до сърцето си, — ти, значи, наистина много ме обичаш?… Поканих господина — посочи тя Люсиен на Камюзо — да ме посети тази сутрин, защото имах намерение да се разходим тримата заедно по Шанз-Елизе, та да изпробваме колата.
	— Ще отидете сами — каза тъжно Камюзо, — аз бях забравил, че днес е именният ден на жена ми. Няма да мога да вечерям с вас.
	— Бедничкият Мюзо, колко скучно ще му бъде! — каза актрисата и се хвърли на шията на търговеца.
	Тя беше пияна от щастие при мисълта, че за пръв път ще изпробва хубавото купе с Люсиен, че ще отидат сами в Булонската гора и в голямата си радост прегърна като влюбена Камюзо и го обсипа с ласки.
	— Какво не бих дал да мога да ви подарявам всеки ден по една кола! — промълви горкият човек.
	— Да вървим, господине, вече е два часът — каза актрисата на Люсиен, забелязвайки засраменото му изражение и му кимна пленително, за да го утеши.
	Корали изтича по стълбите, хванала за ръка Люсиен, а зад тях търговецът се повлече като тюлен, без да може да ги настигне. Поетът изпита най-опияняваща наслада: Корали, преобразена от щастие, се показа пред запленените погледи на всички минувачи в изящен и елегантен тоалет. Цял Париж се любуваше по Шанз-Елизе на двамата влюбени. В една алея на Булонската гора колата им се размина с каретата на госпожите Д’Еспар и Дьо Баржьотон, които изгледаха учудено Люсиен. Той им хвърли презрителен поглед: поетът предчувствуваше славата си и се готвеше да пусне в ход властта си. Този миг, когато можа да вложи в погледа си цялата мъст, която тези две жени бяха наслоили в сърцето му, бе най-сладкият в живота му и се оказа може би съдбоносен за него. Пак го завладяха бесовете на гордостта: страстно пожела отново да се появи във висшето общество, да се отплати бляскаво за всичко. И всички дребни светски удовлетворения, потъпкани доскоро от отдалия се на честен труд поет, от приятеля на кръжока, наново нахлуха в душата му. И тогава разбра цялото значение на атаката, проведена от Лусто. Лусто бе раздухал слабостите му, докато кръжокът, този многолик ментор, се беше опитал да ги срази в полза на скучни добродетели и ревностен труд, които вече се струваха ненужни на Люсиен. Да се труди! Нима това не е убийствено за душите, жадни за наслада? Та нали затова писателите се отдават така лесно на far niente*26, впускат се в пиршествата и забавленията на разгулния живот на актрисите и лекодостъпните жени? Люсиен почувствува неутолимо желание да продължи и занапред да живее, както през последните два безумни дни.
	[*26 Безделие (ит.).]
	Вечерята в „Роше дьо Канкал“ беше чудесна. Люсиен срещна там гостите на Флорин, само че без министъра, без херцога и танцьорката и без Камюзо. Вместо тях имаше двама прочути артисти и Ектор Мерлен с приятелката си, очарователна жена, която се наричаше госпожа Дю Вал-Нобл, най-красивата и най-елегантната от специалния по онова време кръг жени, наричани днес снизходително „лоретки“. Люсиен, който от четиридесет и осем часа не беше на земята, узна, че статията му имала огромен успех. Обграден от ласкателства и завист, поетът почувствува необикновена увереност в силите си: започна да пуска искрящи духовитости и се превърна в онзи Люсиен дьо Рюбампре, който месеци наред щеше да блести в литературата и в артистичните среди. Фино, безспорно надарен с нюх да надушва талантите, както човекоядците от приказките надушват прясното месо, обсипа Люсиен с ласкателства и се опита да го зачисли в командувания от него отряд журналисти. Люсиен се улови на въдицата. Корали забеляза маневрата на този експлоататор на мозъци и се опита да предупреди Люсиен.
	— Не бързай да се обвързваш, мили — прошепна тя на своя поет, — почакай малко. Те искат да те използуват, ще поговорим тази вечер.
	— Не се безпокой — отвърна й Люсиен, — чувствувам се достатъчно силен, за да стана не по-малко хитър и зъл от тях.
	Фино, който явно се беше споразумявал с Ектор Мерлен за „белите полета“, представи Мерлен на Люсиен. Корали и госпожа Дю Вал-Нобл бързо се сближиха и се обсипаха с любезности и мили думи. Госпожа Дю Вал-Нобл покани Люсиен и Корали на обед. Ектор Мерлен, най-опасният от всички журналисти, които присъствуваха на вечерята, беше дребно, сухо човече със стиснати устни и неизчерпаема амбиция, безкрайно завистлив, готов винаги да злорадствува над чуждите нещастия, използуващ раздорите, които сам той разгаряше, надарен с много ум, но малко воля, притежаващ обаче за сметка на това верен инстинкт, който води парвенютата към местата, огрени от злато и власт. Той и Люсиен взаимно не се харесаха. Не е мъчно да се обясни защо. Мерлен има нещастието да изкаже високо това, което Люсиен таеше дълбоко в душата си. По време на десерта привидно трогателно приятелство свързваше тези хора, макар че всеки поотделно си въобразяваше, че превъзхожда другия. Люсиен, новобранецът, беше ухажван от всички. Разговорите се водеха много откровено. Само Ектор Мерлен беше сериозен. Люсиен го попита защо се държи така.
	— Защото виждам, че влизате с илюзии в литературния и журналистическия свят. Вие вярвате в приятелството, а всички ние сме приятели или врагове в зависимост от обстоятелствата. Ние насочваме най-напред към самите нас оръжието, с което би трябвало да нанасяме удари на другите хора. Скоро ще си дадете сметка, че не можете нищо да спечелите с благородни чувства. Ако сте добродушен, станете зъл. Бъдете умишлено заядлив. Ако никой не ви е разкрил още този върховен закон, чуйте го от мене и знайте, че съм ви доверил нещо особено ценно. Ако искате да ви обичат, не напускайте приятелката си, преди да я разплачете. Ако искате да преуспеете в литературата, оскърбявайте винаги всичко живо, дори и приятелите си, наранявайте хорските честолюбия: само така всеки ще ви ласкае.
	Ектор Мерлен с радост забеляза по изражението на Люсиен, че думите му се забиват в душата на новобранеца като кама в човешко сърце. Играха на карти. Люсиен загуби всичките си пари. Корали го отведе и удави в насладите на любовта страшните вълнения на комара, който в негово лице намери по-късно своя жертва. На другия ден, излизайки от дома й, на път към Латинския квартал, той намери в портмонето си сумата, която беше загубил на карти. Тази деликатност на актрисата го наскърби, отначало помисли да се върне при нея и да й даде обратно тези пари, които го унижаваха. Но той беше вече на улица Ла Арп и продължи пътя си към хотел „Клюни“. Пътем обсъди постъпката на Корали и видя в нея доказателство за майчината любов, която този род жени влагат обикновено в любовта си. Тяхното любовно увлечение включва всички чувства. От мисъл на мисъл Люсиен намери доводи да приеме парите и си каза: „Обичам я, ще живеем заедно като мъж и жена и никога няма да се разделя с нея.“
	Само Диоген не би разбрал какво изпита Люсиен, когато се изкачи по калното смрадно стълбище на хотела, когато ключалката изскърца и той отново съзря мръсния под и жалката камина в своята стая, ужасна в мизерията и голотата си. На масата намери ръкописа на своя роман с кратко писъмце от Даниел Д’Артез:
C>
	„Приятелите ми са почти доволни от вашата творба, драги поете. Можете вече по-уверено да я представите, както те казват, на приятели и неприятели. Четохме прелестната ви статия за «Панорама-Драматик». Вие навярно предизвиквате толкова завист в писателския свят, колкото съжаление будите у нас.
@	Даниел“
C$
	— Съжаление! Какво иска да каже с това! — възкликна Люсиен, изненадан от вежливия тон на писмото.
	Нима беше станал вече чужд за кръжока? След като беше вкусил сочните плодове, поднесени му от Ева от кулисите, той още повече държеше на уважението и привързаността на своите приятели от улица Катр-Ван. Постоя няколко минути дълбоко замислен за настоящето в тази стая и бъдещето в стаята на Корали. Разкъсван от колебания, продиктувани ту от честта, ту от порока, той седна да прегледа ръкописа, за да види в какво състояние го връщат приятелите му. Какво беше удивлението му. От глава на глава опитното и предано перо на тези велики, още неизвестни мъже, беше превърнало неговата оскъдица в богатство. Стегнат, отривист, съдържателен и нервен диалог заместваше неговите дълги разговори и той разбра, че те са били чисто и просто празно дърдорене в сравнение с репликите, които изразяваха духа на онази епоха. Неговите характери, вяли и безцветни, бяха очертани по-ярко и бяха станали колоритни. Те бяха вече свързани с интересна прояви на човешкия живот чрез наблюденията на физиолога, направени навярно от Бианшон, и то така изтънчено, че им бе вдъхнат живот. Многословните му описания бяха станали по-съдържателни и по-живи. Той беше дал на приятелите си едно недоразвито, зле облечено дете, а те му бяха върнали прелестна девойка в бяла рокля, с розов колан и шарф, истински очарователно създание. Нощта го завари просълзен, смазан от тяхното величие. Чувствуваше цената на подобен урок и се удивляваше на поправките, от които научаваше много повече за литературата и изкуството, отколкото през всичките четири години четене, сравняване и изучаване. Поправките, нанесени върху зле замислена рисунка, нагледно прокараната решителна черта са винаги по-красноречиви от теориите и забележките.
	— Какви приятели! Какви сърца! Какъв щастливец съм аз! — възкликна Люсиен и прибра ръкописа.
	Поддал се на първия подтик, както е присъщо на непостоянните поетични натури, той изтича у Даниел. Но изкачвайки се по стълбите, почувствува, че не е напълно достоен за тези чисти сърца, които нищо не можеше да отклони от пътя на честта. Един глас му казваше, че ако Даниел се влюбеше в Корали, той не би я приел с Камюзо. Познато му беше също така дълбокото отвращение на кръжока към журналистите, а самият той беше вече, кажи-речи, журналист. Завари приятелите си, с изключение на Мейро, който бе излязъл малко преди това, обзети от отчаяние, което се четеше по всички лица.
	— Какво ви е, драги приятели? — запита Люсиен.
	— Току-що научихме за едно непоправимо нещастие: най-големият мислител на нашето време, най-обичаният ни приятел, човекът, който цели две години беше наш вдъхновител…
	— Луи Ламбер ли? — попита Люсиен.
	— Той е в безсъзнание и състоянието му е безнадеждно.
	— Ще умре с безчувствено тяло и с мисли във висините — тържествено добави Мишел Кретиен.
	— Ще умре, както е живял — каза Д’Артез.
	— Любовта, хвърлена като главня в необятните простори на неговия мозък, го опожари — забеляза Леон Жиро.
	— Да — обади се Жозеф Бридо, — тя го възвиси толкова много, че вече го загубихме от погледите си.
	— Не той, а ние сме за оплакване — заключи Фюлжанс Ридал.
	— Но може би ще оздравее — възкликна Люсиен.
	— Мейро каза, че болестта му е неизлечима — отговори Бианшон. — Мозъкът му е арена на явления, срещу които медицината е безсилна.
	— И все пак трябва да има някакво средство — каза Д’Артез.
	— Да — възрази Бианшон, — сега е само в безсъзнание, а можем да го превърнем в идиот.
	— Защо не можем да поднесем на духа на злото друга глава в замяна на неговата? Аз бих дал своята! — извика Мишел Кретиен.
	— А какво ще стане с европейската федерация? — подхвърли Д’Артез.
	— Да, прав си — каза Мишел Кретиен. — Преди да принадлежим на един човек, ние принадлежим на цялото човечество.
	— Дойдох при вас с преливащо от благодарност сърце — каза Люсиен. — Вие сте превърнали моите петачета в златни монети.
	— Благодарност ли! За какви ни вземаш! — възрази Бианшон.
	— За нас това беше удоволствие — заяви Фюлжанс.
	— А, ето ви журналист — забеляза Леон Жиро. — Шумът около вашия дебют стигна чак до Латинския квартал.
	— Още не съм станал журналист — отвърна Люсиен.
	— Толкова по-добре! — каза Мишел Кретиен.
	— Нали ви казах — поде Д’Артез. — Люсиен има сърце и то знае цената на чистата съвест. Не е ли ободрително да можеш да си кажеш вечер, когато скланяш глава на възглавницата: „Не съм съдил чужди произведения. Не съм причинил никому огорчение. Умът ми не се е забивал като кама в ничия невинна душа. Шегата ми не е принесла в жертва ничие щастие, тя не е смутила дори блажената глупост, нито е досадила несправедливо на гения. Презрях лесните победи на епиграмата и най-сетне никога не съм изменил на убежденията си.“
	— Струва ми се обаче — каза Люсиен, — че човек може да остане такъв дори и когато работи като журналист. Ако действително нямам друго средство за препитание, ще бъда заставен да приема това.
	— О! О! О! — извика Фюлжанс, повишавайки тон при всяко възклицание. — Значи, капитулирахме!
	— Той ще стане журналист — каза сериозно Леон Жиро. — Ах, Люсиен, ако желаеше да сътрудничиш с нас, в нашия вестник, в който истината и правдата никога няма да бъдат хулени, който ще разпространява учения, полезни за човечеството, тогава може би…
	— Няма да имате нито един абонат — възрази макиавелистично Люсиен, прекъсвайки Леон.
	— Ще имат петстотин, но те ще струват колкото петстотин хиляди — отговори Мишел Кретиен.
	— Ще имате нужда от пари.
	— Не — каза Д’Артез, — но ще имаме нужда от преданост.
	Мишел Кретиен помириса с комично изражение главата на Люсиен и каза:
	— Същински парфюмериен магазин! Видели са те във великолепна кола с коне, достойни за денди, и с любовница, достойна за принц — Корали!
	— Има ли нещо лошо в това? — запита Люсиен.
	— Питаш, сякаш чувствуваш, че има нещо лошо — извика Бианшон.
	— Аз бих пожелал на Люсиен една Беатриче, някоя благородна жена, която би го подкрепила в живота — каза Д’Артез.
	— Но, Даниел, нима любовта не е навсякъде еднаква?
	— А, не! — възрази републиканецът. — В това отношение аз съм аристократ. Не бих могъл да обичам жена, целувана от разни актьори пред публиката, жена, с която говорят на „ти“ зад кулисите, която се унижава пред партера и му се усмихва, която повдига полата си, когато танцува, която се облича като мъж, за да покаже онова, което само аз бих желал да виждам. Или най-малкото, ако се влюбя в такава жена, тя ще трябва да напусне сцената и аз ще я пречистя с любовта си.
	— А ако не може да напусне театъра?
	— Бих умрял от скръб, от ревност, от хиляди терзания. Не можеш да изтръгнеш любовта от сърцето си, както се вади зъб.
	Люсиен помръкна и се замисли. „Когато разберат, че търпя Камюзо, ще ме презрат“ — каза си той.
	— Запомни едно! — заяви смразяващо добродушно суровият републиканец. — Ти можеш да станеш голям писател, но винаги ще бъдеш посредствен във фарса.
	Той взе шапката си и си отиде.
	— Мишел Кретиен е жесток — промълви поетът.
	— Жесток, но оздравителен, както клещите на зъболекаря — каза Бианшон. — Мишел предвижда бъдещето ти и може би сега плаче за тебе на улицата.
	Д’Артез се държа мило и утешително, той се опита да ободри Люсиен. Един час по-късно поетът напусна кръжока, измъчван от съвестта си, която му крещеше: „Ще бъдеш журналист!“ — както вещицата вика на Макбет: „Ще бъдеш крал!“ На улицата той хвърли поглед към слабо осветените прозорци на трудолюбивия Д’Артез и се върна у дома си с опечалено сърце и неспокойна душа. Някакво предчувствие му казваше, че истинските му приятели го притиснаха за последен път до сърцата си. Завивайки по улица Клюни откъм площада на Сорбоната, той съгледа колата на Корали. Актрисата беше дошла чак от булевард Тампл само за да види за минутка своя поет, само за да му каже добър вечер. Люсиен завари любимата обляна в сълзи пред жалката обстановка на мансардата. Тя искаше да сподели нищетата на своя млад приятел. Плачеше и нареждаше ризите, ръкавиците, вратовръзките и кърпичките в грозния хотелски шкаф. Отчаянието й беше толкова искрено и толкова голямо, то изразяваше такава любов, че макар току-що да го бяха упрекнали за връзката му с актриса, Люсиен видя в Корали едва ли не светица, готова да навлече кълчищната риза на оскъдицата. Очарователното създание беше дошло под предлог, че трябва да предупреди приятеля си, че сдружението Камюзо, Корали, Люсиен ще покани на вечеря домакините на миналата вечер Матифа, Флорин и Лусто, както и за да попита Люсиен дали иска да покани някой свой гост, който може да му бъде полезен. Люсиен й отговори, че ще се посъветва с Лусто. Актрисата си отиде след няколко минути, като скри от Люсиен, че Камюзо я чака долу. На другия ден към осем часа Люсиен отиде у Етиен, но не го завари и отскочи до Флорин. Журналистът и актрисата го приеха в прекрасната спалня, където се бяха настанили като съпрузи и тримата приятели закусиха великолепно. Когато Люсиен му съобщи за вечерята у Корали, Лусто каза:
	— Съветвам те, моето момче, да дойдеш с мене у Фелисиен Верну, да го поканиш и да се сближиш с него, доколкото изобщо човек може да се сближи с подобен тип. Фелисиен вероятно ще ти осигури достъп до политическия вестник, чиито подлистници фабрикува, и ти ще можеш свободно да се подвизаваш с големи статии в горните колони. Този вестник, както и нашият, е орган на либералната партия, а тя е народната партия. Ще станеш либерал. Но ако по-късно искаш да минеш на страната на правителството, ще бъдеш повече ценен, ако си показал на властта, че можеш да бъдеш опасен. Ектор Мерлен и неговата госпожа Дю Вал-Нобл, у които ходят неколцина благородници, млади контета и милионери, не са ли ви поканили на обед, тебе и Корали?
	— Да — отговори Люсиен, — ти също си поканен с Флорин.
	След гуляя в петък и вечерята в неделя Люсиен и Лусто бяха минали вече на „ти“.
	— Е добре, ще се срещнем с Мерлен в редакцията, този хлапак върви по петите на Фино. Няма да сбъркаш, ако го поухажваш малко и ако го поканиш на вечерята с приятелката му: скоро може да ти потрябва, злостните хора имат нужда от всекиго и той ще ти услужи, за да може на свой ред да разчита на твоето перо при нужда.
	— Вашата първа статия е произвела сензация и пътят ви е открит — каза Флорин на Люсиен. — Побързайте да използувате успеха си, иначе скоро ще ви забравят.
	— Голямата сделка е вече сключена — каза Лусто. — Този Фино, пълен бездарник, е вече директор и главен редактор на седмичника на Дориа, собственик на една шеста, която не му струва нищо, с шестстотин франка месечна заплата. Аз пък, драги, от тази сутрин съм главен редактор на нашия малък вестник. Всичко мина, както онази вечер предрекох: Флорин изпълни прекрасно задачата си, тя затъмни Талейран.
	— Ние властвуваме над мъжете чрез удоволствието — каза Флорин, — докато дипломатите властвуват над тях само чрез честолюбието. Те правят пред дипломатите разни фасони, а пред нас вършат глупости. Така че ние сме по-силните.
	— Когато сключвахме сделката — каза Лусто, — Матифа си позволи първото и последно остроумие в своя бакалски живот: „Тази сделка е в обсега на моята търговия!“
	— Подозирам, че Флорин му го е подшушнала — засмя се Люсиен.
	— Тъй или иначе, драги мой — поде Лусто, — ти си се родил с крак на стремето.
	— Наистина сте роден с късмет — добави Флорин, — малко ли са младите хора в Париж, които с години чакат, преди да успеят да обнародват една-единствена статия в някой вестник. Но и с вас ще стане това, което стана с Емил Блонде. Няма да минат шест месеца и вие ще навирите нос — завърши тя с един израз от своя жаргон и му се усмихна подигравателно.
	— Та нали самият аз съм в Париж вече цели три години — каза Лусто, — а едва от вчера Фино ми дава триста франка редовна месечна заплата за главното редакторство и ще ми плаща по пет франка колоната и по сто франка статията в седмичния вестник.
	— Защо мълчите?… — извика Флорин, гледайки Люсиен.
	— Ще видим какво ще излезе — каза Люсиен.
	— Е, драги — отвърна Лусто раздразнен, — всичко уредих за тебе, както бих направил за собствения си брат, но не отговарям за Фино. След два дни шестдесет бездарници ще се явят пред него с най-износни предложения. Аз обещах от твое име, но ако не искаш, откажи му. Ти не си даваш сметка за щастието си — добави журналистът след кратко мълчание. — Ще станеш член на една котерия, чиито участници нападат враговете си в няколко вестника и си правят взаимни услуги.
	— Да видим най-напред Фелисиен Верну — каза Люсиен, който бързаше да се свърже с тези страшни грабливи птици.
	Лусто прати за кабриолет и двамата приятели се озоваха пред къща с градина на улица Мандар. Верну живееше на втория етаж. Люсиен много се учуди, като завари злъчния, надменен и хаплив критик в съвсем просташка трапезария, облепена с евтини тапети, имитиращи тухлена стена, с евтини картини в позлатени рамки. Той седеше с жена си — несъмнено законна, защото беше много грозна — и с две малки деца, кацнали на високи столчета с преградки отпред до масата. Заварен по домашен халат, преправен от стара басмена рокля на жена му, Фелисиен явно не се зарадва на посещението им.
	— Закусвал ли си, Лусто? — попита той и предложи стол на Люсиен.
	— Идваме от Флорин, закусихме там — отвърна Лусто.
	Люсиен не преставаше да разглежда госпожа Верну, която приличаше на затлъстяла готвачка, с доста бяла кожа, но съвсем невзрачна. Госпожа Верну беше вързала копринена кърпа върху нощното си боне, пристегнато с кордели, които се врязваха в дебелите й бузи. Домашната й роба без колан, закопчана само горе с едно копче, се спускаше на широки гънки и й стоеше толкова лошо, че всеки би я сравнил с пън. Тя се радваше на отчайващо здраве, бузите й просто се пръскаха, а пръстите на ръцете й бяха същински наденички. Като видя тази жена, Люсиен си обясни принуденото държане на Верну в обществото. Недоволен от женитбата си, безсилен да напусне жена и деца, но терзаещ се, защото бе поет, този писател навярно не прощаваше никому дори най-малкия успех и беше огорчен от всичко, чувствувайки се вечно огорчен от собственото си положение. Люсиен сега разбра причината за киселото изражение, в което бе застинало завистливото му лице, злъчните му забележки, резкия му език, остър и наточен като кама.
	— Да минем в кабинета ми — каза Фелисиен и стана. — Навярно искате да поговорим по литературни въпроси.
	— И да, и не — отговори Лусто. — Става дума, драги, за една вечеря.
	— Дойдох — каза Люсиен — да ви помоля от страна на Корали…
	При това име госпожа Верну вдигна глава.
	— … да вечеряте с нас идната седмица — продължи Люсиен. — Ще бъдат всички, които видяхте у Флорин, и освен тях госпожа Дю Вал-Нобл, Мерлен и още някои. Ще играем на карти.
	— Същия ден сме поканени у госпожа Маудо — обади се съпругата.
	— Че какво от това? — възрази Верну.
	— Ако не отидем, тя ще ни се разсърди, а не забравяй, че при нея осребряваш записите на книжарите.
	— Ето ви, драги мой, една жена, която не разбира, че вечеря, която започва в полунощ, съвсем не пречи да отидеш на вечеринка, която свършва в единадесет часа! И аз работя винаги до нея! — добави той.
	— Имате богато въображение! — пошегува се Люсиен и с тези думи си спечели смъртен враг в лицето на Верну.
	— И така, идваш, нали? — поде Лусто. — А сега нещо друго. Господин Дьо Рюбампре е вече от нашите, въведи го във вашия вестник. Представи го като младеж, способен да пише по литературни въпроси, и нареди да му поместват поне две статии месечно.
	— Нямам нищо против, стига да бъде с нас и да напада нашите врагове, както ние ще нападаме неговите, и да защищава приятелите ни. Още тази вечер в операта ще говоря за него — обеща Верну.
	— Довиждане до утре, моето момче — каза Лусто и стисна ръката на Верну с възможно най-приятелско изражение. — Кога излиза книгата ти?
	— Аз я свърших вече — отвърна главата на семейството. — Останалото зависи от Дориа.
	— Доволен ли си?
	— И да, и не…
	— Ще се погрижим за успеха — каза Лусто, като стана и се поклони на жената на своя събрат.
	Наложи се да побързат, защото децата се разпискаха. Те се бяха скарали, биеха се с лъжиците си и целите им лица бяха в попара.
	— Ти току-що видя, драги — каза Лусто на Люсиен, — една жена, която, без да иска, ще направи големи поразии в литературата. Горкият Верну не може да ни прости, че му се е паднала такава съпруга. От обществен интерес е да го отървем от нея. Ще предотвратим цял порой свирепи статии и злъчни епиграми срещу всеки успех и срещу всяко чуждо щастие. Как искаш да не се озлоби човек с такава жена и с такива две отвратителни сополанчета? Виждал ли си Ригоден от пиесата на Пикар „Къщата се разиграва на лотария“… Е добре, също както Ригоден, Верну няма да се бие, но ще насъсква другите да се бият. Способен е да си извади окото, ако може да извади двете очи на най-добрия си приятел. Ще го видиш готов да стъпи върху чийто и да е труп, да се усмихне пред каквото и да е нещастие, да напада принцове, херцози, маркизи, благородници само защото той е от долен произход; да говори против куртизанките заради жена си, да проповядва постоянно нравственост, да възхвалява домашните радости и гражданските задължения. Този прекалено морален критик няма да пожали всъщност никого, дори и децата. Той живее на улица Мандар с жена, която може да изпълнява ролята на Мамуши от „Еснафът“, и с две хлапета, грозни като маймуни. Ще му се да осмее предградието Сен-Жермен, където никога няма да припари, и да накара херцогините да говорят като жена му. Ето човека, който ще ругае йезуитите, ще оскърбява двора, ще му приписва намерението да възстанови феодалните привилегии и правото на първородния; който ще проповядва кръстоносен поход в името на равенството, макар че самият той не се признава равен на никого. Ако беше ерген, ако посещаваше висшето общество, ако беше като поетите-роялисти, които получават кралска издръжка и носят ордена на „Почетния легион“, щеше да бъде оптимист. Подобни причини са тласнали мнозина към журналистиката! Той е огромно метателно оръдие, заредено с дребни омрази. Иска ли ти се сега да се жениш? Верну вече няма сърце, а само злъчка. Той е типичен журналист, тигър с две ръце, който разкъсва всичко, сякаш перото му е овладяно от бяс.
	— Женомразец — забеляза Люсиен. — Но даровит ли е?
	— Духовит е, майстор на статии. В статиите е неговата сила. Но и с най-упорит труд никога не ще може да извлече цялостна книга от прозата си. Фелисиен е негоден да замисли една творба, да разпредели материала, да събере хармонично действуващи лица в повествование с начало, завръзка и сериозна развръзка. Идеи не му липсват, но той не познава живота. Героите му ще се окажат философски или либерални утопии. Стилът му е превзето оригинален, фразата му е надута като балон, готова да се спука, само да я бодне с игла някой критик. Затова той много се страхува от вестниците, подобно на всички, които се нуждаят от кухи лъжи и хвалби, за да се задържат на повърхността на водата.
	— Ама че статия стана! — провикна се Люсиен.
	— Такива статии се говорят, мое момче, но никога не бива да се пишат.
	— Влизаш вече в ролята на главен редактор — подхвърли Люсиен.
	— Къде искаш да те заведа?
	— У Корали.
	— Аха! Значи, сме влюбени — каза Лусто. — Голяма грешка. Направи това, което аз правя от Флорин — домакиня, но запази свободата си непокътната!
	— Ти и светците ще поквариш! — засмя се Люсиен.
	— Но не и дяволите.
	Лекият, блестящ тон на новия му приятел, неговото отношение към живота, парадоксите му, смесени с правдивите максими на парижкия макиавелизъм, оказваха силно въздействие върху Люсиен, без той да си дава сметка. На теория поетът съзнаваше опасността от тези мисли, но все пак ги намираше полезни на практика. Когато стигнаха до булевард Тампл, двамата приятели уговориха да се срещнат между четири и пет часа в редакцията на вестника, където сигурно щеше да дойде и Ектор Мерлен.
	Люсиен действително вече се намираше под властта на истинската любов на куртизанка, която се вкопчва в най-уязвимите кътчета на душата и се нагажда невероятно гъвкаво към всички нейни желания, засилвайки у мъжа сласт и безволие, които са нейната сила. Люсиен жадуваше вече за парижките удоволствия, допадаше му лесният охолен, великолепен живот, предлаган му в дома на актрисата. Той намери Корали и Камюзо опиянени от радост. Театър „Жимназ“ предлагаше ангажимент за идния Великден при съвсем ясни условия, които надхвърляха очакванията на Корали.
	— На вас дължим тази победа — заяви Камюзо.
	— Не ще и дума, без него „Алкалдът“ щеше да се провали! — извика актрисата. — Ако не беше статията му, щях да остана още шест години в театрите на булевардите.
	И тя се хвърли на врата му пред Камюзо. В излиянието си актрисата беше особено нежна в своята непринуденост, особено сладостна в своето увлечение — тя обичаше! Като всички страдащи мъже, Камюзо сведе очи към земята и разпозна цветния конец, употребяван от модните обущари, по обувките на Люсиен: тъмножълтият цвят изпъкваше върху черната лъскава кожа. Именно този оригинален цвят на шева го беше обезпокоил, когато бе открил необяснимото присъствие на обущата пред камината на Корали. Той бе прочел тогава, отпечатан с черни букви върху бялата мека кожа на подплатата, адреса на един прочут обущар по това време: „Ге, улица Ла Мишодиер.“
	— Господине — обърна се той към Люсиен, — имате чудесни обувки.
	— У него всичко е хубаво — подчерта Корали.
	— И аз бих искал да си поръчам обуща при вашия обущар.
	— О! — възкликна Корали. — Личи си, че имате магазин на улица Бурдоне, щом искате адресите на доставчиците. Нима наистина ще тръгнете с такива младежки обуща? Хубаво ще изглеждате. Я си носете ниски обувки, подгънати отгоре. Те повече подобават на сериозен човек с жена, деца и любовница.
	— Все пак аз моля господина да събуе едната си обувка, ще ми направи голяма услуга — настоя упорито Камюзо.
	— Няма да мога да я обуя без кука — каза поруменял Люсиен.
	— Беренис ще донесе, тук не може да няма — повтори търговецът много подигравателно.
	— Татко Камюзо — каза Корали и му хвърли жесток, изпълнен с презрение поглед, — защо не признаете подлостта си? Хайде, доизкажете се! Намирате, че обувките на господина приличат на моите? Забранявам ви да се събувате! — каза тя на Люсиен. — Да, господин Камюзо, да, тези обувки са съвсем същите, които бяха завчера пред камината ми, а господинът ги чакаше, скрит в будоара ми. Той беше прекарал нощта тук. Нали това си мислите? Мислете го. Много ми е приятно. Това е самата истина. Изневерявам ви. И какво толкова? Така ми се харесва!
	Тя седна невъзмутимо и без капка свян погледна в очите Камюзо и Люсиен, които не смееха да вдигнат глава.
	— Ще вярвам само това, което вие искате да вярвам — промълви Камюзо. — Не се шегувайте, признавам, сбърках.
	— Или съм долна развратница, която се е увлякла за миг в господина, или съм клето нещастно създание, което за пръв път е почувствувало истинската любов, за която копнее всяка жена. И в двата случая трябва да ме напуснете или да ме задържите такава, каквато съм — заяви тя с царствен жест, който сломи търговеца.
	— Истина ли е всичко това? — издума той, готов да си изпроси някаква лъжа, макар че по държането на Люсиен виждаше ясно, че Корали не се шегува.
	— Аз обичам госпожицата — каза Люсиен.
	Като чу тези думи, изречени с развълнуван глас, Корали се хвърли на врата на поета, притисна го в обятията си и обърна глава към търговеца на коприни, сякаш за да му покаже каква възхитителна любовна двойка бяха те двамата.
	— Бедни Мюзо, вземи обратно всичко, което си ми дал, не искам нищо от тебе, обичам безумно това дете не заради ума му, а заради красотата му. Предпочитам оскъдицата с него, отколкото милиони с тебе.
	Камюзо се отпусна в едно кресло, обхвана главата си с ръце и не продума нито дума.
	— Държите ли да си отидем оттук? — запита тя с невероятна жестокост.
	Тръпки полазиха Люсиен при мисълта, че трябва да се нагърби с жена, при това актриса, и с домакинство.
	— Остани тук, задръж всичко, Корали — каза търговецът със слаб и измъчен глас, който излизаше направо от душата му, — не искам да вземам нищо обратно, при все че тук има покъщнина за шестдесет хиляди франка. Не ми дава сърце да си представя моята Корали, изпаднала в нищета. Но въпреки това нуждата скоро ще те налегне. Господинът може да има голяма дарба, по тя не може да обезпечи твоето съществуване. Впрочем това очаква всички нас, старците! Позволи ми, Корали, да идвам да те виждам от време на време. Мога да ти дотрябвам. А и защо да не призная — невъзможно ми е да живея без тебе.
	Примиреността на този нещастник, който губеше всичко точно в момента, когато се смяташе най-щастлив, силно затрогна Люсиен, но не и Корали.
	— Идвай, бедни ми Мюзо, идвай колкото щеш — каза тя. — Ще те обичам повече, защото няма да трябва да те лъжа.
	Камюзо, изглежда, остана доволен, че не е изгонен от своя земен рай, където несъмнено го чакаха страдания, но и надежда, че отново ще влезе по-късно в правата си, защото той се уповаваше на случайностите на парижкия живот и на съблазните, които щяха да обкръжат Люсиен. Лукавият стар търговец си помисли, че рано или късно красивият момък щеше да си позволи някоя изневяра и искаше да остане техен приятел, за да го следи и да го злепостави пред Корали. Тази низост, до която може да стигне истинската страст, уплаши Люсиен. Камюзо им предложи да вечерят заедно в „Пале-Роял“, у Вери, и младите приеха поканата му.
	— Какво щастие! — възкликна Корали, след като Камюзо си отиде. — Свършено е с таванската стая в Латинския квартал, няма вече да се делим, ще останеш тук. Ще наемеш, колкото за пред хората, един малък апартамент на улица Шарло и ще заплуваме с развети платна!
	Тя затанцува испанския си танц, давайки воля на необузданата си страст.
	— Ако работя усилено, мога да изкарам петстотин франка на месец — каза Люсиен.
	— И аз получавам толкова от театъра, плюс извънредните възнаграждения за всяко представление. Камюзо ще продължава да плаща тоалетите ми, той ме обича! С хиляда и петстотин франка на месец ще живеем като богаташи.
	— Ами конете, кочияшът и слугата? — обезпокои се Беренис.
	— Ще направя дългове — провикна се Корали. И изтанцува един моряшки танц с Люсиен.
	— Значи, ще трябва да приема предложенията на Фино — възкликна Люсиен.
	— Хайде — каза Корали, — ще се облека и ще те заведа до редакцията. Ще те чакам с колата на булеварда.
	Люсиен седна на канапето, докато актрисата се занимаваше с тоалета си, и се отдаде на сериозни размишления. Той би предпочел да остави Корали свободна, вместо да поеме задълженията на подобно съжителство, но тя беше толкова красива, толкова стройна, така привлекателна. Той се изкуши от живописните външни страни на бохемския живот и запрати ръкавицата си в лицето на съдбата. На Беренис бе наредено да се погрижи за преместването и настаняването на Люсиен. След това тържествуващата, прекрасна и щастлива Корали повлече многообичния си любим, своя поет, и прекоси цял Париж, за да стигне до улица Сен-Фиакр. Люсиен бързо се изкачи по стълбите и влезе самоуверено в редакцията. Колокент, и този път с гербови хартии на главата, както и старият Жирудо пак му казаха лицемерно, че никой още не е дошъл.
	— Но редакторите все трябва някъде да се събират, за да се договорят по вестника — каза Люсиен.
	— Сигурно, само че редактирането не влиза в моите задължения — заяви капитанът от императорската гвардия и пак се наведе над сметките си, кашляйки както винаги.
	В този миг по една случайност — щастлива или нещастна — Фино дойде да съобщи на Жирудо, че се оттегля привидно и му поръча да се грижи за интересите му.
	— Недей да философствуваш с господина, той е вече при нас! — каза Фино на вуйчо си, като подаде ръка на Люсиен и се ръкува с него.
	— А, значи, господинът е вече наш човек? — извика Жирудо, смаян от приветливия жест на племенника си. — Ще признаете, господине, че вашият въпрос лесно се уреди.
	— Искам сам да уточня положението ви във вестника, за да не би Лусто да ви _хързулне_ — каза Фино на Люсиен и хитро му намигна. — Господинът ще получава по три франка на колона за всичко, писано от него, включително и прегледа на театрите.
	— Никому не си давал такива благоприятни условия — каза Жирудо и погледна учудено Люсиен.
	— Той ще има четирите булевардни театри, ще следиш някой да не му отмъкне ложите и да му се предават редовно билетите. Най-добре ще бъде да ви ги изпращат у вас — каза той на Люсиен. — Господинът се задължава да пише извън критиката десет статии в рубриката „Разни“, по две колони едната, за петдесет франка на месец със срок една година. Съгласен ли сте?
	— Да — отговори Люсиен, принуден от обстоятелствата да приеме.
	— Вуйчо — каза Фино на касиера, — състави договора, ще го подпишем, когато слезем.
	— Кой е господинът? — запита Жирудо, като стана от мястото си и свали коприненото си таке.
	— Господин Люсиен дьо Рюбампре, автор на статията за „Алкалд“.
	— Хей, момче — извика старият воин и плесна Люсиен по челото, — вие имате тук златна мина. Не разбирам от литература, но вашата статия прочетох с удоволствие. Това се казва статия, жива и весела. Веднага си рекох: „Ей това ще ни докара абонати!“ и те наистина дойдоха. Продадохме петдесет броя.
	— Направен ли е в два екземпляра договорът ми с Етиен Лусто и готов ли е за подпис? — запита Фино вуйчо си.
	— Да — отговори Жирудо.
	— Сложи вчерашна дата на договора ми с господина, та Лусто да не може да шава.
	Фино хвана под ръка новия редактор, привидно дружелюбно — това особено поласка Люсиен, — и тръгна с него по стълбите.
	— Вие имате вече създадено положение. Лично аз ще ви представя на _моите_ редактори, а довечера Лусто ще ви въведе в театрите. В малкия вестник, ръководен от Лусто, ще можете да си докарате сто и петдесет франка на месец. Гледайте да сте в добри отношения с него. Зная, че този хубостник ще ми се сърди, загдето му вързах ръцете по отношение на вашето положение във вестника, но вие имате дарба и не искам да зависите от прищевките на един главен редактор. Между нас казано, можете да ми носите по две страници на месец за моето седмично списание, ще ви плащам двеста франка за тях. Никому не казвайте за това наше споразумение, защото ще настроя против себе си всички честолюбци: ще им се зловиди, че създавам такова положение на един новодошъл. За двете страници, които ви отпускам, пишете четири статии, двете ще подписвате с вашето име, а другите две — с псевдоним, за да не изглежда, че подяждате другите. Дължите всичко това на Блонде и Виньон, те са убедени, че имате бъдеще. И така, не лентяйствувайте и главно пазете се от приятелите си. Важното е ние двамата да се разбираме. Услужвайте ми и аз ще ви услужвам. Ще продавате ложи и билети за четиридесет франка, а от книгите, които ви изпращат, ще имате шестдесет. Тези странични доходи ще ви осигурят заедно с редакторството четиристотин франка на месец. Ако сте умен, може да си докарате още двеста франка от книжарите, които ще ви плащат за статии и реклами. Мой човек сте, нали? Мога да разчитам на вас?
	Люсиен стисна ръката на Фино в изблик на буйна радост.
	— Нека не даваме вид, че сме се споразумели — прошепна му Фино и отвори вратата на една мансардна стая на петия етаж в дъното на дълъг коридор.
	Люсиен видя тогава Лусто, Фелисиен Верну, Ектор Мерлен и двама други редактори, които не познаваше, събрани всички около маса, покрита със зелено сукно, насядали на столове и кресла пред пламтящия огън. Всички пушеха и се смееха. Масата беше отрупана с много ръкописи, на нея имаше мастилница, пълна с мастило, и куп лоши пера, които вършеха обаче работа на редакторите. Новият журналист разбра, че именно тук се извършва основната работа.
	— Господа — каза Фино, — свиках ви по повод назначаването на скъпия ни Лусто за главен редактор на вестника на мое място, защото аз съм принуден да напусна. Макар че мненията ми ще претърпят известна промяна, наложена от положението на главен редактор на списанието, чиито съдбини ви са известни, убежденията ми си остават същите и ние ще си бъдем приятели. Аз съм ваш човек, както и вие сте мои хора. Обстоятелствата са променливи, но принципите са постоянни. Принципите са оста, около която се движат стрелките на политическия барометър.
	Всички редактори прихнаха.
	— Кой те научи на тези фрази? — попита Лусто.
	— Блонде — отговори Фино.
	— Вятър, дъжд, буря, хубаво време — каза Мерлен, — ние ще преживеем всичко рамо до рамо.
	— Да не се впускаме в метафори — поде Фино. — Всички, които имат статии за мене, ще намерят същия Фино. Господинът — добави той и им представи Люсиен — е ваш колега. Аз вече уговорих всичко с него, Лусто.
	Всички поздравиха Фино за повишението му и за щастливото му бъдеще.
	— Ето те вече яхнал и нас, и всички други. Ставаш нещо като Янус — каза един от редакторите, когото Люсиен не познаваше.
	— Дано само не стане Янусчо — подхвърли Верну.
	— Ще ни позволиш ли да нападаме враговете ти?
	— Колкото искате.
	— Трябва да знаете — обади се Лусто, — че вестникът не може да отстъпи. Господин Шатле се разсърди, но ние цяла седмица няма да му дадем мира.
	— Какво стана? — запита Люсиен.
	— Дошъл да иска удовлетворение — каза Верну. — Бившият красавец от Империята намерил само чичо Жирудо, който най-невъзмутимо и хладнокръвно посочил Филип Бридо за автор на статията, и Филип поискал от барона да определи часа на срещата и оръжието. Но всъщност с това се свърши. Готвим извиненията си пред барона за утрешния брой. Всяка фраза е удар с кама.
	— Ухапете го здраво, той ще дойде да ме потърси — каза Фино. — Ще му обещая, че ще ви укротя уж само за да му направя услуга; близък е с правителствените среди, ще можем да откачим нещо, било учителско място, било тютюнева будка. Трябва да се радваме, че толкова го е жегнало. Кой от вас желае да напише за новия ми вестник една уводна статия за Натан?
	— Дайте я на Люсиен, Ектор и Верну ще напишат по нещо в своите вестници.
	— Сбогом, господа, ще се видим пак насаме у Барбе — каза Фино смеешком.
	Поздравиха Люсиен за встъпването му във всесилната журналистическа колегия и Лусто го представи като човек, на когото може да се разчита.
	— Люсиен ви кани всички на вечеря у приятелката си, красивата Корали.
	— Корали постъпва в „Жимназ“ — каза Люсиен на Етиен.
	— Значи, господа, уговаряме се да подкрепим Корали, нали? Във всички вестници напишете по някой ред за новия й ангажимент и възхвалете дарбата й. Ще изтъкнете усета и умението на дирекцията на „Жимназ“; можем ли да й припишем и интелигентност?
	— Ще й припишем и интелигентност — отговори Мерлен. — Фредерик има една пиеса в сътрудничество със Скриб.
	— О, в такъв случай директорът на „Жимназ“ е най-прозорливият спекулант — каза Верну.
	— Слушайте, да поговорим малко, преди да напишете статиите си за книгата на Натан, ще ви кажа защо — каза Лусто. — Трябва да подкрепим новия си другар. Люсиен има готови две работи, една сбирка сонети и роман. Кълна се в антрефилето! Той трябва да стане велик поет в срок от три месеца. Ще използуваме неговите „Маргаритки“, за да ударим одите, баладите, съзерцанията, с една дума, романтичната поезия.
	— Забавно ще бъде, ако сонетите нищо не струват — забелязва Верну.
	— Какво мислите за сонетите си, Люсиен?
	— Вярно, как ги намирате самият вие? — запита един от непознатите редактори.
	— Хубави са, господа — каза Лусто, — честна дума.
	— Радвам се — каза Верну, — ще ги хвърля в краката на тия набожни поети, които ми досаждат.
	— Ако Дориа тази вечер не вземе „Маргаритки“, ще му пуснем статия след статия против Натан.
	— А какво ще каже Натан? — провикна се Люсиен. Петимата редактори се изсмяха гръмко.
	— Той ще бъде очарован — каза Верну. — Ще видите как ще наредим работата.
	— Значи, господинът е вече наш колега — каза другият непознат редактор.
	— Да, да, Фредерик, остави шегите настрана. Виждаш, Люсиен — каза Етиен на новобранеца, — как се отнасяме с тебе. И ти няма да се поколебаеш, когато дойде твоят ред. Ние всички обичаме Натан, а се готвим да го нападнем. А сега нека разделим помежду си империята на Александър. Фредерик, искаш ли „Театър Франсе“ и „Одеон“?
	— Стига господата да нямат нещо против — каза Фредерик.
	Всички кимнаха с глава, но Люсиен забеляза, че в някои погледи проблесна завист.
	— Аз запазвам за себе си операта, „Театър де-з-Италиен“ и „Опера-Комик“ — заяви Верну.
	— Тогава Ектор ще вземе водевилните театри — каза Лусто.
	— Значи, за мене няма театри? — възкликна непознатият редактор.
	— Ектор ще ти отстъпи „Вариете“, а Люсиен ще ти даде „Порт-Сен-Мартен“ — каза Етиен. — Отстъпи му „Порт-Сен-Мартен“, луд е за Фани Бопре. Ти ще вземеш в замяна „Сирк Олимпик“. Аз ще взема „Бобино“, „Фюнанбюл“ и госпожа Саки. Какво имаме за утрешния брой?
	— Нищо.
	— Нищо?
	— Нищо.
	— Господа, отличете се за моя пръв брой. Барон Дю Шатле и неговият чироз няма да издържат повече от седмица. И авторът на „Самотникът“ е вече изчерпан.
	— Состен-Демостен също не е интересен — каза Верну, — всички се хванаха за него.
	— О, нужни ни са нови трупове — каза Фредерик.
	— Господа, защо да не осмеем малко добродетелните хора от десницата? Да кажем например, че господин Дьо Бонал има миризливи крака — извика Лусто.
	— Защо да не започнем поредица портрети на правителствени оратори — предложи Ектор Мерлен.
	— Това е за тебе, моето момче — каза Лусто, — ти ги познаваш, те са от твоята партия, тъкмо случай да задоволиш някои лични антипатии. Хвани за гушата Беньо, Сириес дьо Меринак и някои други. Приготви предварително статиите, това много ще ни облекчи.
	— Можем да измислим някой по-тежък случай — откъс за погребение при отегчаващи обстоятелства например — поде Ектор.
	— По-добре да не вървим по петите на големите конституционни вестници, които са завели папки за кюретата, пълни с патици.
	— С патици ли? — изненада се Люсиен.
	— Ние наричаме патица — осведоми го Ектор — някоя наглед истинска случка, а всъщност изцяло измислена, колкото да съживим парижката хроника, когато е много бледа. Патицата е изобретение на Франклин, който е изнамерил гръмоотвода, патицата и републиката. Този журналист така ловко подведе енциклопедистите със своите презокеански патици, че в своята „Философска история на Индия“ Ренал е поместил две негови измишльотини като достоверни факти.
	— Не знаех това — обади се Верну. — Кои са тия две патици?
	— Историята за англичанина, който продава освободителката си, негърка, след като се погрижва тя да забременее от него, за да получи по-висока цена. И след това възвишената защита на младата бременна мома, която спечелва делото. Когато Франклин дошъл в Париж, признал у Некер, че чисто и просто ги е измислил и всял голям смут сред френските философи. Ето как новият свят на два пъти е покварил стария.
	— Вестникът — заяви Лусто — смята за истина всичко, което е правдоподобно. Това е нашата изходна точка.
	— И углавният съд се ръководи от същия принцип — подхвърли Верну.
	— И така, ще се видим довечера в десет часа тук — каза Мерлен.
	Всички станаха, стиснаха си ръце и заседанието се закри в атмосфера на най-трогателна близост.
	— Какво си направил с Фино — запита Етиен Люсиен, когато слизаха по стълбите, — та той лично е уговорил с тебе условията? Ти си единственият, с когото се обвързва така.
	— Аз ли? Абсолютно нищо, той сам ми предложи — отговори Люсиен.
	— Както и да е, много ще се радвам, дори да си сключил с него някакво споразумение, това още повече ще затвърди положението ни.
	На долния етаж Етиен и Люсиен намериха Фино, който отведе Лусто в приемния кабинет на редактора.
	— Подпишете договора, та новият директор да смята, че е сключен вчера — каза Жирудо и поднесе на Люсиен два обгербвани листа.
	Докато четеше договора, Люсиен дочу доста оживен спор между Етиен и Фино по доходите „в натура“ на вестника. Етиен искаше своя дял от тия налози, събирани от Жирудо. Навярно постигнаха известно споразумение, защото двамата излязоха в напълно миролюбиво настроение.
	— В осем часа в Дървените галерии, у Дориа — каза Етиен на Люсиен.
	Дойде един млад човек, който желаеше да стане редактор. Той се държеше боязливо и неспокойно, също както Люсиен неотдавна. Люсиен чу със скрито задоволство как Жирудо повтаря пред новака шегите, с които беше заблудил и него. Собственият му интерес обаче сега му помогна да разбере отлично необходимостта от тази стратегия, предназначена да издигне едва ли не непроходими прегради между начинаещите и стаята на таванския етаж, до която имаха достъп избраниците.
	— Не стигат вече парите за редакторите — подхвърли той на Жирудо.
	— Ако станете още повече, всеки от вас ще получава още по-малко — отговори капитанът. — Така е!
	Бившият военен размаха оловния си бастун, изкашля се шумно и излезе, но остана смаян, когато видя, че Люсиен се качва в хубавата карета, която чакаше на булеварда.
	— Сега вие сте военните, а ние — цивилните — каза му войникът.
	— Честна дума, всички тези младежи са славни момчета — сподели Люсиен с Корали. — Ето ме вече журналист с шестстотин франка на месец, ако работя като кон, но аз ще пласирам двете си творби и ще напиша и други, защото моите приятели ще обезпечат успеха ми. Затова ще повторя думите ти, Корали: „Ще заплуваме с развети платна!“
	— Ще успееш, моето момче, само че не бъди толкова добър, колкото си красив, защото сам ще се погубиш. Бъди зъл с хората, така е модерно днес.
	Корали и Люсиен отидоха да се разходят в Булонската гора. Те пак срещнаха маркиза Д’Еспар, госпожа Дьо Баржьотон и барон Дю Шатле. Госпожа Дьо Баржьотон погледна приветливо Люсиен и това можеше да се изтълкува като поздрав.
	Камюзо беше поръчал най-хубавата вечеря на света. Сега, когато знаеше, че се е отървала от него, Корали беше толкова любезна с нещастния търговец на коприни, че той не си спомняше да е била по-миловидна и по-привлекателна през четиринадесетте месеца на тяхната връзка.
	„Няма що — каза си той, — ще остана при нея въпреки всичко.“
	Камюзо предложи насаме на Корали да вложи на нейно име облигации за шест хиляди франка годишна рента, за които жена му не знаеше, ако тя се съгласи да остане негова любовница, като самият той си затвори очите за любовната й връзка с Люсиен.
	— Да изневеря на такъв ангел?… Но погледни го само, бедни Мюзо, погледни се и ти! — каза му тя и му посочи поета, леко замаян от виното, което Камюзо постоянно му наливаше.
	Тогава Камюзо реши да изчака мизерията да му върне момичето, което бе станало негово преди това пак благодарение на нея.
	— В такъв случай ще остана твой приятел — каза той и я целуна по челото.
	Люсиен се раздели с Корали и Камюзо и се запъти към Дървените галерии. Посвещаването в тайните на вестникарството беше променило коренно самочувствието му. Той се смеси без страх с тълпата, която лъкатушеше из галерията, като се държеше дръзко, защото имаше любовница, и влезе без никакво стеснение у Дориа, защото беше журналист. Книжарницата беше пълна. Той се ръкува с Блонде, с Натан, с Фино, с целия литературен свят, с който се беше побратимил през последната седмица. Въобрази си, че е важна личност и се опита да надмине другарите си. Лекото възбуждение от алкохола му подействува благотворно. Той бе остроумен и показа, че умее да вие заедно с вълците. Люсиен не получи обаче мълчаливите, сдържани или изказани гласно одобрения, на които разчиташе. Той долови първите прояви на завист в тези среди, не обезпокоени може би, но все пак любопитни да видят какво място ще заеме новата звезда и каква част ще им се падне при общата подялба на плодовете на печата. Фино, който виждаше в Люсиен доходна мина, и Лусто, който смяташе, че има права над него, единствени се усмихнаха. Държейки се вече като главен редактор, Лусто почука силно на прозорчето на кабинета на Дориа.
	— Само минутка, приятелю — провикна се книжарят, като подаде глава над зеленото перде и видя кой чука.
	Минутката се оказа цял час и едва тогава Люсиен и неговият приятел влязоха в светилището.
	— Е какво, помислихте ли по работата на нашия приятел? — попита новият главен редактор.
	— Разбира се — отговори Дориа, като се облегна като султан в креслото си. — Прелистих лично сбирката и дадох да я прочете един добър ценител, човек с вкус, защото не съм познавач в тази област, признавам. Аз, драги приятелю, купувам славата готова, както оня англичанин купува любовта. Вие сте не само красив момък, момчето ми, но и голям поет. Говоря ви като честен човек, не казвам книжар, забележете! Сонетите ви са великолепни, написани с лекота, нещо рядко дори когато поетът е вдъхновен и пламенен. Безспорно умеете да римувате, важно качество на новата школа. Вашите „Маргаритки“ са хубава сбирка, но не и сделка, а аз се интересувам само от големи начинания. Не искам да взема сонетите ви просто от добросъвестност. Няма да мога да ги рекламирам, печалбата няма да бъде достатъчно голяма, за да оправдае разходите, необходими за успешна разпродажба. При това вие няма да пишете стихове занапред и вашата книга ще остане изолирано произведение. Съвсем млад сте още! Носите ми неизменната сбирка първи стихове, които съчинява всеки писател при завършване на колежа. Отначало много държи за тях, а после сам им се надсмива. И вашият приятел Лусто има навярно някоя поема, пъхната между старите му чорапи. Нямаш ли, Лусто, стихове, в които си вярвал? — добави Дориа и погледна съучастнически Етиен.
	— Бих ли могъл иначе да пиша проза? — възкликна Лусто.
	— Виждате ли, а никога дума не ми е казал. Нашият приятел обаче познава книжарниците и търговията — поде Дориа. — За мене — каза той ласкателно на Люсиен — не е въпрос какъв поет сте. Вие наистина имате забележителна дарба и ако бях начинаещ книжар, щях да извърша грешката да издам сбирката ви. Но днес най-напред съдружниците и кредиторите не биха ми отпуснали средства. Откакто миналата година загубих двадесет хиляди франка, вече не искат да чуят за каквато и да е поезия, а аз съм в тяхна власт. И въпреки това въпросът не е там: приемам, че сте голям поет, но ще бъдете ли плодовит? Ще произвеждате ли редовно сонети? Ще стигнете ли до десет томчета? Ще представлявате ли добра търговска сделка? Не, вие ще станете пленителен прозаик. Много сте духовит, за да си хабите ума в стихоплетство. Предстои ви да печелите тридесет хиляди франка годишно във вестниците и няма да ги замените срещу трите хиляди франка, които ще получите, и то с мъка, за вашите полустишия, строфи и всевъзможни измислици.
	— Знаете ли, Дориа, че господинът е вече редактор в нашия вестник? — попита Лусто.
	— Да — отговори Дориа, — прочетох статията му и за негово добро отказвам да взема „Маргаритки“. Да, господине, за шест месеца вие ще получите от мене повече пари за статиите, които ще ви поръчам, отколкото за вашата непродаваема поезия.
	— Ами славата? — възкликна Люсиен. Дориа и Лусто се изсмяха.
	— По дяволите — каза Лусто, — той още живее с илюзии!
	— Славата — поде Дориа — означава десет години упорит труд и сто хиляди франка загуба или печалба за издателя. Ако намерите безумци да издадат стиховете ви, след една година ще ме уважавате повече, когато научите резултатите от сделката.
	— У вас ли е ръкописът ми? — запита Люсиен студено.
	— Ето го, приятелю — отговори Дориа с необикновено мил глас.
	Люсиен взе свитъка, без да погледне връвта — беше повярвал, че Дориа е прочел „Маргаритки“. Той излезе с Лусто, без да даде вид, че е отчаян или недоволен. Дориа придружи двамата приятели в магазина, разговаряйки за своя вестник и за вестника на Лусто. През това време Люсиен си играеше небрежно с ръкописа на „Маргаритки“.
	— Вярваш ли, че Дориа е прочел сонетите или че ги е дал на някой друг? — прошепна Етиен на ухото му.
	— Да — каза Люсиен.
	— Погледни връвта.
	Люсиен забеляза, че връвта съвпада точно с поставения с мастило знак.
	— Кой сонет ви хареса най-много? — попита той, блед от гняв.
	— Всички са забележителни — отговори Дориа, — но сонетът за маргаритката е прелестен, той завършва с толкова изтънчена и нежна мисъл. По него отгатнах какъв успех ви очаква в прозата и веднага ви препоръчах на Фино. Пишете статии, ще ви ги плащаме щедро. Хубаво е да се мечтае за слава, но не трябва да се забравя и материалната страна на живота, затова приемайте всичко, което ви се предлага. А когато забогатеете, пишете стихове.
	Поетът бързо излезе от галериите, за да не избухне. Беше вбесен.
	— Е, гълъбче — каза Лусто, който излезе с него, — успокой се и приеми, че хората трябва да бъдат за нас само средство. Искаш ли да си върнеш на някого?
	— На всяка цена.
	— Ето ти един екземпляр от книгата на Натан. Дориа ми го даде преди малко. Утре излиза второто издание. Препрочети творбата и съчини унищожителна статия. Фелисиен Верну не може да търпи Натан, защото си въобразява, че неговият успех ще повлияе неблагоприятно върху бъдещия успех на собствената му книга. Тия дребни умове са маниаци, те си въобразяват, че под слънцето няма място за два успеха. Ето защо той ще нареди да поместят статията ти в големия вестник, на който сътрудничи.
	— Но какво може да се каже против книгата на Натан? Тя е прекрасна! — извика Люсиен.
	— Виж какво, драги, изучи занаята си! — засмя се Лусто. — И шедьовър да е, тази книга трябва да се превърне под перото ти в наивна глупост, нездраво и опасно произведение.
	— Но как ще постигна това?
	— Като всяко достойнство превърнеш в недостатък.
	— Не съм способен за такова фокусничество.
	— Журналистът е акробат, драги мой, трябва да свикнеш с неудобствата на професията. Но аз съм добър другар и ще ти кажа как се постъпва в подобни случаи. Внимание, момчето ми! В първата част на статията си ще пишеш, че творбата е прекрасна и щом ти доставя удоволствие, можеш да кажеш откровено какво мислиш за нея. Читателите ще си помислят: „Този критик не е завистлив, по всичко личи, че ще бъде безпристрастен.“ И тогава ще сметнат, че критиката ти е добросъвестна. След като спечелиш уважението на читателя, ще изразиш съжаление, че си заставен да укориш насоката, която дават на френската литература подобни книги. „Нима Франция не стои начело на интелектуалния живот в целия свят? — ще възкликнеш. — От векове насам и до днес френските писатели са водили Европа по пътя на анализа и философското изследване чрез силата на стила и оригиналната форма, в която обличаха идеите.“ Тук ще вмъкнеш — специално за буржоата — една възхвала на Волтер, Русо, Дидро, Монтескьо и Бюфон. Ще обясниш, че френският език е безпощаден, ще докажеш, че той покрива мисълта като бляскав лак, ще вмъкнеш общоизвестните истини от рода на: „Големият писател във Франция е винаги велик човек, самият език му налага винаги да мисли. Това не може да се каже за други страни“ и т.н. Ще докажеш твърдението си, като сравниш немския моралист и сатирик Рабенер с Лабрюйер. Нищо не създава по-голям авторитет на критика, както позоваването на чужд, непознат автор. Кант послужи за пиедестал на Кузен. Навлезеш ли в тази област, пусни една фраза, която да резюмира и да обясни на глупците системата на гениалните френски писатели от миналия век и определи тяхната литература като _литература-идея_. Въоръжен с тази дума, атакувай живите автори със знаменитите мъртъвци. После ще обясниш, че в наши дни се твори нова литература, която злоупотребява с диалога — най-лесната литературна форма! — и с описанията, които освобождават от необходимостта да се разсъждава. Противопостави на съвременния роман, прекалено драматизиран от Уолтър Скот, в който всичко се дава в образи, романите на Волтер, Дидро, Стърн, Льосаж, така съдържателни и бойки. Съвременният жанр има място само за съчинители. Пиши: „Романът а ла Уолтър Скот е жанр, а не направление.“ Ще сразиш с мълнията си този злополучен жанр, в който идеите се разводняват, шаблонизират, който е достъпен за всеки ум, в който всеки много лесно може да стане писател, и ще го определиш в крайна сметка като образна литература. След това ще струпаш всички тези доводи върху Натан и ще докажеш, че той е подражател и само привидно талантлив. Класическият стегнат стил на XVII век липсва в неговата книга, ще изтъкнеш, че събитията са изместили чувствата. Движението не е живот, картината не е идея! Пусни подобни сентенции. Читателите обичат да ги повтарят. Въпреки достойнствата на тази творба тя вече ти се струва гибелна и опасна. Тя отваря дверите на храма на славата за тълпите. Ти ще посочиш в далечината армията посредствени писатели, които ще побързат да подражават на тази толкова лесна форма. Тук гръмко ще се разридаеш за упадъка на вкуса и ще възхвалиш господата Жуи, Тисо, Гос, Дювал, Жей, Бенжамен Констан, Енян, Баур-Лормиан, Вилмен, корифеите на Наполеоновата либерална партия, която покровителствува вестника на Верну. Ще изтъкнеш, че тази славна фаланга се съпротивлява срещу нашествието на романтиците, че тя е за идеята и изискания стил, против описанията и безсъдържателните диалози, че продължава школата на Волтер и се противопоставя на английската и немската школа, също както седемнадесетте оратори на левицата се борят за народа срещу крайната десница. Защитен от тези имена, тачени от повечето французи, които винаги ще бъдат на страната на лявата опозиция, ти можеш да смажеш Натан, чиято творба, макар и превъзходна, открива път във Франция на безидейната литература. Оттук нататък няма да те интересуват вече Натан и книгата му, нали разбираш, а славата на Франция. Дълг на честните и доблестни пера е да се противопоставят енергично на тия чужди влияния. Тук ще поласкаеш абонатите. Според тебе Франция е голяма хитруша, не е лесно да я измамиш. Ако по известни причини, върху които ти не искаш да се спираш, издателят е осигурил ловко успеха на книгата, истинските читатели скоро ще съумеят да се справят със заблуждението на първите петстотин наивници. Ще кажеш, че след като е имал щастието да разпродаде първото издание на книгата, истинска дързост е от негова страна да пусне и второ и ще изразиш съжаление, че един толкова опитен издател познава толкова малко вкуса на своя народ. Ето ти суровия материал. Посоли тези мисли с духовитост, подправи ги с малко оцет и ще видиш как Дориа ще се пържи в тигана на статиите. Само не забравяй да пишеш в заключение, че уж съжаляваш за заблуждението на Натан, който, стига само да напусне този път, е в състояние да обогати съвременната литература с прекрасни творби.
	Люсиен беше смаян от логиката на Лусто: думите на журналиста отвориха очите му, той откри литературни истини, които дори не бе подозирал.
	— Това, което ми казваш, е всъщност напълно разумно и правилно! — възкликна той.
	— Как иначе би могъл да унищожиш книгата на Натан? — попита Лусто. — Сервирам ти, драги, един пръв образец на статия за унищожаване на някоя творба. Това е търнокопът на критика. Разбира се, съществуват и други форми. Постепенно ще се образоваш. Когато бъдеш заставян да пишеш за човек, когото не обичаш — това често се налага на собственика или на главния редактор на вестника, — ще си послужиш с отрицателния метод на „статия по същество“, както казваме ние. В такъв случай вместо заглавие на статията поставяш името на книгата, с която би трябвало да се занимаваш. Започваш с общи мисли: можеш да говориш за гърците и за римляните, а накрая заявяваш: „Тези мисли ни довеждат до книгата на еди-кой си, която ще бъде разгледана в друга статия.“ И тази втора статия никога не се обнародва. По този начин книгата е удушена между две обещания. Но тъй като този път не пишеш статия против Натан, а против Дориа, нужен ти е търнокоп. Той не може да нанесе никаква вреда на една творба, ако тя е хубава, но прониква до самото й сърце, ако е лоша. В първия случай търнокопът удря книжаря, във втория — прави услуга на читателите. Тези форми литературна критика се употребяват и в политиката.
	Жестокият урок на Етиен съживи нови области във въображението на Люсиен, който отлично схвана тънкостите на занаята.
	— Хайде да отидем в редакцията — предложи Лусто, — там ще намерим приятелите, ще уговорим общо настъпление срещу Натан. Ще видиш какъв смях ще падне.
	Те стигнаха до улица Сен-Фиакр, качиха се заедно в таванското помещение, където се редактираше вестникът, и Люсиен беше едновременно изненадан и очарован, когато видя с каква радост другарите му се съгласиха да провалят книгата на Натан. Ектор Мерлен грабна лист хартия, написа следните редове и ги занесе на вестника си: „Съобщават ни, че се готви второ издание на книгата на господин Натан. Смятахме да не пишем нищо за тази творба, но нейният привиден успех ни принуждава да обнародваме статия не толкова за самата книга, колкото за тенденциите на младата литература.“
	В хумористичната страница на следващия брой на своя вестник Лусто помести следната забележка: „Книжарят Дориа готви второ издание на книгата на господин Натан. Нима не му е позната поговорката на Пале-Роял: Non bis in idem*27? Нашите почитания пред неуместната му смелост!“
	[*27 Не повтаряй два пъти същата грешка (лат.).]
	Думите на Етиен просветлиха като факел Люсиен и желанието му да си отмъсти на Дориа замести и съвест, и вдъхновение. След три дни, през които не напусна стаята на Корали, където работеше пред запалената камина, обслужван от Беренис и разтушаван в часове на умора от грижливата и безмълвна Корали, Люсиен преписа на чисто критична статия, дълга около три колони, в която бе постигнал удивителна висота. Изтича до редакцията. Беше девет часът вечерта. Намери редакторите и им прочете работата си. Всички го изслушаха най-сериозно. Фелисиен не каза нито дума. Грабна ръкописа и се спусна по стълбите.
	— Какво го прихвана? — извика Люсиен.
	— Занесе статията ти в печатницата — каза Ектор Мерлен. — Истински шедьовър, не може да се махне нито дума, не може да се прибави нито ред.
	— Достатъчно е да ти се покаже пътят! — забеляза Лусто.
	— Защо не мога да видя каква физиономия ще направи Натан утре, когато я прочете — обади се друг редактор и на лицето му се изписа голямо задоволство.
	— Слава богу, че сме ваши приятели — забеляза Ектор Мерлен.
	— Значи, одобрявате статията ми? — запита оживено Люсиен.
	— На Блонде и на Виньон ще им призлее — каза Лусто.
	— Донесох също и една статийка, която, ако ви хареса, може да бъде последвана от други подобни.
	— Прочетете ни я — подкани го Лусто.
	Люсиен им прочете една от онези прелестни статии, които прославиха малкия вестник. Той описваше в две колони някоя незначителна подробност от парижкия живот, някое лице или даден тип, някое обикновено събитие или особено произшествие. Първият образец, озаглавен „Минувачите на Париж“, беше написан по нов, оригинален начин. Мисълта се пораждаше от стълкновението на думите, кръстосването на наречията и прилагателните привличаше вниманието. Тази статийка беше толкова различна от сериозното и задълбочено анализиране на книгата на Натан, колкото „Персийски писма“ са далеч от „Духът на законите“*28.
	[*28 Произведения на Монтескьо.]
	— Ти си роден за журналист — каза му Лусто. — Утре ще поместя статията, пиши колкото искаш подобни неща.
	— Знаете ли, Дориа е побеснял след двата снаряда, които изстреляхме в книжарницата му — каза влезлият в момента Мерлен. — Идвам оттам, изригва ругатни, ядосва се на Фино, който му каза, че ти е продал вестника. Аз го дръпнах настрана и му пошепнах: „Скъпо ще ви струват «Маргаритки»! Идва при вас даровит човек и вие го изгонвате, а ние го приемаме с отворени обятия!“
	— Дориа ще бъде сразен от статията, която току-що ни прочете — каза Лусто на Люсиен. — Виждаш ли, драги мой, какво значи вестникът? Твоето отмъщение напредва. Барон Дю Шатле дойде тази сутрин да иска адреса ти: в днешния брой излезе убийствена статия срещу него, бившият красавец не издържа, той е в отчаяние! Не си ли чел вестника? Статията е забавна. Погледни: „Погребалното шествие на Чаплата, оплаквана от Чироза“. Във висшето общество всички вече знаят госпожа Дьо Баржьотон под този прякор и никой не нарича Шатле с името му, а казват барон Чапла.
	Люсиен взе вестника и не можа да сдържи смеха си, когато прочете твърде сполучливата шега, съчинена от Верну.
	— Ще капитулират — заяви Ектор Мерлен.
	Люсиен взе живо участие в разменените остроумни нападки, с които редакторите завършиха вестника. Те говореха, пушеха, разказваха случилото се през деня, изтъкваха смешни прояви на другарите си и нови черти на характерите им. Този разговор, предимно подигравателен, остроумен, злостен, запозна Люсиен с нравите и представителите на литературния свят.
	— Докато набират вестника — каза Лусто, — да направим една обиколка: ще те представя на разпоредителите и зад кулисите на театрите, където ще имаш свободен достъп. После ще отидем да намерим Флорин и Корали в „Панорама-Драматик“ и ще полудуваме с тях в гримьорните им.
	Хванати под ръка, двамата приятели тръгнаха от театър в театър. Люсиен беше въвеждан като редактор, поздравяван от директорите, оглеждан от актрисите, които знаеха вече какво въздействие бе имала единствената му статия върху съдбата на Корали и Флорин, едната ангажирана в „Жимназ“ с дванадесет хиляди франка годишно, а другата — с осем хиляди франка в „Панорама“. Тези дребни прояви на внимание повишиха самочувствието на Люсиен и му дадоха ясна представа за неговата власт. В единадесет часа двамата приятели пристигнаха в „Панорама-Драматик“, където Люсиен се държа така непринудено, че предизвика фурор. И Натан беше там. Той подаде ръка на Люсиен и младежът се ръкува енергично с него.
	— И така, господа журналисти — каза той и погледна Люсиен и Лусто, — значи, вие сте решили да ме погребете?
	— Почакай до утре, драги, ще видиш как те е притиснал Люсиен! Ще останеш доволен, честна дума. Когато се появи такава сериозна критика, тя може да бъде само от полза за книгата.
	Люсиен пламтеше от срам.
	— Много ли е сурова? — запита Натан.
	— Сериозна е — отговори му Лусто.
	— В такъв случай няма нищо лошо — продължи Натан. — А Ектор Мерлен ми каза във фоайето на „Водевил“, че сте ме разсипали.
	— Не го слушайте и почакайте — отвърна Люсиен и се вмъкна в гримьорната на Корали, която се прибираше от сцената, облечена в привлекателния си испански костюм.
	На следния ден, тъкмо когато Люсиен закусваше с Корали, в безлюдната улица изтрополи кабриолет. По шума личеше, че минава елегантна кола, а конят пристъпваше и спря така леко, че явно беше от чистокръвна порода. Люсиен наистина съгледа през прозореца великолепния английски кон на Дориа, а самият книжар тъкмо подаваше поводите на своя малък прислужник.
	— Книжарят — каза Люсиен на приятелката си.
	— Нека почака — заповяда Корали на Беренис.
	Люсиен се усмихна на самоувереността на девойката, която вземаше така присърце неговите интереси, и я целуна пламенно: тя беше проявила в случая голямо прозрение. Припряността на безочливия книжар, внезапното преклонение на този цар на шарлатаните пред един млад журналист се дължаха на обстоятелства, почти напълно забравени днес, тъй като книжарството претърпя бурни промени от петнадесет години насам. От 1816 година до 1827 година, когато читалните, основани отначало за четене на вестници, почнаха да дават новоизлезлите книги срещу заплащане и когато тежките данъци върху периодичния печат наложиха отделите за обяви, книжарството имаше само едно средство за разгласа — статиите, обнародвани било като подлистници, било в горните колони на вестника. До 1821 година френските вестници излизаха в такъв малък формат, че и най-големите едва ли надминаваха по големина днешните малки вестници. За да се противопоставят на тиранията на журналистите, Дориа и Ладвока първи измислиха афиша, с който привлякоха вниманието на парижаните, използувайки необичаен шрифт и причудливи тонове, винетки, а по-късно и литографии, които превърнаха афиша в поема за очите, но доста често и в разочарование за кесиите на любителите. Афишите бяха толкова оригинални, че един от маниаците колекционери притежава пълна сбирка парижки афиши. Тази обява, отначало заемаща витрините на магазините и сергиите по булевардите, а по-късно разпространена из цяла Франция, бе изоставена заради рекламата. Все пак афишът, който все още привлича погледите, когато рекламата, а често и самото рекламирано произведение са вече отдавна забравени, ще си остане вечен, особено откакто изнамериха средство да го рисуват направо по стените. Рекламната обява, достъпна срещу пари за всекиго, която превърна четвъртата страница на вестниците в доста доходно поле за държавното съкровище и за спекулантите, е възникнала при режима на тежките гербови налози, пощенски такси и данъци. Тези ограничения, наложени навремето от господин Дьо Вилел, които биха могли да унищожат вестниците, популяризирайки ги, създадоха, напротив, особен вид привилегия, защото издаването на нов вестник стана почти невъзможно. Така че в 1821 година вестниците разполагаха с право на живот и на смърт върху творбите на мисълта и на книжарските предприятия. Една обява от няколко реда, поместена в парижката хроника, струваше баснословно скъпо. Привечер, в часа, когато се подреждаха страниците и се решаваше коя статия ще влезе и коя не, по бойните полета на печатниците и в редакциите ставаха толкова интриги, че големите книжарски фирми плащаха на някой писател, за да напише малките съобщения, в които трябваше да вмъкне много мисли в малко думи. Тези неизвестни журналисти, които получаваха възнаграждение само ако работите им бъдат поместени, висяха по цели нощи в печатниците и следяха дали ще отпечатат по-големите им статии, пробутани кой знае как, или няколкото реда, които по-късно станаха известни под името реклама. Днес взаимоотношенията в литературата и издателствата са толкова променени, че мнозина ще сметнат за басня неимоверните усилия, подкупите, подлостите, интригите, които бяха принудени да правят, поради нуждата от реклама, издатели и автори, жертви на славата, всички истински каторжници, осъдени на доживотен успех. Вечери, ласкателства, подаръци, всичко се пускаше в ход в отношенията с журналистите.
	Следният анекдот най-добре ще обясни тесния съюз между критиката и издателството: един даровит писател, който се стремеше да стане държавник, по онова време млад, любимец на жените и редактор на голям вестник, стана любимец и на прочута книжарска фирма. Един неделен ден в извънградската вила, където богатият книжар гощаваше главните редактори на вестниците, домакинята, тогава млада и красива, отведе в градината известния писател. Първият помощник на книжаря, хладен, сериозен и акуратен немец, който мислеше само за сделки, се разхождаше под ръка с един фейлетонист и се съвещаваше с него по някакъв въпрос. Увлечени в разговор, те излизат от градината и стигат до една горичка. Сред гъсталака немецът вижда нещо, което прилича на господарката му. Взира се през лорнета си, прави знак на младия редактор да мълчи и да се отдалечи, а самият той се връща предпазливо на същото място.
	— Видяхте ли нещо? — пита го писателят.
	— Почти нищо — отвръща той. — Нашата голяма статия ще бъде обнародвана, нали? Утре ще ни дадете поне три колони в „Деба“.
	И друг един случай показва могъществото на статиите: една книга на Шатобриан върху последния Стюарт се търкаляше в магазина и никой не я търсеше. Една-единствена статия, написана от неизвестен младеж в „Журнал де Деба“, произведе такова въздействие, че книгата се разпродаде за една седмица. По времето, когато, за да прочетеш една книга, трябваше да я купиш, а не да я хвалиш, се пласираха по десет хиляди екземпляра от някои трудове, написани в либерален дух и възхвалявани от всички опозиционни вестници. Тогава още не съществуваше белгийското контрабандно издателство. Подготвителните атаки на Люсиеновите приятели и самата му статия можеха действително да спрат продажбата на книгата на Натан, но само честолюбието на писателя щеше да бъде уязвено, той нямаше да загуби нищо, защото беше получил възнаграждението си, Дориа можеше да загуби тридесет хиляди франка. Всъщност търговията на книги, наречена търговия на новости, се свеждаше до следната търговска теорема: един топ бяла хартия струва петнадесет франка. Напечатана, тя струва в зависимост от успеха или пет, или петстотин франка. Понякога една-единствена статия, благоприятна или не, решаваше този финансов проблем. Дориа имаше в момента петстотин топа хартия за продан и затова така бързаше да капитулира пред Люсиен. Той се бе превърнал от султан в роб. След като почака известно време не без да мърмори, да вдига шум и да убеждава Беренис да го пусне, той бе въведен при Люсиен. Гордият книжар влезе с усмивка на уста като придворен, който влиза при краля, макар че в усмивката му се чувствуваше известна самоувереност, смекчена от добродушие.
	— Не се смущавайте, мили деца! — каза той. — Какви хубави гургулички! Приличате на два гълъба! Кой би казал, госпожице, че този човек, хубав като девица, е тигър със стоманени нокти, който разкъсва утвърдената слава, както навярно разкъсва дрехата ви, когато не я свалите достатъчно бързо.
	Той се засмя и не довърши шегата си.
	— Моето момче — поде книжарят и седна до Люсиен. — Госпожице, аз съм Дориа — прекъсна той думите си.
	Книжарят сметна за нужно да изстреля името си, защото не беше доволен от приема на Корали.
	— Закусвали ли сте, господине, няма ли да хапнете нещо с нас? — попита актрисата.
	— Защо не, по-добре се разговаря на масата — отговори Дориа, — но като приемам вашата покана, запазвам си правото да ви поканя и аз на вечеря с моя приятел Люсиен, защото сега ние трябва да се сближим като ръкавицата и ръката.
	— Беренис! Стриди, лимони, прясно масло и шампанско — поръча Корали.
	— Вие сте умен човек и навярно се сещате за какво идвам — каза Дориа, втренчил поглед в Люсиен.
	— Идвате да купите моята сбирка сонети?
	— Точно за това, но нека най-напред сложим оръжие.
	Той извади от джоба си елегантен портфейл, отброи три хилядарки, сложи ги на една чиния, поднесе ги раболепно на Люсиен и го попита:
	— Доволен ли сте?
	— Да — каза поетът, залян от неизпитано блаженство пред тази неочаквана сума.
	Той се сдържа, но му идеше да пее и да скача, повярва в чудотворната лампа, във вълшебството, с една дума, повярва в гения си.
	— Значи, „Маргаритките“ са мои — каза книжарят. — Но никога вече няма да нападате моите издания, нали така?
	— „Маргаритките“ са ваши, но не мога да обвържа перото си. То принадлежи на моите приятели, както тяхното перо е и мое.
	— Но вие ставате вече мой автор. Всички мои автори са приятели с мен. Значи, няма да ми вредите и ще ме предупреждавате, когато ми готвят нападки, за да мога да ги отбия.
	— Съгласен съм.
	— Пия за славата ви! — каза Дориа и вдигна чашата си.
	— Сега виждам, че сте прочели „Маргаритки“ — каза Люсиен.
	— Моето момче — отвърна книжарят, без да се смути, — ако купя „Маргаритки“, без да съм ги чел, това е най-големият комплимент, който може да си позволи един издател. След шест месеца ще бъдете голям поет. Ще се появят благоприятни статии, защото хората се боят от вас, и аз ще продам книгата ви без усилия. И днес аз съм същият търговец, какъвто бях и преди четири дни. Не аз, а вие се променихте: миналата седмица вашите сонети бяха за мене зелеви листа. Днес новото ви положение ги прави равни на „Месинянките“*29.
	[*29 Патриотични песни от Дьолавин, посветени на събитията от 1815 г.]
	— Нека бъде така — каза Люсиен, на свой ред подигравателен и чаровно дързък поради красивата си любовница и увереността в успеха, — може да не сте чели сонетите ми, но прочетохте поне статията ми.
	— Естествено, приятелю, бих ли дошъл иначе така бързо. За съжаление много е хубава тази ваша ужасна статия. Имате голяма дарба, моето момче. Повярвайте, използувайте я, докато сте на мода — каза той с добродушен тон, който прикриваше безочливостта на мисълта му. — Получихте ли вече вестника, четохте ли го?
	— Още не — отговори Люсиен, — макар че за пръв път помествам сравнително по-голямо произведение в проза, но Ектор навярно го е пратил в дома ми на улица Шарло.
	— Ето чети!… — произнесе Дориа със замах, подражавайки на Талма в „Манлиюс“.
	Люсиен пое вестника, но Корали го грабна от ръцете му.
	— Нали ви казах, на мен се падат първите плодове на перото ви — каза тя засмяна.
	Дориа беше необичайно любезен и ласкателен. Той се боеше от Люсиен и затова го покани заедно с Корали на голямата вечеря, която даваше на журналистите към края на седмицата. Взе със себе си ръкописа на „Маргаритки“ и каза на поета да се отбие, когато намери време, в Дървените галерии, за да подпише договора, който щял да бъде готов. Верен на царствените си маниери, с които се опитваше да импонира на повърхностните хора и да мине едва ли не за меценат, а не за търговец, той остави трите хиляди франка, без да вземе разписка, отказа небрежно квитанцията, която му предложи Люсиен, целуна ръка на Корали и си отиде.
	— Е кажи сега, любов моя, щеше ли да видиш много такива книжки, ако беше останал в дупката си на улица Клюни и ако продължаваше да се ровиш в книгите на библиотеката „Сент-Жьонвиев“? — каза Корали на Люсиен, който й беше разказал цялото си предишно съществуване. — Големи будали трябва да са приятелите ти от улица Катр-Ван.
	Братята му от кръжока „будали“! И Люсиен прие със смях тази присъда! Той беше прочел напечатаната си статия, току-що беше вкусил от неизказаната авторска радост, това първо честолюбиво удоволствие, което само веднъж приласкава духа. Докато четеше и препрочиташе статията, все повече чувствуваше силата и значението й. Печатът е за ръкописите това, което е сцената за жените. Той изтъква достойнствата и недостатъците, той убива, но и дава живот. Най-малката грешка излиза на преден план, както и най-прекрасните мисли. Люсиен беше така опиянен, че вече не мислеше за Натан. Натан му беше послужил за стъпало, той тънеше в блаженство, виждаше се богат. За младежа, който неотдавна скромно слизаше по Болийо към Ангулем и се връщаше в Умо, в таванското жилище на Постел, където цялото семейство се изхранваше с хиляда и двеста франка годишно, донесената от Дориа сума представляваше златна мина. Едно възпоминание, още съвсем ярко, но обречено да угасне сред нестихващите наслади на парижкия живот, го пренесе на площад Мюрие. Спомни си хубавата си и благородна сестра Ев, своя Давид, клетата си майка. Незабавно изпрати Беренис да размени едната хилядарка и седна да напише кратко писмо до близките си. След това поръча на Беренис да отиде веднага на пощата, като че ли се страхуваше, че ако се забави малко, няма да може да прати на майка си тези петстотин франка. И двамата с Корали смятаха, че вършат добро дело. Актрисата целуна Люсиен, нарече го образцов син и го обсипа с милувки, защото подобни постъпки пленяват тези славни момичета, обикновено много щедри.
	— Сега имаме по една покана за вечеря през цялата седмица. Ще уредим малък карнавал, ти заслужаваш почивка.
	Корали, чисто по женски, искаше да се наслаждава на красотата на Люсиен, за когото всички жени щяха да й завиждат, затова отведе поета у Щауб, намирайки, че приятелят й не е достатъчно елегантно облечен. Оттам двамата влюбени отидоха в Булонската гора, а после на вечеря у госпожа Дю Вал-Нобл, където Люсиен намери Растиняк, Биксиу, Де Люпо, Фино, Блонде, Виньон, барон Нюсенжан, Боднор, Филип Бридо, големия музикант Конти, общество на артисти, спекуланти и изобщо хора, които търсят в силните вълнения отмора от напрегнатата си работа. Всички сърдечно посрещнаха Люсиен. Уверен в себе си, той разгърна своето остроумие така щедро, сякаш не търгуваше с него, и бе провъзгласен за „силен мъж“, модерна навремето похвала между тези неискрени другари.
	— О, трябва да разберем какво таи в душата си — каза Теодор Гайар на един поет, покровителствуван от двореца, който възнамеряваше да основе малък роялистически вестник, известен по-късно под името „Ревей“.
	След вечерята двамата журналисти придружиха любовниците си в операта, където Мерлен имаше ложа. Цялата компания също отиде там. И Люсиен се появи тържествуващ в залата, където само преди няколко месеца се беше провалил така позорно. Той се разходи във фоайето под ръка с Мерлен и Блонде, гледайки право в лицето контетата, които по-рано го плашеха. Шатле лежеше в краката му! Дьо Марсе, Ванденес, Манервил, всички тогавашни лъвове, размениха с него дръзки погледи. В ложата на госпожа Д’Еспар, където Растиняк се задържа доста дълго, несъмнено говореха за красивия и елегантен Люсиен, защото маркизата и госпожа Дьо Баржьотон насочиха лорнетите си към Корали. Дали госпожа Дьо Баржьотон съжаляваше за Люсиен? Поетът се замисли за нея. Виждайки ангулемската Корин*30, желанието за мъст се надигна отново в душата му, както в деня, когато бе изпитал презрението на тази жена и на братовчедката й по Шанз-Елизе.
	[*30 Роман от госпожа Дьо Стал.]
	— С какъв талисман дойдохте от вашата провинция? — попита Блонде, когато няколко дни по-късно влезе при поета и го завари още в леглото. — Неговата красота — обърна се той към Корали, като я целуна по челото — опустошава всичко живо от избите до таваните, във висините, в низините, навред. Идвам да ви отвлека, драги — каза той на поета и му стисна ръка. — Вчера в „Театър де-з-Италиен“ графиня Монкорне изрази желание да ви представя у нея. Няма да откажете на една прелестна млада жена, в чийто дом ще срещнете елита на висшето общество.
	— Ако Люсиен иска да бъде мил с мене, няма да отиде у вашата графиня. Защо трябва да се навира в това общество? Ще му бъде скучно.
	— Искате да го държите под възбрана? Да не би да ревнувате от порядъчните жени?
	— Защо не — забеляза актрисата, — те са по-лоши от нас.
	— Откъде знаеш, котенце? — запита Блонде.
	— От техните мъже. Не забравяйте, че шест месеца живях с Дьо Марсе — отвърна тя.
	— Наистина ли мислите, мое дете, че толкова държа да въведа у госпожа Дьо Монкорне такъв красив мъж като вашия приятел? Ако това не ви харесва, да приемем, че нищо не съм казал. Не става въпрос за някоя жена, а да умилостивим и укротим Люсиен по отношение на един нещастник, който е станал прицел на вестника. Барон Дю Шатле е толкова глупав, че взема всичко това съвсем сериозно. Маркиза Д’Еспар, госпожа Дьо Баржьотон и салонът на графиня Дьо Монкорне съчувствуват на Чаплата и аз обещах да сдобря Лаура и Петрарка, тоест госпожа Дьо Баржьотон и Люсиен.
	— А! — възкликна Люсиен и по цялото му тяло се разля опиянителната наслада на удовлетворената мъст. — Стъпих им най-сетне на врата! Карате ме да благославям перото си, да благославям приятелите си, да благославям злокобната сила на печата. Аз лично още нищо не съм писал за Чаплата и Чироза. Ще отида у графинята, драги — каза Люсиен и прегърна през кръста Блонде, — да, ще отида, но само след като ония двамата усетят колко тежи това леко перце! — И той сграбчи перото, с което беше написал статията за Натан, и го размаха гордо. — Утре ще им хвърля в лицето две малки колонки, а после ще видим. Не се безпокой, Корали. Тук не става дума за любов, а за отмъщение. Искам отмъщението да бъде пълно.
	— Това се казва мъж! — каза Блонде. — Ти не знаеш, Люсиен, колко рядко човек може да бъде свидетел на подобен искрен изблик в преситеното парижко общество. Ще станеш опасен човек — добави той, служейки си с по-силна дума, — тръгнал си вече по пътя, който води към властта.
	— И ще стигне до целта си — заяви Корали.
	— Той вече измина не малко път за месец и половина.
	— И ако, за да стигне до скиптъра, трябва да стъпи на нечий труп, моето тяло ще му послужи за стъпало.
	— Вие се обичате като в Златния век — каза Блонде. — Използувам случая да те поздравя за голямата ти статия — обърна се той към Люсиен. — Много оригинално. Майсторски написано!
	Лусто дойде с Ектор Мерлен и Верну да посети Люсиен, който беше извънредно поласкан от тяхното внимание. Фелисиен му донесе сто франка за статията. Вестникът беше решил да възнагради отличния труд, за да привлече автора. Като видя целия този екип журналисти, Корали прати да поръчат обед в „Кадран Бльо“, най-близкия ресторант. И когато Беренис съобщи, че всичко е готово, тя покани гостите си да минат в хубавата й трапезария. По време на яденето, когато шампанското позамая главите, причината за посещението на журналистите се изясни.
	— Сигурно не искаш Натан да ти стане враг — поде Лусто.
	— Натан е журналист, има приятели, в състояние е да ти навреди, когато излезе твоето първо произведение. Нали възнамеряваш да издадеш „Стрелецът на Шарл IX“? Тази сутрин срещнахме Натан, направо е съсипан. Нали ще напишеш нова статия и ще го обсипеш с похвали?
	— Как? След статията, която написах против книгата му, вие искате… — запита Люсиен.
	Емил Блонде, Ектор Мерлен, Етиен Лусто, Фелисиен Верну, всички до един избухнаха в смях.
	— Нали си го поканил на вечеря след два дни? — попита Блонде.
	— Статията ти — каза Лусто — няма подпис. Фелисиен не е новак като тебе и вместо подпис е сложил едно „Ш“, с което можеш отсега нататък да подписваш статиите си в неговия вестник, който е чисто левичарски. Ние всички сме от опозицията. Фелисиен е проявил тактичност и не е заангажирал бъдещите ти политически убеждения. В редакцията на Ектор, чийто вестник принадлежи на умерената десница, ще можеш да се подписваш с „Л“. Оставяме анонимни хулите, а подписваме хвалебствените статии.
	— Аз не се безпокоя за подписите — възрази Люсиен, — но не виждам какво бих могъл да кажа в полза на книгата.
	— Значи, ти искрено мислеше това, което писа? — запита Ектор Мерлен.
	— Да.
	— Ах, моето момче — обади се Блонде, — мислех те по-хитър. Честна дума, като гледах челото ти, вярвах, че си надарен с могъществото на великите духове, така устроени, че да разглеждат всяко нещо в двоен аспект. В литературата, драги, всяка мисъл има лице и опако: никой не се нагърбва да каже кое именно е опакото. Всичко е двустранно в областта на мисълта. Всяка идея има две лица. Янус олицетворява критиката и е символ на гения. Единствен Бог е с три лица! Молиер и Корней са неповторими именно защото много лесно могат да накарат Алсест да каже „да“ и Филинт да каже „не“, както Октав и Сина! В „Новата Елоиз“ Русо е написал едно писмо за дуела и друго — против него. Би ли се осмелил да заявиш със сигурност кое е истинското му мнение? Кой от нас би могъл да каже какво предпочита, дали Клариса или Лъвлас е прав, дали Хектор или Ахил? Кой е героят на Омир, какво е било истинското намерение на Ричардсън? Критиката е длъжна да разгледа творбата от всичките й страни. Нали затова сме добри журналисти!
	— Значи, вие държите на това, което пишете — подхвърли подигравателно Верну. — Но ние сме продавачи на фрази и се прехранваме от тази търговия. Когато създадете голямо и хубаво произведение, истинска книга, ще можете да вложите в нея мислите си, душата си, ще я обикнете и ще я браните; но статии, четени днес, забравени утре, струват според мене само толкова, колкото плащат за тях. Ако отдавате значение на подобни глупости, ще трябва да се кръстите и да призовавате Светия дух, преди да напишете някоя реклама.
	Всички явно се учудиха, че Люсиен има още морални задръжки. Те разкъсаха на парчета юношеската риза и го облякоха с мъжката тога на журналист.
	— Знаеш ли как се е утешил Натан, след като е прочел статията ти? — попита Лусто.
	— Отде мога да зная?
	— Натан се провикнал: „Малките статии се забравят, големите творби остават!“ И този човек ще дойде да вечеря тук след два дни, ще се простре в краката ти, ще целува перото ти и ще заяви, че си велик.
	— Би било забавно — каза Люсиен.
	— Забавно! — възрази Блонде. — Чисто и просто необходимо!
	— Нямам нищо против, приятели мои — каза Люсиен, замаян от виното, — но как да постъпя?
	— Нищо по-лесно — каза Лусто, — напиши за вестника на Мерлен три хубави колони, в които ще обориш сам себе си. След като се полюбувахме на гнева на Натан, ние му казахме, че скоро ще ни бъде признателен за сгъстената полемика, благодарение на която книгата му ще се разграби за една седмица. В момента ти си за него шпионин, мръсник, обесник; вдругиден ще бъдеш велик човек, голям талант, герой на Плутарх! Натан ще те прегърне като свой най-добър приятел. Дориа дойде при тебе. Ти получи три хиляди франка: номерът излезе успешен. Сега трябва да спечелиш уважението и приятелството на Натан. Така само книжарят ще остане изигран. Ние трябва да преследваме и да унищожаваме враговете си. Ако беше въпрос за човек, който си е създал име без наша помощ, за някое неудобно дарование, което се налага да унищожим, не бихме постъпили по този начин, но Натан е наш приятел. Блонде го е нападнал в „Меркюр“, за да си достави удоволствието да се самоопровергае в „Деба“. Затова първото издание на книгата беше веднага разпродадено.
	— Честна дума, драги приятели, неспособен съм да напиша две похвални думи за тази книга.
	— Ще получиш още сто франка — каза Мерлен, — така че критиката на Натан ще ти докара десет луидора, независимо от статията, която можеш да напишеш в списанието на Фино и за която ще получиш сто франка от Дориа и сто франка от редакцията. Общо двадесет луидора.
	— Но какво да кажа? — запита безпомощно Люсиен.
	— Ето как можеш да излезеш от това положение, моето момче — каза Блонде, като се съсредоточи. — Ще пишеш например: „Завистта, която напада всички хубави творби, както червеят — зрелите плодове, се опита да захапе тази книга. За да намери недостатъци, критиката бе принудена да измисля теории, да противопоставя две литератури, едната наситена с идеи, другата с образи.“ Тук ще кажеш, че висшата степен на литературното изкуство е да вреже идеята в самия образ. Опитвайки се да докажеш, че образът е истинската поезия, ще изразиш съжаление, че езикът ни не е много поетичен, ще се позовеш на упреците, които ни отправят чужденците за позитивизма на нашия стил, и ще възхвалиш Каналис и Натан, че с усилията си да намалят прозаичността на нашата реч правят услуга на Франция. Обори предишните си доводи и докажи, че, напротив, сега сме по-напред от осемнадесети век. Измисли „прогреса“ (великолепна мистификация на буржоазията!). Младата ни литература използува картини, в които се съсредоточават всички литературни родове: комедията и драмата, характерите, диалогът, инкрустирани в занимателната фабула. Романът, който изисква чувство, стил, образност, е най-богатата съвременна творба. Той е наследник на комедията, която при съвременните нрави не може вече да съществува със своите остарели правила. Романът съчетава събитието и идеята в своите въображаеми ситуации, които изискват остроумието на Лабрюйер, неговия строг морал, правдивите характери, завещани от Молиер, големите творби на Шекспир и обрисуването на най-нежните отсенки на любовта, единственото съкровище, оставили ни нашите предшественици. Ето защо романът превъзхожда студеното, математическо размишление и сухия анализ на осемнадесети век. Ще кажеш също: „Романът е една забавна епопея.“ Цитирай „Корин“, позови се на госпожа Дьо Стал. „Осемнадесети век е поставил всичко под въпрос, деветнадесети век е длъжен да направи изводи: неговите изводи са взети от действителността, действителност, която живее, която се движи. Романът се занимава с любовта, елемент, непознат на Волтер. Тирада срещу Волтер. А що се отнася до Русо, той чисто и просто е облякъл в дрехи своите размишления и философски системи. Жюли и Клер са създания на ума, те нямат плът и кости.“ Можеш да развиеш тази тема и да кажеш, че на мира и на Бурбоните дължим една млада оригинална литература, защото статията ти ще се печата във вестник на умерената десница. Подиграй се със създателите на разни доктрини. Можеш също да възкликнеш възторжено: „Колко заблуждения, колко лъжи у нашия колега! И защо му е било всичко това? За да подцени една хубава творба, да измами читателя и да стигне до заключението: «Книга, която се търси, не бе продадена. Proh pudor»*31.“ Непременно пиши: „Proh pudor“, това възклицание въодушевява читателя. След това провъзгласи упадъка на критиката. Заключение: „Има само една литература: забавните книги. Натан е тръгнал по нов път, разбрал е времето си и отговаря на неговите нужди. Нуждата на времето е драмата. Драмата е желанието на века, в който политиката е вечна мимическа драма. Не видяхме ли за двадесет години четирите драми на Революцията, Директорията, Империята и Реставрацията?“ След това се впускаш във възторжени възхвали и второто издание се разграбва. Разбра ли как ще постъпиш? Идната събота ще дадеш две страници в нашето списание и ще се подпишеш с цялото си име — Дьо Рюбампре. В тази статия ще кажеш: „Присъщо е на хубавите творби да предизвикват големи спорове. През изтеклата седмица еди-кой си вестник даде такава и такава преценка за книгата на Натан, а друг вестник помести внушителен отговор.“ Ще разкритикуваш и двата отзива, подписани с „Ш“ и с „Л“, ще кажеш мимоходом нещо любезно за моята статия в „Деба“ и ще завършиш с твърдението, че творбата на Натан е най-хубавата книга на нашето съвремие. С това нищо не казваш, защото така се пише обикновено за всяка книга. Ще спечелиш четиристотин франка за една седмица, плюс удоволствието, че все някъде си казал истината. Умните хора ще се съгласят или с „Ш“, или с „Л“, или с Рюбампре, а може би и с тримата! Митологията, която безспорно е едно от най-великите човешки изобретения, е поставила истината в дъното на кладенец. Нужни са, значи, кофи, за да се извади оттам, а ти ще доставиш на читателите не една, а три. Карай, момчето ми! Това е то.
	[*31 О! Позор! (Лат.).]
	Люсиен остана зашеметен. Блонде го целуна по двете страни и се сбогува с него:
	— Отивам в дюкяна си.
	Всеки се отправи към „дюкяна си“. За тези умни мъже вестникът всъщност беше обикновен дюкян. Всички трябваше да се срещнат същата вечер в Дървените галерии, където Люсиен щеше да подпише договора си с Дориа. Флорин и Лусто, Люсиен и Корали, Блонде и Фино бяха канени в Пале-Роял: Дю Брюел даваше вечеря в чест на директора на „Панорама-Драматик“.
	— Те имат право — възкликна Люсиен, когато остана насаме с Корали, — хората трябва да бъдат средство в ръцете на умните мъже. Четиристотин франка за четири статии! Догро ми даваше същата сума за цяла книга, в която съм вложил двегодишен труд.
	— Отдай се на критиката — посъветва го Корали, — забавлявай се. Нима аз не правя същото? Тази вечер съм андалуска, утре ще бъда циганка, а друг някой ден ще навлека мъжки дрехи. Прави и ти като мене, бъди палячо за парите, които ти дават. И да живеем безгрижно!
	Влюбен в парадокса, Люсиен пришпори своенравното муле, син на Пегас и Валаамската магарица. То препусна из полетата на мисълта по време на разходката в Булонската гора и откри своеобразна хубост в тезата на Блонде. Той вечеря, както вечерят щастливците, подписа у Дориа договор, с който му отстъпи всички права върху ръкописа на „Маргаритки“, без да види никакво неудобство в това. После се отби в редакцията, написа набързо две колони и се върна на улица Вандом. На другата сутрин посетите предния ден идеи бяха покълнали в главата му, както често се случва със свежите умове, които още не са изхабили възможностите си. Люсиен с удоволствие обмисли новата си статия и седна да я пише с жар. Перото му откри лесно красотата, породена от противоречието. Той беше духовит и подигравателен, възвиси се дори до нови схващания за чувството, идеята и образа в литературата. Изобретателен и тънък във възхвалата на Натан, той си припомни първото си впечатление от неговата книга в читалнята на Търговския дом. От подигравателен сатирик, от язвителен и злъчен критик той се превърна в поет, особено в заключителните слова, които се люшнаха величествено като благовонна кадилница пред олтара.
	— Сто франка, Корали! — извика той и размаха осемте листа, написани, докато тя се обличаше.
	Обзет от вдъхновение, той нахвърли набързо и страшната статия, която бе обещал на Блонде против Шатле и госпожа Дьо Баржьотон. Тази сутрин той изпита най-силното съкровено удоволствие на журналиста: наточване на епиграмата, изостряне на хладното острие, което ще се забие в сърцето на жертвата, извайване на дръжката му за наслаждение на читателя. Публиката се възхищава от майсторската изработка на тази дръжка, не подозира никаква злоба и съвсем не знае, че стоманата на жадното за мъст остроумие е калена в нечие дълбоко наранено честолюбие. Това жестоко удоволствие, мрачно и самотно, вкусвано без свидетели, е нещо като дуел с отсъствуващ противник, убит от разстояние с върха на перото, като че ли журналистът разполага с фантастичната сила на желанията на хора, притежаващи талисман, каквито се срещат в арабските приказки. Епиграмата е духът на омразата, омразата, която се подхранва от всички лоши чувства на човека, както любовта обединява всичко добро у него. Затова всеки, който отмъщава, е остроумен, както всеки, който люби, намира наслада в любовта. Въпреки лекотата и пошлостта на подобен вид остроумие, във Франция то винаги се посреща добре. Статията на Люсиен не можеше да не затвърди и действително затвърди мнението, че вестникът е заядлив и злостен. Тя дълбоко прониза две сърца, нарани тежко госпожа Дьо Баржьотон — неговата бивша Лаура, и съперника му барон Дю Шатле.
	— Хайде сега да се поразходим из Булонската гора, конете са впрегнати и цвилят — каза Корали, — стига толкова работа.
	— Да занесем статията за Натан на Ектор. Решително вестникът е като копието на Ахил, което лекувало нанесените от него рани — каза Люсиен, поправяйки някои отделни изрази.
	Двамата влюбени излязоха и се показаха с целия си блясък на същия Париж, който неотдавна беше отрекъл Люсиен, но сега почваше да се занимава с него. Да привлечеш вниманието на Париж, след като си разбрал колко необятен е тоя град и колко трудно можеш да се издигнеш в него, е опияняващо наслаждение. И Люсиен се чувствуваше зашеметен.
	— Да се отбием у шивача, за да изпробваш дрехите си или да му кажем да побърза. Ако отидеш у твоите хубави и високопоставени дами, искам да засенчиш онова чудовище Дьо Марсе, малкия Растиняк, братя Ажуда-Пинто, Максим дьо Трай и Ванденес, с една дума, всички прословути контета. Не забравяй, че Корали ти е любовница! Само да не ми измениш!
	Два дни след това, в навечерието на угощението, което устройваха Люсиен и Корали на техни приятели, театър „Амбигю“ представяше нова пиеса и Люсиен трябваше да напише рецензия. След вечеря Люсиен и Корали отидоха пеш от улица Вандом до „Панорама-Драматик“ през булевард Тампл, покрай „Турското кафене“, най-модното място за разходка по онова време. Люсиен чу възхитени възклицания за щастливата си звезда и за красотата на любовницата си. Едни казваха, че Корали е най-хубавата жена в Париж, други намираха Люсиен достоен за нея. Поетът се почувствува в естествената си среда. Този живот му подхождаше. Той едва си спомняше за кръжока. Питаше се дали тези големи умове, от които само до преди два месеца се бе възхищавал, не бяха малко наивни със своите идеи и своето пуританство. Думата „будали“, така лекомислено подхвърлена от Корали, бе покълнала в съзнанието му и даваше вече плодовете си. Той остави Корали в гримьорната й и се разходи из кулисите на театъра, където се чувствуваше като султан. Всички актриси му отправяха пламенни погледи и ласкателни думи.
	— Трябва да отида да си свърша работата в „Амбигю“ — каза той.
	В „Амбигю“ салонът беше пълен. Люсиен нямаше място. Той отиде зад кулисите и се оплака. Режисьорът, който не го познаваше още, заяви, че са дали на вестника две ложи и нищо повече не му се полага.
	— Тогава ще пиша за пиесата, колкото успея да видя и чуя — заяви Люсиен засегнат.
	— Какво недомислие — каза младата изпълнителка на главната роля на режисьора, — та това е любовникът на Корали.
	Режисьорът веднага се обърна любезно към Люсиен и му каза:
	— Господине, ей сега ще поговоря с директора.
	Така и най-дребните подробности доказваха на Люсиен грамадната сила на вестника и ласкаеха тщеславието му. Директорът дойде и издействува разрешение от херцог Дьо Реторе и Тулиа, настанени в една ложа до сцената, Люсиен да седне при тях. Херцогът се съгласи, щом разбра, че става дума за Люсиен.
	— Вие доведохте до отчаяние двама души — каза му той и му заговори за барон Дю Шатле и за госпожа Дьо Баржьотон.
	— А какво ще стане утре! — възкликна Люсиен. — Досега моите приятели пуснаха срещу тях леки стрелкови части, но тази нощ аз откривам артилерийски огън. Утре ще видите защо се подиграваме на Потле. Статията е озаглавена: „Потле през 1812 година и Потле през 1821 година“. Шатле ще стане образец на хората, които са се отрекли от благодетеля си и са се присъединили към Бурбоните. След като им покажа на какво съм способен, ще отида у госпожа Монкорне.
	Люсиен поведе с младия херцог извънредно духовит разговор. Той държеше на всяка цена да докаже на този голям аристократ каква грешка са извършили госпожите Д’Еспар и Дьо Баржьотон, като са проявили презрение към него. Но издаде слабото си място, опитвайки се да докаже правата си върху името Дьо Рюбампре, когато херцог Дьо Реторе умишлено го нарече Шардон.
	— Би трябвало да станете роялист — каза му херцогът. — Вие доказахте, че сте остроумен, покажете сега, че сте разумен. Единственият начин да получите разрешение от краля да носите името и титлата на прадедите ви по майчина линия е да поискате това като награда за направени от вас услуги на двореца. Либералите никога няма да ви направят граф! В края на краищата Реставрацията ще се наложи на пресата, единствената опасна сила. И без това много се забавиха, отдавна трябваше да й турят намордник. Използувайте тези последни часове на свобода и внушете на хората страх. След няколко години името и титлата ще бъдат във Франция богатства, много по-сигурни от дарбата. По този път ще се сдобиете с всичко: и с ум, и с благородство, и с красота; ще можете да постигнете всичко. Останете си за момента либерал, но не повече, отколкото е нужно, за да продадете по-скъпо роялизма си.
	Херцогът помоли Люсиен да приеме поканата за вечеря, която щеше да му изпрати министърът, с когото беше вечерял у Флорин.
	Люсиен веднага бе съблазнен от разсъжденията на благородника и очарован от възможността да се отворят пред него вратите на салоните, от които преди два месеца се мислеше завинаги изгонен. Той се възхити от властта на мисълта. Печатът и умът бяха оръжията на съвременното общество. Люсиен си даде сметка, че Лусто се разкайва може би, задето му бе отворил вратите на този храм. Самият той чувствуваше вече нуждата да бъдат издигнати трудно проходими прегради срещу домогванията на прииждащите от провинцията в Париж хора. Ако при него дойдеше някой поет, както той се бе хвърлил в обятията на Лусто, Люсиен не смееше да се запита как би го приел. Младият херцог забеляза, че Люсиен се замисли дълбоко и отгатна правилно причината: той беше разкрил пред този честолюбец с непостоянна воля, но със силни желания, необятния политически хоризонт, както журналистите му бяха показали — подобно на сатаната, качил Исус на кубето на храма — литературния свят и неговите съкровища. Люсиен не знаеше нищо за устроения срещу него заговор от хората, засегнати от вестника. Дьо Реторе също участвуваше в него. Младият херцог беше изплашил приближените на госпожа Д’Еспар, говорейки им за големите способности на Люсиен. Натоварен от госпожа Дьо Баржьотон да узнае намеренията на журналиста, той си беше казал, че може би ще го срещне в „Амбигю“. Всъщност нито светските хора, нито журналистите са кой знае колко задълбочени, не мислете, че съзаклятията им са предварително обмислени. Нито едните, нито другите имат ясен план и техният макиавелизъм е, така да се каже, ден за ден. Той се състои в това да бъдат винаги налице, готови за всичко, готови да използуват еднакво и злото, и доброто и да издебнат часа, когато някое увлечение ще им предаде врага. През време на вечерята у Флорин младият херцог беше разбрал характера на Люсиен; сега той се възползува от неговата суетност и изпробва изкуството си на дипломат.
	Щом представлението свърши, Люсиен изтича до улица Сен-Фиакр и седна да пише статията си върху пиесата. Критиката му беше преднамерено злостна и хаплива. Приятно му беше да изпита силата си. В действителност мелодрамата беше по-добра от пиесата в „Панорама-Драматик“, но той искаше да разбере дали може, както му бяха казали, да унищожи една добра пиеса и да наложи друга, макар и посредствена. На следния ден, докато закусваше с Корали, той разгъна вестника, предупреждавайки я, че е нападнал „Амбигю“. След като прочете статията си за госпожа Дьо Баржьотон и Шатле, за голямо свое учудване видя, че критиката му за „Амбигю“ е съвсем смекчена въпреки непокътнатия духовит разбор на пиесата, така че всъщност заключението беше благоприятно. Пиесата трябваше да даде пълен сбор. Той изпадна в неописуема ярост. Реши да поговори по този повод с Лусто. Мислеше се вече за необходим и не искаше да му заповядват и да го използуват като последен наивник. За да установи окончателно властта си, той написа за списанието на Фино и Дориа статия, в която резюмираше и помиряваше мненията, изказани по повод книгата на Натан. След това с повишено настроение съчини статията за рубриката „Разни“ на малкия вестник. В първия си копнеж младите журналисти фабрикуват статии с увлечение и неблагоразумно раздават цвета на дарбите си. Директорът на „Панорама-Драматик“ даваше премиерата на един водевил, за да освободи за една вечер Флорин и Корали. Уговорено беше да поиграят на карти преди вечерята. Лусто дойде да вземе статията на Люсиен за новата пиеса, написана след генералната репетиция, за да бъде спокоен за този брой на вестника. Когато Люсиен му прочете една от онези прелестни скици из парижкия живот, които спечелиха голяма известност на вестника, Етиен го целуна по очите и го нарече провидението на печата.
	— А я ми кажи сега, защо се забавляваш да променяш смисъла на статиите ми? — запита Люсиен, който беше написал блестящия си очерк само за да придаде по-голяма важност на протеста си.
	— Кой, аз ли? — възкликна Лусто.
	— Ами кой тогава е изменил статията ми?
	— Ех, драги, ти още не си в течение на работите — отговори насмешливо Етиен. — „Амбигю“ взема двадесет абонамента, от които само девет се изпращат на директора, на диригента, на режисьора, на техните любовници и на трима съдружници на театъра. Всеки булеварден театър внася във вестника ни осемстотин франка. Освен това Фино получава ложи за приблизително същата сума, без да смятам абонаментите на актьорите и авторите. Така нашият хубостник си докарва осем хиляди франка от театрите на булевардите. По малките театри съди за големите! Нали разбираш? Налага се да бъдем доста снизходителни.
	— Виждам, че не съм свободен да пиша, каквото мисля…
	— Има ли значение? Нали си изкарваш хляба? — каза Лусто. — Пък и всъщност защо си против този театър? Все пак трябва да има някаква причина, щом искаш да унищожиш вчерашната пиеса. Ако унищожаваме заради самото унищожение, ще изложим вестника. И после, когато вестникът нападне неоснователно, той няма да окаже никакво въздействие. Директорът ли те оскърби?
	— Не ми беше запазил място.
	— Добре — каза Лусто. — Ще покажа статията ти на директора, ще му кажа, че съм те укротил и с това ще спечелиш повече, отколкото ако я беше обнародвал. Поискай му утре билети, ще ти отпусне четиридесет на месец, а аз ще те заведа при един човек, с когото ще се споразумееш, за да ти ги пласира. Той ще ги откупи на половин цена. С театралните билети се върши същата търговия, както и с книгите. Ще се запознаеш с друг един Барбе, шеф на клакьорите, той живее тук наблизо, имаме време, ела.
	— Но, драги, Фино упражнява мръсен занаят с тия косвени данъци върху мисълта. Рано или късно…
	— Я го виж! От небето ли падаш? — възкликна Лусто. — Та ти какъв го смяташ Фино? Под привидното му добросърдечие, под външността на Тюркаре*32, под невежеството и глупостта си той крие цялата хитрост на шапкаря, чийто потомък е. Не видя ли в стаичката на редакцията стария войник на Империята, неговия вуйчо? Този вуйчо е не само достопочтена личност, но минава и за наивник. А именно той е замесен във всички парични сделки. В Париж всеки честолюбец може да се смята за богат, щом има при себе си същество, съгласно да си мърси ръцете вместо него. В политиката, както в журналистиката, има много случаи, когато шефовете трябва да останат чисти. Ако Фино стане политическа личност, вуйчо му ще стане негов секретар и ще събира за негова сметка рушветите, които се вземат в учрежденията за всяка по-крупна сделка. Жирудо, когото всеки на пръв поглед ще вземе за наивник, е достатъчно хитър, за да изпълнява ролята си на непристъпен сфинкс. Той е винаги на поста си и ни брани от начинаещите, от крясъците и оплакванията и не вярвам да има равен нему в другите вестници.
	[*32 Герой от едноименна пиеса на Льосаж.]
	— Добре си играе ролята — каза Люсиен, — видях лично изпълнението му.
	Етиен и Люсиен отидоха на улица Фобур-дю-Тампл, където главният редактор се спря пред една хубава къща.
	— Вкъщи ли е господин Бролар? — запита той вратаря.
	— Как? — удиви се Люсиен. — Нима шефът на клакьорите е _господин_?
	— Бролар има двадесет хиляди франка доход, драги, той действува от името на драматурзите на булеварда и те имат текущи сметки у него, както у банкер. Авторските билети, а и другите безплатни билети се продават. Бролар пласира тази стока. Направи една малка статистика, полезна наука, стига само да не злоупотребяваш с нея. Ако сметнеш по петдесет безплатни билета на представление, това прави двеста и петдесет билета на ден. Ако струват средно по четиридесет су, Бролар плаща по сто двадесет и пет франка на ден на авторите с надежда да спечели още толкова. По този начин билетите на авторите му носят около четири хиляди франка на месец или четиридесет и осем хиляди франка годишно. Да предположим, че ще загуби двадесет хиляди франка, защото невинаги може да пласира билетите си…
	— Защо?
	— Защото хората, които купуват местата си от касата, влизат преди безплатните билети, тъй като за тях няма запазени места. Театрите си запазват правото на продажба. Има дни, когато времето е хубаво, а представленията лоши. Така че Бролар печели може би тридесет хиляди франка годишно от това перо. Но той се занимава и с друга промишленост — клакьорите. Флорин и Корали са негови данъкоплатци: ако не си плащат данъка, няма да им се ръкопляска при всяко влизане и излизане на сцената.
	Лусто му обясняваше всичко това полугласно, докато се качваха по стълбите.
	— Странен град е Париж — промълви Люсиен, съзнавайки, че интересът дебне на всеки ъгъл.
	Една спретната прислужница въведе двамата журналисти у Бролар. Продавачът на билети, седнал в удобно кресло пред голямо писалище, стана от мястото си, щом съгледа Лусто. Загърнат в сив редингот от дебел вълнен плат, той носеше опънати панталони и червени пантофи, подобно на лекарите или адвокатите. Люсиен разпозна в него забогателия човек от простолюдието: безцветно лице, хитри сиви очи, ръце на клакьор; тен, по който оргиите бяха оставили следи като стичащия се по покривите дъжд, посивели коси и доста глух глас.
	— Навярно идвате за госпожица Флорин, а господинът — за госпожица Корали? — каза той. — Познавам ви добре. — Не се тревожете, господине — обърна се той към Люсиен, — клиентелата на „Жимназ“ е в мои ръце. Ще се грижа за приятелката ви и ще я предупреждавам за всеки лош номер, който биха желали да й погодят.
	— Прието, драги Бролар — каза Лусто, — но ние идваме за билетите на вестника за всички театри на булевардите: аз — като главен редактор, а господинът — като дописник за театрите.
	— А, вярно, Фино е продал вестника си. Чух за тази сделка. Много му върви на този Фино. Поканих го на вечеря в края на седмицата. Ако искате да ми направите честта и удоволствието да дойдете, заповядайте със съпругите си, здравата ще погуляем. Поканил съм Адел Дюпюн, Дюканж, Фредерик Дю Пти-Мере и моята приятелка госпожица Мийо. Ще падне смях и пиене.
	— Дюканж сигурно е притеснен, разбрах, че е загубил делото си.
	— Дадох му десет хиляди франка назаем, но той ще ми ги върне, защото „Калас“ ще има успех: подготвих го много старателно! Дюканж е духовит човек и е много способен…
	Люсиен не можеше да повярва на ушите си, като слушаше как този човек преценява писателите.
	— Корали се наложи — обърна се към него Бролар с тон на меродавен ценител. — Ако се разберем с нея, ще я подкрепя тайно срещу заговора, който й готвят за дебюта й в „Жимназ“. Ето как: ще поставя за нея в галерията добре облечени хора, които ще се усмихват и ще си шепнат, за да предизвикат ръкопляскания. С подобни фокуси се помага на актрисите. Корали ми харесва: сигурно сте доволен от нея, тя е сърдечна жена. О, трябва да знаете, че аз мога да проваля, когото искам…
	— Да уредим ли въпроса с билетите? — предложи Лусто.
	— Добре, ще ги вземам от дома на господина през първите дни на месеца. Господинът е ваш приятел, нали, ще го поставя при същите условия. Имате пет театъра. Ще ви дават тридесет билета, приблизително седемдесет и пет франка месечно. Може би искате аванс? — запита продавачът на билети и извади от бюрото си касичка, пълна с монети.
	— А, не, не — каза Лусто. — Нека тези пари останат у вас за по-тежки дни…
	— Господине — продължи Бролар, — тези дни ще отида да поговоря с Корали, ще се разберем с нея.
	Люсиен разглеждаше дълбоко удивен, кабинета на Бролар, библиотеката, картините и съвсем приличните мебели. Минавайки през салона, направи му впечатление, че той е обзаведен без простащина и без прекален лукс. Трапезарията му се стори най-добре поддържана и той се пошегува по този повод.
	— Бролар е гастроном — забеляза Лусто. — Неговите обеди се споменават в драматичната литература и съответствуват на касата му.
	— Имам добри вина — отговори скромно Бролар. — А ето и моите подпалвачи — каза той; по стълбите се чуха тежки стъпки и прегракнали гласове.
	Когато излизаше, Люсиен се размина с вонящия взвод на клакьорите и продавачите на билети, всички с каскети, с оръфани панталони, изтъркани рединготи, със съмнителни физиономии, посинели, позеленели, измършавели, неумити, брадясали, със свирепи и същевременно угоднически погледи, паплач, която живее и се плоди по парижките булеварди, която рано сутрин продава секретни верижки и златни накити по за двадесет и пет су, а вечер ръкопляска под полилеите, която, с една дума, се приспособява към най-калните начини на препитание в Париж.
	— Идат римляните — каза със смях Лусто, — идва славата на актрисите и на драматурзите. Гледана отблизо, и тя е същата стока като нашата.
	— Трудно е — отвърна Люсиен на път към дома си — да запазиш илюзии за каквото и да е в Париж. За всяко нещо се плаща данък, всичко е стока за продан, всичко се фабрикува, дори успехът.
	Гости на Люсиен бяха Дориа, директорът на „Панорама“, Матифа и Флорин, Камюзо, Лусто, Фино, Натан, Ектор Мерлен и госпожа Дю Вал-Нобл, Фелисиен Верну, Блонде, Виньон, Филип Бридо, Мариет, Жирудо, Кардо и Флорантин, Биксиу. Поканил беше приятелите си от кръжока. Балерината Тулиа, която имаше слабост към Дю Брюел, също беше дошла, но без херцога. Бяха и собствениците на вестниците, в които сътрудничеха Натан, Мерлен, Виньон и Верну. Всичко тридесет души, защото трапезарията на Корали не можеше да побере повече. Към осем часа под светлината на полилеите мебелите, завесите и цветята придобиха празничния вид, който придава нещо приказно на парижкия разкош. Люсиен, като домакин на този дом, изпита неописуемо щастие, задоволено тщеславие и безгранично упование, без да се запитва вече при какви обстоятелства и кой бе замахнал с вълшебната пръчица. Флорин и Корали, облечени с разточителна и пищна артистичност, се усмихваха на провинциалния поет, прилични на два ангела, натоварени да му отворят дверите на двореца на бляновете. Люсиен се движеше като насън. За няколко месеца само животът му толкова се бе променил, той така бързо бе минал от крайна оскъдица в крайно охолство, че от време на време го обземаше безпокойство, както се случва с хората, когато сънуват, като същевременно съзнават, че спят. Тъй или иначе, очите му съзерцаваха красивата действителност с доверие, което завистниците можеха да изтълкуват като самоувереност. Сам той се беше доста променил. Лицето му беше загубило руменината си благодарение на блажените любовни дни, погледът му беше помътен от нега. Личеше си, че е обичан, както се бе изразила госпожа Д’Еспар. Красотата му печелеше от това. Съзнанието за властта и силата му се четеше по лицето му, озарено от любовта и първите литературни опити. Той гледаше най-сетне право в очите обществото и литературния свят и вярваше, че ще може да шествува сред тях като завоевател. За този поет, устроен така, че да се замисля само под бремето на несгодите, настоящето изглеждаше съвсем безоблачно. Успехът бе надул платната на ладията му, той разполагаше вече със средствата, необходими за осъществяване на плановете му: обзаведен дом, любовница, за която цял Париж му завижда, кола и несметни суми в чекмеджето на писалището му. Душата, сърцето и съзнанието му също се бяха преобразили: той не мислеше вече да подлага под съмнение средствата, след като разполагаше с такива блестящи резултати. Поддържането на подобен начин на живот ще се види толкова съмнително на икономистите, запознати с парижкия живот, че не е излишно да разкрием основата — колкото и неустойчива да беше тя, — върху която се крепеше материалното благополучие на актрисата и нейния поет. Без да поръчителствува официално, Камюзо беше насърчил доставчиците на Корали да й дават стоки на кредит поне три месеца. Конете, прислугата, целият този лукс щеше, значи, да продължи като по чудо за тези две деца, жадни за удоволствия, които се наслаждаваха на всичко до забрава. Корали хвана Люсиен за ръка и му показа предварително трапезарията, украсена с блестящи прибори и свещници с четиридесет свещи, и менюто с истински царски десерт, поръчано у Шове. Люсиен прегърна буйно Корали и я целуна по челото.
	— Ще преуспея, моето момиче — каза й той, — и тогава ще те възнаградя за толкова любов и преданост.
	— Това няма значение — каза тя. — Кажи ми, доволен ли си?
	— Какво повече мога да искам?
	— Твоята усмивка ме възнаграждава за всичко — отговори тя, изви се като змия и впи устни в неговите.
	Флорин, Лусто, Матифа и Камюзо нареждаха през това време масите за игра. Приятелите на Люсиен започнаха да идват — всички тези хора се наричаха вече негови приятели. Играта на карти продължи от девет часа до полунощ. За свое щастие Люсиен не знаеше никаква игра, но Лусто загуби хиляда франка и поиска назаем от Люсиен, който не можеше да му откаже. Към десет часа дойдоха Мишел, Фюлжанс и Жозеф. Люсиен се оттегли с тях в един ъгъл, но забеляза студените им и сериозни, за да не кажем принудени изражения. Д’Артез довършвал книгата си и затова не можел да дойде. Леон Жиро се занимавал с първия брой на списанието си. Кръжокът беше изпратил само тримата артисти, защото другите щяха да се чувствуват съвсем не на мястото си на подобно пиршество.
	— И така, драги мои — каза Люсиен с леко превъзходство, — ще се убедите, че _малкият шегаджия_ може да стане _голям политик_.
	— Много ще ми бъде драго, ако съм се излъгал — каза Мишел.
	— Ще живееш с Корали, докато намериш нещо по-добро ли? — попита Фюлжанс.
	— Да — отговори Люсиен привидно чистосърдечно. — Корали имаше един нещастен стар търговец, който я обожаваше, но го изгони. По-щастлив съм от брат ти Филип, който не знае как да се справи с Мариет — добави той и погледна към Жозеф Бридо.
	— Изобщо — поде Фюлжанс — ти си вече като другите и ще си пробиеш път.
	— Но за вас ще си остана същият в каквото и положение да се намирам — отговори Люсиен.
	Мишел и Фюлжанс се спогледаха с подигравателна усмивка, която не убягна на Люсиен, и той схвана колко глупаво прозвучаха думите му.
	— Корали е възхитително красива — възкликна Жозеф Бридо. — Какъв чудесен портрет може да й се направи!
	— И при това е добросърдечна — отговори Люсиен. — Честна дума, ангелска душа. Направи й портрет. Вземи я, ако искаш, за модел на твоята венецианка, която отива при сенатора, водена от една старица.
	— Всички влюбени жени са ангели — забеляза Мишел Кретиен.
	В този момент Раул Натан се спусна към Люсиен в изблик на приятелски чувства, хвана двете му ръце и ги стисна сърдечно.
	— Драги приятелю — каза той, — вие сте не само талантлив, но имате и сърце, нещо, което днес е по-рядко от гения. Вие сте предан на приятелите си. Аз съм ваш на живот и на смърт и никога няма да забравя какво направихте тази седмица за мене.
	Силно зарадван от ласкателството на прочутия вече автор, Люсиен погледна тримата си приятели от кръжока с явно чувство за превъзходство. Излиянията на Натан се дължаха на това, че Мерлен му бе дал да прочете коректурите на Люсиеновата статия, която щеше да излезе във вестника на следния ден.
	— Аз се съгласих да напиша първата критична статия само при условие, че пак аз ще й отговоря. Можете напълно да разчитате на мене — прошепна Люсиен на ухото му.
	После той се върна при тримата си приятели от кръжока, очарован от случилото се, което оправдаваше думите, посрещнати с усмивка от Фюлжанс.
	— Нека само излезе книгата на Д’Артез, мога да му бъда полезен. Макар и само заради това си заслужава да остана журналист.
	— Имаш ли достатъчно свобода на действие? — запита Мишел.
	— Имам я, доколкото съм необходим — отвърна Люсиен привидно скромно.
	Към полунощ гостите насядаха около масата и оргията започна. Разговорите у Люсиен бяха по-волни, отколкото у Матифа, защото никой не подозираше огромното различие между тримата пратеници на кръжока и представителите на вестниците. Тези млади умове, толкова покварени от навика да бъдат „за“ и „против“, започнаха да спорят, замеряйки се с най-страшните аксиоми на юриспруденцията, които се зараждаха по онова време във вестникарските редакции. В желанието си да запази възвишения характер на критиката, Клод Виньон се обяви против тенденцията на малките вестници да се занимават предимно с личността на авторите, като заяви, че няма да мине много време и самите писатели ще престанат да уважават себе си. Лусто, Мерлен и Фино открито поеха защитата на системата, наречена на журналистически жаргон „шега“, поддържайки, че чрез нея могат да се познаят дарованията.
	— Всеки, който устои на това изпитание, ще бъде действително силен човек — заяви Лусто.
	— Впрочем — извика Мерлен — по време на чествуванията на великите хора необходимо е да има около тях, както около римските триумфатори, хор от ругатни.
	— Тогава — каза Люсиен — всички, на които се подиграваме, ще повярват в тържеството си!
	— Че тебе какво те засяга! — възкликна Фино.
	— Ами сонетите ни — каза Мишел Кретиен, — нима те няма да ни донесат тържеството на Петрарка?
	— И Лаура*33 има известна заслуга — подметна Дориа, чиято игрословица предизвика общи акламации.
	[*33 Вдъхновителката на Петрарка Лаура и думата злато се произнасят на френски еднакво.]
	— Faciamus experimentum in anima vili*34 — отговори усмихнато Люсиен.
	[*34 Да направим опит с животни (лат.).]
	— И горко на онези, за които вестниците не споменат нищо или на които поднесат още в самото начало венци! Те ще си останат уединени като светци в ниши и никой няма да им обърне ни най-малко внимание — каза Верну.
	— Ще им кажат, както Шансене на маркиз Дьо Жанлис, който се заглеждал любовно в жена му: „Отмини, човече, ти си получил вече своето“ — каза Блонде.
	— Във Франция успехът убива — каза Фино. — Ние толкова си завиждаме едни на други, че умишлено забравяме и караме и другите да забравят чуждите успехи.
	— Истината е, че противоречието дава живот на литературата — каза Клод Виньон.
	— Както в природата, където животът се заражда от две начала, борещи се едно срещу друго! — възкликна Фюлжанс. — Победата на едното означава смърт за другото.
	— Както и в политиката — добави Мишел Кретиен.
	— Ние току-що доказахме този принцип на практика — каза Лусто. — Тази седмица Дориа ще продаде две хиляди екземпляра от книгата на Натан. Защо? Защото охулената книга ще бъде добре защитена.
	— Може ли с такава статия да не се разпродаде едно издание? — извика Мерлен с коректурите на вестника в ръка.
	— Прочетете ми статията — каза Дориа. — Аз си оставам книжар навред, дори и когато вечерям.
	Мерлен прочете победоносната статия на Люсиен, одобрена с ръкопляскания от всички сътрапезници.
	— Кажете сега, можеше ли да се напише тази статия, ако не беше излязла първата? — попита Лусто.
	Дориа извади от джоба си коректурите на третата статия и я прочете. Фино изслуша внимателно статията, предвидена за втория брой на списанието си, и в качеството си на главен редактор изрази пресилено възхищението си:
	— Господа, ако Босюе живееше в нашия век, едва ли би писал по-добре!
	— Съвсем правилно — каза Мерлен. — Босюе днес щеше да бъде журналист.
	— Пия за Босюе II! — възкликна Клод Виньон, вдигна чашата си и се поклони иронично на Люсиен.
	— Пия за моя Христофор Колумб! — отвърна Люсиен и пи наздравица за Дориа.
	— Браво! — викна Натан.
	— Това прякор ли е?*35 — запита злобно Мерлен, гледайки едновременно Фино и Люсиен.
	[*35 Bravo на италиански означава наемен убиец.]
	— Ако продължавате така — каза Дориа, — няма да можем да следим разговора ви, а тия господа — добави той и показа Матифа и Камюзо — изобщо няма да разберат нищо. Бонапарт е казал: „Шегата е като памука, ако нишката е много тънка, тя се къса.“
	— Господа — каза Лусто, — свидетели сме на едно важно, невероятно, нечувано, действително изненадващо явление: не се ли удивлявате пред бързината, с която нашият приятел се преобрази от провинциалист на журналист?
	— Той си е бил роден журналист — заключи Дориа.
	— Слушайте, деца — извика тогава Фино и стана с бутилка шампанско в ръка, — ние всички подкрепихме и насърчихме първите стъпки на нашия домакин в попрището, в което той надхвърли нашите надежди. За два месеца само той доказа това с хубавите си статии, известни на всички ни. Предлагам да го покръстим като пълноправен журналист.
	— Венец от рози, за да ознаменуваме двойната му победа! — извика Биксиу и погледна многозначително Корали.
	Корали даде знак на Беренис и тя отиде да потърси стари изкуствени цветя в кутиите на актрисата. Дебеланата донесе цветята, изплетоха набързо венец от рози, а с останалите накичиха комично най-пияните. Фино, като велик жрец, изсипа няколко капки шампанско върху хубавата руса глава на Люсиен и произнесе тържествено обредните думи:
	— В името на гербовия налог, на гаранцията и на глобата те провъзгласявам журналист. Да бъдат леки статиите ти.
	— И да не плащаш удръжки за белите полета — каза Мерлен.
	В този миг Люсиен забеляза скръбните лица на Мишел Кретиен, Жозеф Бридо и Фюлжанс Ридал, които си взеха шапките и излязоха, изпратени с шумни неодобрения.
	— Чудновати християни! — забеляза Мерлен.
	— Фюлжанс беше добро момче, но ония другите са му заразили душата.
	— Кои? — запита Клод Виньон.
	— Неколцина намръщени младежи, които се събират на музикално-философско-религиозни заседания на улица Катр-Ван и се вълнуват за смисъла на човешкия живот… — отговори Блонде.
	— Охо!
	— Мъчат се да разберат дали човечеството се върти на място — продължи Блонде, — или върви към напредък. Доста бяха затруднени дали да изберат правата или кривата линия, не намериха смисъл в библейската троица и тогава им се явил пророк, който се произнесъл в полза на спиралата.
	— Други хора, които се събират заедно, биха могли да измислят по-опасни глупости — извика Люсиен в желанието си да защити кръжока.
	— Ти смяташ, че тези теории са безобидни приказки — обади се Фелисиен Верну, — но идва ден, когато те се превръщат в пушечни изстрели и гилотини.
	— Засега — каза Биксиу — те само търсят вдъхновяващата сила на шампанското, хуманитарния смисъл на панталоните, малката пружинка, която движи света. Събират пропаднали величия като Вико, Сен-Симон, Фурие. Страх ме е, че ще завъртят ума на горкия ми Жозеф Бридо.
	— Заради тях — каза Лусто — моят съгражданин и съученик Бианшон страни от мене…
	— Не преподават ли гимнастика и ортопедия на умовете? — попита Мерлен.
	— Не е изключено — отговори Фино, — щом Бианшон споделя бълнуванията им.
	— Това няма да му попречи да стане голям лекар — каза Лусто.
	— Водачът им е Д’Артез, нали? — каза Натан. — Един дребничък младеж, който всички ни ще погълне!
	— Той е гениален! — извика Люсиен.
	— Предпочитам испанско вино — засмя се Клод Виньон.
	В този миг всеки разкриваше пред другия характера си. Започнат ли умни хора да откровеничат, да поднасят ключа на сърцата си, те положително са изпаднали под властта на виното. Един час по-късно всички сътрапезници, станали най-добри приятели на света, се провъзгласяваха взаимно за велики хора, силни мъже, личности с многообещаващо бъдеще. Люсиен, като домакин, бе останал със сравнително бистър ум: той слушаше внимателно софизмите, поглъщаше ги жадно и те довършиха напълно покварата му.
	— Деца — заяви Фино, — либералната партия е принудена да съживи полемиката си, защото в този момент няма какво да се каже против правителството. А можете да си представите колко е неудобно това за опозицията. Кой от вас се наема да напише брошура, в която да се застъпи за възстановяване правото на първородния, та да имаме повод да вдигнем вой против тайните намерения на двореца? Брошурата ще се заплати добре.
	— Аз — каза Ектор Мерлен, — още повече, че споделям това мнение.
	— Твоята партия ще каже, че я компрометираш — възрази Фино. — Фелисиен, заеми се ти с тази работа. Дориа ще издаде брошурата, а ние ще запазим тайната.
	— Колко ще платят? — запита Верну.
	— Шестстотин франка! Подпиши се „граф К…“.
	— Дадено! — каза Верну.
	— Значи, ще приложите и в политиката прословутата „патица“ — забеляза Лусто.
	— Това е делото Шабо*36, пренесено в сферата на идеите — поде Фино. — Приписваш всевъзможни намерения на правителството, а след това насъскваш общественото мнение срещу него.
	[*36 Депутат в Конвента, верен на конституцията.]
	— Винаги се удивлявам, че правителството изоставя идейното ръководство на негодници като нас — забеляза Клод Виньон.
	— Ако правителството извърши глупостта да излезе на арената — продължи Фино, — няма да му дадем да си поеме дъх. Ако се покаже засегнато, ще влошим още повече положението му, ще настроим масите против него. Вестникът не рискува нищо, докато властта винаги рискува да загуби всичко.
	— Франция направо няма да съществува истински до деня, когато вестникът не бъде поставен извън законите — възрази Клод Виньон. — Вие ежечасно напредвате — каза той на Фино. — Напът сте да станете йезуити, но без тяхната вяра, определена цел, дисциплина и единство.
	Всички се пръснаха отново по масите за игра. Развидели се и свещите избледняха.
	— Приятелите ти от улица Катр-Ван бяха тъжни като осъдени на смърт — каза Корали на любовника си.
	— Те бяха всъщност съдиите — обясни й поетът.
	— Истинските съдии са по-забавни — отвърна тя.
	Люсиен забеляза, че през целия месец времето му беше погълнато от обеди, вечери и приеми. Някакво непреодолимо течение го въвлече във вихрушка от удоволствия и леки занимания. Престана да води сметка за разходите си. Само хората със силна воля притежават способността да се съобразяват с възможностите си сред усложненията на живота. Поетите, слабоволните натури или хората с чисто духовни интереси не притежават този дар. Като повечето журналисти, Люсиен живееше ден за ден, харчеше всичко, каквото изкарваше, без да мисли за разходите, наложени по необходимост от парижкия живот и толкова тежки за бохемите. По външност и държане съперничеше на най-прочутите контета. Като всички фанатици, Корали обичаше да кичи своя идол. Тя се разори, за да предложи на любимия си поет изящното имущество на елегантните младежи, което така бе мечтал да притежава при първата си разходка из Тюйлери. Люсиен имаше сега чудни бастуни, прелестен лорнет, диамантени копчета, халкички за сутрешните си вратовръзки, пръстени с големи камъни и множество приказни жилетки, подходящи по цвят на различните му костюми. Скоро стана истински денди. Когато отиде на обед у немския дипломат, неговата метаморфоза възбуди завистта на всички млади гости, които даваха тон в царството на модата — Дьо Марсе, Ванденес, Ажуда-Пинто, Максим дьо Трай, Растиняк, херцог Дьо Мофриньоз, Боднор, Манервил и други. Мъжете от висшето общество си завиждат не по-малко от жените. Люсиен се озова на масата между графиня Дьо Монкорне и маркиза Д’Еспар, в чест на които се даваше този обед. И двете го отрупаха с внимание.
	— Защо напуснахте обществото? — запита го маркизата. — То беше така добре разположено към вас и готово да ви чествува. Трябва да ви се скарам! Дължите ми едно посещение и аз още ви чакам. Онзи ден ви видях в операта, а вие дори не благоволихте да дойдете в ложата ми, дори не ме поздравихте.
	— Госпожо, вашата братовчедка толкова недвусмислено се отрече от мене…
	— Вие не познавате жените — прекъсна го госпожа Д’Еспар. — Вие оскърбихте най-ангелското сърце и най-благородната душа. Не знаете какво възнамеряваше да направи за вас Луиз и колко деликатно провеждаше своя план. О, тя щеше да успее — добави маркизата в отговор на безмълвното отрицание на Люсиен. — Мъжът й, който умря от преяждане, както му се падаше, рано или късно щеше да й върне свободата. Мислите, че й се е искало да стане госпожа Шардон? Заслужаваше си да извоюва титлата графиня Дьо Рюбампре. Виждате ли, любовта е много тщеславна и трябва да се съчетава, особено в брака, с другите видове тщеславие. Ако ви обичах лудо, толкова, че да ви стана жена, мъчно бих понесла да се казвам госпожа Шардон. Разбирате ме, нали? Вие познавате вече трудностите на живота в Париж и виждате колко заобикалки са нужни, за да постигне човек целта си. Ето защо ще признаете, че Луиз се домогваше до едно благоволение, почти невъзможно за непознат и беден младеж като вас, и трябваше да държи сметка за всичко. Вие сте много умен, но когато ние, жените, обичаме, ставаме по-умни и от най-умния мъж. Братовчедка ми искаше да си послужи с този смешен Шатле… Вие ми доставихте голямо удоволствие, много се смях на статиите ви против него.
	Люсиен не знаеше вече какво да мисли. Посветен в измамничествата и коварствата на журнализма, той нямаше понятие за лъжите и лукавствата на висшето общество. Въпреки проницателността си трябваше да получи няколко сурови урока.
	— Възможно ли е, госпожо? — каза поетът, чието любопитство беше силно възбудено. — Нима вие не покровителствувате Чаплата?
	— В обществото често сме принудени да бъдем вежливи към най-жестоките си врагове, да се преструваме, че се забавляваме с най-скучните хора и да жертвуваме привидно приятелите си, за да можем да им бъдем полезни. Толкова ли сте неопитен още? Искате да пишете, а не познавате най-обикновените лъжи в обществото. Братовчедка ми като че ли ви пожертвува заради Чаплата, но нима това не беше необходимо, за да използува влиянието му във ваша полза? Баронът е много добре поставен при сегашното правителство. Затова ние му доказахме — за да може да се сдобрите един ден, — че вашите нападки до известна степен са полезни за него: правителството го обезщетява, задето го преследвате. Де Люпо казваше напоследък на министрите: „Докато вестниците се подиграват на Шатле, те оставят на мира правителството.“
	— Господин Блонде ми даде надежда, че ще имам удоволствието да ви видя у дома — каза графиня Дьо Монкорне на Люсиен, щом маркизата му даде минутка отдих. — Поканила съм няколко художници, писатели и една жена, която много желае да се запознае с вас, госпожица Де Туш, рядко даровита жена, у която сигурно ще отидете. Госпожица Де Туш или Камий Мопен, ако предпочитате псевдонима й, има един от най-забележителните салони в Париж. Тя е извънредно богата. Казали са й, че вие сте толкова красив, колкото и остроумен. И сега умира от желание да ви види.
	Люсиен каза, че много й благодари, и погледна със завист Блонде. Между високопоставената светска дама графиня Дьо Монкорне и Корали имаше такава разлика, колкото между Корали и някоя уличница. Тази графиня, млада, красива и духовита, имаше изключително бяла кожа като повечето севернячки. Майка й беше родена княгиня Шербелова. Преди вечерята министърът й беше оказал най-почтително внимание. Маркизата изсмука пренебрежително едно пилешко крилце и пак се обърна към Люсиен.
	— Бедната ми Луиз! Толкова много ви обичаше. Тя ми повери мечтите, които лелееше за вашето бляскаво бъдеще. Готова беше да понесе много неща, но какво презрение й засвидетелствувахте, като й върнахте писмата! Ние прощаваме жестокостите, мъж, който ни оскърбява, още мисли за нас, но равнодушието!… Равнодушието е като полярните ледове, то унищожава всичко. Вие загубихте истинско съкровище, и то по ваша вина. Защо трябваше да скъсате? Дори наистина да ви бяха пренебрегнали, не бяхте ли длъжен да се погрижите за бъдещето си, да извоювате името си? Луиз мислеше за всичко това.
	— А защо не ми каза нищо? — попита Люсиен.
	— Ах, боже мой! Аз я посъветвах да не споделя с вас намеренията си. Между нас казано, като ви видях толкова неопитен в обществото, страхувах се от вас: боях се да не би вашата неопитност и безразсъдна пламенност да попречат на сметките и плановете ни. Припомнете си какъв бяхте тогава. Признайте, че ще бъдете на моето мнение, ако можехте сега да видите изчезналия си двойник. Днес сте съвсем друг човек. В това само се излъгахме. Но кажете ми, ще се намери ли поне един между хиляда души, който да съчетае такива изключителни умствени способности, та да попадне веднага в тон с обществото? Не вярвах, че именно вие сте това удивително изключение. Вие така бързо се преобразихте, така лесно възприехте парижките маниери, че не можах да ви позная преди един месец в Булонската гора.
	Люсиен слушаше високопоставената дама с неизразимо удоволствие. Тя произнасяше ласкателните си слова с толкова доверчив, игрив и наивен тон! Като че ли така дълбоко се интересуваше за него, че той повярва в някакво чудо, подобно на чудото от първата му вечер в „Панорама-Драматик“. От онази щастлива вечер всеки му се усмихваше, той смяташе, че младостта му притежава вълшебна сила и затова реши да изпита маркизата, заричайки се да не се поддава на примамки.
	— А какви бяха, госпожо, тези ваши планове, превърнали се днес в химери?
	— Луиз искаше да издействува от краля указ, който би ви позволил да носите името и титлата Дьо Рюбампре. Искаше да погребе Шардон. Тогава беше лесно да се постигне този пръв успех, истинско богатство за вас, но днес поради вашите убеждения това е почти невъзможно. За вас тези неща може да са предразсъдъци или дребнавости, но ние имаме житейски опит и знаем каква тежест придава титлата граф на един елегантен и очарователен младеж. Нека представят тук на няколко млади англичанки милионерки или богати наследнички господин Шардон и граф Дьо Рюбампре — впечатлението ще бъде съвсем различно. Дори затънал в дългове, графът ще намери отворени обятия и красотата му ще блесне като диамант върху скъп накит. А господин Шардон дори няма да бъде забелязан. Не ние сме създали тези понятия, те господствуват навсякъде, дори сред буржоазията. А сега вие обръщате гръб на щастието. Вижте този красив младеж, виконт Феликс дьо Ванденес, той е един от двамата частни секретари на краля. Кралят обича даровитите хора. Когато този господин пристигна от провинцията, багажът му едва ли беше по-тежък от вашия. Вие сте хиляди пъти по-духовит от него, но принадлежите ли на голям род? Имате ли име? Вие познавате Де Люпо, истинското му име е сходно с вашето, той се казва Шарден и дори за милион не би продал чифлика си в Люпо. Един ден ще стане граф Де Люпо, а внукът му ще бъде голям аристократ. Ако продължавате да вървите по погрешния път, по който сте тръгнали, вие сте загубен. Вижте колко по-мъдър от вас е господин Емил Блонде! Той пише във вестник, който поддържа правителството, гледан е с добро око от силните на деня и може без опасност да дружи с либерали, защото минава за благонадежден. Рано или късно той ще успее, защото е съумял да избере правилно и убежденията, и покровителите си. Хубавата дама, ваша съседка, е родена Дьо Троавил. Тя има в рода си двама перове и двама депутати. Намери си богат мъж заради името си. Домът й е много гостоприемен, тя ще стане много влиятелна и ще раздвижи политическия свят в полза на Емил Блонде. А къде ще ви изведе вашата Корали? След някоя и друга година ще затънете в дългове, изтощен от прекалено много удоволствия. Зле влагате любовта си и зле уреждате живота си. Точно това ми казваше завчера в операта жената, която с такава лекота оскърбявате. Тя е наскърбена, че злоупотребявате с дарованието си и с прекрасната си младост, и не мисли за себе си, а за вас.
	— Ах, ако бях сигурен, че казвате истината, госпожо! — възкликна Люсиен.
	— А защо бих ви лъгала? — възмути се маркизата и хвърли на Люсиен високомерен и студен поглед, под който той отново се почувствува нищожество.
	Силно смутен, Люсиен не поде разговора, а маркизата, обидена, не го заговори повече. Той се засегна, но съзна нетактичността си и реши да я поправи. Обърна се към госпожа Дьо Монкорне, заговори й за Блонде и превъзнесе способностите на младия писател. Графинята остана много доволна от него. Тя го покани — след като госпожа Д’Еспар й даде незабележимо знак — на предстоящия си прием и го запита дали ще му бъде приятно да срещне в дома й госпожа Дьо Баржьотон, която щяла да бъде там въпреки траура си, тъй като това нямало да бъде официален прием, а обикновено събиране на близки приятели.
	— Госпожа маркизата твърди — каза Люсиен, — че цялата вина е моя. В такъв случай не аз, а братовчедка й трябва да благоволи да ме види, нали?
	— Спрете смешните нападки срещу нея, които при това свързват името й с името на мъж, комуто самата тя се подиграва, и скоро ще сключите мир. Казаха ми, че се смятате обиден от нея, но аз лично я видях много натъжена от раздялата ви. Вярно ли е, че е напуснала провинцията с вас и заради вас?
	Люсиен погледна усмихнато графинята, но не посмя да отговори.
	— Как можахте да загубите вяра в жена, направила такива жертви за вас? Освен това, умна и хубава, каквато е тя, вие бяхте длъжен да я обичате _въпреки всичко_. Госпожа Дьо Баржьотон ви обичаше не толкова заради самия вас, колкото заради дарбите ви. Повярвайте ми, жените се влюбват в духа, преди да се влюбят в красотата — завърши тя, хвърляйки крадешком поглед към Емил Блонде.
	В двореца на министъра Люсиен забеляза разликата между висшето общество и своеобразния свят, в който живееше от известно време. Между блясъка на тези два свята нямаше нищо общо, никакви допирни точки. Високите тавани, разположението на стаите в този апартамент, един от най-богатите в предградието Сен-Жермен, старата позлата на салоните, пищната украса, истински богатата мебелировка, всичко това му беше чуждо, ново, но той беше свикнал да се приспособява бързо към лукса, затова не прояви външно удивлението си. Държането му беше еднакво далеч от самоувереността и самомнението, както и от прекалената вежливост и раболепието. Поетът се държа отлично и се хареса на всички, които нямаха причини да са враждебно настроени към него, като изключим младите мъже, които му завиждаха за мълниеносното му проникване във висшето общество, за успехите и красотата му. Когато станаха от масата, той предложи ръка на маркиза Д’Еспар и тя не отказа. Като видя, че маркиза Д’Еспар ухажва Люсиен, Растиняк дойде при него като съгражданин и му припомни първата им среща у госпожа Дю Вал-Нобл. Младият благородник ясно търсеше да се сближи с видния човек от родния си край и го покани на обед, като му предложи да го запознае с някои по-известни младежи. Люсиен прие поканата.
	— И симпатичният Блонде ще бъде с нас — каза Растиняк.
	Министърът се приближи до групата, в която разговаряха маркиз Дьо Ронкрол, херцог Дьо Реторе, Дьо Марсе, генерал Дьо Монриво, Растиняк и Люсиен.
	— Отлично — каза той на Люсиен с немското си добродушие, под което криеше опасната си вероломност. — Вие сключихте мир с маркиза Д’Еспар, тя е очарована от вас, а ние знаем колко трудно е да й се хареса човек — добави той, като изгледа всички.
	— Да, но тя обожава духовитостта — каза Растиняк, — а славният ми съгражданин има остроумие за износ.
	— Той скоро ще разбере с каква лоша търговия се занимава — подхвърли живо Блонде. — Вече идва при нас, скоро ще бъде наш.
	Всички около Люсиен подеха в хор тази тема. Сериозните мъже произнесоха важно и гласно няколко дълбокомислени фрази, а младежите се пошегуваха с либералната партия.
	— Уверен съм — заяви Блонде, — че първоначално е хвърлил ези-тура за десницата или левицата. Но сега вече е в състояние да избере.
	Люсиен си спомни сцената в Люксембургската градина с Лусто и се разсмя.
	— Повел се е по ума на някой си Етиен Лусто — продължи Блонде, — драскач в малък вестник, за когото една колона е само петфранкова монета. Той вярва в завръщането на Наполеон и нещо още по-наивно дори, в признателността и патриотизма на господата от левицата. Като потомък на рода Рюбампре, Люсиен трябва да клони към аристократите. Като журналист, той трябва да бъде с властта, иначе никога няма да стане нито Рюбампре, нито държавен секретар.
	Дипломатът предложи на Люсиен да играят на вист, но той беше принуден да признае за всеобщо удивление, че не знае тази игра.
	— Приятелю — прошепна му Растиняк, — когато дойдете да обядвате у мене, елате малко по-рано, за да ви науча да играете вист: вие излагате кралския ни град Ангулем. Ще повторя думите на Талейран и ще ви кажа, че ако не знаете тази игра, очакват ви доста злощастни старини.
	Лакеят въведе Де Люпо, докладчик при Държавния съвет, който оказваше тайни услуги на правителството, хитър и амбициозен човек, който си пъхаше носа навсякъде. Той поздрави привидно приятелски Люсиен, когото беше срещнал вече у госпожа Дю Вал-Нобл, и това заблуди поета. Виждайки в този дом младия журналист, Де Люпо, който в политиката се стремеше да бъде приятел с всички, за да избегне каквато и да било изненада, предположи, че Люсиен ще пожъне и във висшето общество същите успехи, както и в литературата. Той видя в него голям тщеславец и го обсипа с ласкателства, приятелски уверения и любезност, като че ли се познаваха отдавна, за да придаде по-голяма стойност на думите и обещанията си. Де Люпо се ръководеше от правилото да опознае добре хората, от които искаше да се отърве, щом видеше в тях съперници.
	И така, Люсиен беше приет добре от висшето общество. Той знаеше колко много дължи на херцог Дьо Реторе, на министъра, на маркиза Д’Еспар, на госпожа Дьо Монкорне и се спря да поговори и с едната, и с другата, преди да си отиде, разгръщайки очарователното си остроумие.
	— Какво самомнение! — каза Де Люпо на маркизата, когато Люсиен се отдалечи.
	— Ще изгние, преди да е узрял — подметна усмихнато Дьо Марсе. — Навярно имате някакви тайни съображения, за да му завъртите така главата.
	Люсиен намери Корали, сгушена в колата си на двора. Беше дошла да го вземе. Той се трогна от нейното внимание и й описа приема. За негово голямо учудване актрисата одобри новите мисли, които си проправяха вече път в главата на Люсиен, и го подтикна да се нареди под правителствените знамена.
	— От либералите можеш да очакваш само неприятности. Те постоянно заговорничат. Убиха херцог Дьо Бери, но ще успеят ли да свалят правителството? Никога! С тях няма да постигнеш нищо добро, а в другия лагер ще станеш граф Дьо Рюбампре. Ще им бъдеш полезен, ще те направят пер на Франция, ще се ожениш за богата жена. Стани краен роялист. Между другото така налага добрият тон — добави тя, използувайки по този начин своя висш довод. — Госпожа Дю Вал-Нобл, у която вечерях, ми каза, че Теодор Гайар основава малък роялистки вестник „Ревей“: той ще отговаря на закачките на вашия вестник и на „Мироар“. Според него Дьо Вилел и неговата партия щели да дойдат на власт преди края на годината. Опитай се да използуват тази промяна и се присъедини към тях, докато не представляват още нищо, но не споделяй това с Етиен и другите си приятели, които са способни да ти изиграят някой лош номер.
	След една седмица Люсиен се представи у госпожа Дьо Монкорне и изпита много силно вълнение, когато видя отново толкова обичаната някога жена, чието сърце бе пронизал с подигравките си. Луиз също се беше преобразила! Тя беше станала такава, каквато щеше да бъде, ако не беше живяла в провинцията — дама от висшето общество. Носеше траура си с изтънченост и изящество, които издаваха щастлива вдовица. На Люсиен му се стори, че има известен дял в кокетното й държане, и не излъга. Но също като човекоядеца от приказките, той беше вече вкусил прясно месо и цялата вечер се колебаеше между красивата, влюбена, страстна Корали и сухата, високомерна, коравосърдечна Луиз. Той не успя да вземе решение, не можа да пожертвува актрисата заради високопоставената дама. Госпожа Дьо Баржьотон, отново влюбена в красивия и духовит Люсиен, цялата вечер очакваше той да й принесе тази жертва. Но остана с авансите си, със съблазнителните думи и кокетни погледи и напусна салона с неумолимо желание за мъст.
	— И така, драги Люсиен — каза тя благосклонно, с истинска парижка изтънченост и благородство, — вие трябваше да бъдете моя гордост, а ме избрахте за първата си жертва. Но аз ви простих, моето момче, защото вярвах, че във вашето отмъщение се таи все още частица любов.
	С тези думи, произнесени царствено, госпожа Дьо Баржьотон си възвърна мигом предишното превъзходство. Люсиен, който се смяташе съвършено прав, се оказа виновният. Изобщо не стана дума нито за страшното прощално писмо, с което беше скъсал, нито за причините на скъсването. Високопоставените дами владеят изкуството да омаловажават собствените си провинения, приемайки ги сякаш на шега. Те могат и умеят да заличат всичко само с една усмивка, само с един въпрос, преструвайки се на изненадани. Не си спомнят нищо, намират обяснение за всичко, учудват се, разпитват, тълкуват, преувеличават, спорят и най-сетне премахват вината си, както се маха петно, като го сапунисате леко. Знаете отлично, че са черни, но тутакси стават бели и невинни. Колкото до самия вас, цяло щастие ще бъде, ако не се почувствувате обвинен в непростимо престъпление. За миг Люсиен и Луиз си бяха възвърнали някогашните взаимни илюзии и бяха повели приятелски разговор. Но Люсиен, опиянен от удовлетворено тщеславие, опиянен от връзката си с Корали, която, защо да не признаем, улесняваше живота му, не можа да отговори ясно на колебливия въпрос на Луиз: „Щастлив ли сте?“ Едно меланхолично „не“ би осигурило преуспяването му. Той си въобрази, че ще бъде по-оригинален, ако опише Корали. Каза, че тя го обича безкористно, наговори изобщо всички глупости, свойствени на влюбен мъж. Госпожа Дьо Баржьотон прехапа устни. Всичко беше казано. Госпожа Д’Еспар се приближи до братовчедка си, придружена от госпожа Дьо Монкорне. Люсиен се почувствува едва ли не героят на този прием: той бе ухажван, ласкан, чествуван от трите дами, които го омотаха безкрайно ловко в мрежите си. И така успехът му в това прекрасно блестящо общество беше равен на успеха му в журнализма. Госпожа Д’Еспар и госпожа Дьо Баржьотон го представиха на хубавата госпожица Де Туш, прочута под името Камий Мопен. Тя го покани на вечеря в сряда и явно се развълнува от неговата с право превъзнасяна красота. Люсиен се опита да докаже, че духовитостта му надхвърля красотата му. Госпожица Де Туш изрази своето възхищение с наивна игривост и живо повърхностно приятелство, на което се поддава всеки, който не познава основно парижкия живот — толкова непрекъснатите наслади и навикът правят хората в Париж жадни за нещо ново.
	— Ако тя ме харесва, колкото и аз нея — каза Люсиен на Растиняк и на Марсе, — можем да скъсим романа…
	— И двамата премного добре умеете да пишете романи, за да можете да ги изживеете — отговори Растиняк. — Възможна ли е любов между двама писатели? Непременно ще настъпи момент, когато ще си разменят остри думи.
	— Във всеки случай идеята ви не е лоша — засмя се Дьо Марсе. — Вярно, че тази прелестна госпожица е вече тридесетгодишна, но тя има почти осемдесет хиляди франка доход. Чаровна и капризна е, а красотата й явно ще се запази за дълго. Корали е глупавичко същество, драги, бива я за първо стъпало, защото един хубав младеж не може да остане без любовница. Ако обаче не завоювате някоя хубава дама от обществото, с течение на времето актрисата ще ви навреди. Хайде, драги, измести Конти, който смята да пее с Камий Мопен. Открай време поезията е имала преднина пред музиката.
	Когато Люсиен чу пеенето на госпожица Де Туш и Конти, надеждите му отлетяха.
	— Конти пее възхитително — сподели той с Де Люпо.
	Люсиен се върна при госпожа Дьо Баржьотон, която го заведе в салона при маркиза Д’Еспар.
	— Кажете, не желаете ли да се застъпите за него? — запита госпожа Дьо Баржьотон братовчедка си.
	— Нека господин Шардон постъпи така, че покровителите му да могат да го закрилят без неудобство — заяви маркизата високомерно и едновременно мило. — Ако иска да получи указа, който ще му позволи да изостави жалкото име на баща си и да вземе името на майка си, не трябва ли поне да се присъедини към нас?
	— За по-малко от два месеца ще го сторя — каза Люсиен.
	— Добре — каза маркизата, — ще говоря с баща си и с вуйчо си, които са на служба при краля, те ще ходатайствуват за вас пред канцлера.
	Дипломатът и двете дами бяха отгатнали правилно слабото място на Люсиен. Замаян от аристократическия блясък, поетът се чувствуваше неизказано унижен, щом го назовяха Шардон, виждайки, че в салоните влизат само мъже със звънки имена, предшествувани от титли. Това страдание се повтаряше навсякъде, където се появяваше през последните дни. Освен това той изпитваше не по-малко неприятно чувство и когато трябваше да изпълнява задълженията, свързани с професията му, след като предната нощ е бил във висшето общество, където се представяше прилично с колата и с прислугата на Корали. Той се научи да язди, за да може да препуска с коня си край колите на госпожа Д’Еспар, на госпожица Де Туш и на графиня Дьо Монкорне, привилегия, която му се бе сторила така завидна в първите дни на престоя му в Париж. Фино с удоволствие достави на редактора си пропуск за операта, където Люсиен загуби доста вечери, но в замяна на това се числеше вече към елегантния свят на своето време. И той на свой ред покани Растиняк и приятелите си от висшето общество, но допусна голяма грешка, като даде вечерята у Корали. Беше премного млад, премного поет и премного неопитен, за да схване отсенките в светските отношения: пък и можеше ли една актриса, прекрасна девойка, но без никакво възпитание, да го научи на светски маниери? Провинциалистът доказа по най-очебиен начин пред тези млади мъже, които бяха зле настроени към него, преплетените интереси между актрисата и него, нещо, на което всеки млад човек завижда дълбоко в себе си, но порицава гласно. Още същата вечер Растиняк пусна най-злостни подигравки по този повод, макар че и той се задържаше във висшето общество по подобен начин, с тази разлика обаче, че не даваше нищо да се разбере и можеше да заклейми като клевета всяка клюка по свой адрес. Люсиен бързо научи да играе вист. Играта стана негова страст. В страха си от съперница Корали не само не го спря, но насърчи разсипничеството му, заслепена като всяка безумно влюбена жена, която вижда само настоящето и жертвува всичко, дори и бъдещето, пред моментната наслада. Истинската любов много прилича на детската възраст по безразсъдност, неблагоразумие, прахосничество, смях и плач.
	По онова време процъфтяваха известен кръг младежи, богати и бедни, всички безделници, „хора на живота“, които действително живееха невероятно безгрижно, ненаситни чревоугодници и още по-ненаситни пиячи. Всичките невъобразими прахосници, готови на най-просташки шеги в своето лудешко съществуване, те не се спираха пред нищо, гордееха се с нелепостите си, макар все пак да не излизаха извън известни граници. Лудориите им впрочем бяха толкова забавни, че човек не можеше да не им прости. Няма по-ярко доказателство за робството, на което Реставрацията беше осъдила младежите. Младите хора, които не знаеха просто как да използуват силите си, ги пръскаха не само по вестниците, по заговори, в литературата и в изкуството, но ги пилееха в най-странни крайности, защото млада Франция преливаше от жизненост и разцвет на силите. Тази прекрасна младеж се стремеше към власт и забавления, защото беше дейна, тя се стремеше към съкровища, защото беше артистична, стремеше се да съживи чувствата си, защото беше без работа. Младите, с една дума, търсеха своето място под слънцето, а политиката не им даваше нищо. Почти всичките тези „хора на живота“ бяха богато надарени. Едни похабиха способностите си в този бурен живот, други успяха да ги запазят. Най-известният от цялата компания, Растиняк, успя, воден от Дьо Марсе, да се насочи към сериозно поприще, където се отличи. Шегите на тези млади хора бяха толкова популярни, че послужиха за сюжети на няколко водевилни пиеси. Въведен от Блонде в тези разточителни среди, Люсиен блесна редом с Биксиу, един от най-злостните умове и пръв подигравчия на тази епоха. Цялата зима животът на Люсиен беше денонощно опиянение, прекъсвано от лека журналистическа работа. Той продължи поредицата малки статии и му бяха нужни грамадни усилия, за да напише от време на време по някоя хубава страница добре обмислена критика. Но сериозните занимания бяха изключения и той се залавяше за тях само когато нуждата го заставяше. Обедите, вечерите, забавленията, приемите във висшето общество, играта на карти отнемаха цялото му време, а Корали поглъщаше остатъка. Люсиен си беше наложил да не мисли за утрешния ден. Впрочем и неговите мними приятели живееха като него: получаваха добри възнаграждения за книжарски реклами, парични премии за статии в подкрепа на дръзки спекулации, изяждаха, каквото изкарваха, и нехаеха за бъдещето. Приет на равна нога в журналистиката и литературата, Люсиен си даде сметка за големите трудности, с които трябваше да се пребори, ако искаше да се издигне малко повече. Всеки се съгласяваше да го приеме като равен, но никой не признаваше превъзходството му. Поетът неусетно се отказа от литературна слава, въобразявайки си, че политическата кариера е по-достъпна.
	— Политиката възбужда по-малко враждебни чувства, отколкото дарованието. Нейните подмолни ходове не привличат ничие внимание — каза му един ден Шатле, с когото Люсиен се беше сдобрил. — Освен това в едно отношение политиката превъзхожда дарбата: тя прави от нищо нещо, докато в повечето случаи неограничените възможности на дарбата правят човека само нещастен.
	Водейки това съществуване, в което утрешният ден приличаше неизменно на предишния, в безкрайни оргии и неосъществени проекти за работа, Люсиен преследваше главната си цел: посещаваше редовно висшето общество, ухажваше госпожа Дьо Баржьотон, маркиза Д’Еспар, графиня Дьо Монкорне и не пропускаше нито една от вечерите на госпожица Де Туш. Появяваше се в обществото, преди да отиде на друго развлечение или след като е вечерял с писатели или издатели. Напускаше светските салони, за да отиде на среднощен гуляй по повод някое обзалагане. Усилията да поддържа духовитите парижки разговори и играта на карти поглъщаха малкото идеи и сили, които му оставаха от разгулния живот. Поетът загуби яснотата на ума си и хладния разсъдък, така необходими на парвенютата, които трябва всичко да наблюдават и да проявяват верен усет в постъпките си. Невъзможно му беше да разбере кога госпожа Дьо Баржьотон се връщаше към него и кога се отдалечаваше оскърбена, кога му прощаваше или отново го осъждаше. Шатле прецени възможностите на своя съперник и се сприятели с Люсиен, за да го насърчи в това разпиляване, което похабяваше силите му. Растиняк завиждаше на своя съгражданин и понеже виждаше в Шатле по-сигурен и по-полезен съюзник от Люсиен, взе страната на барона. И така, няколко дни след срещата на ангулемския Петрарка с неговата Лаура Растиняк сдобри поета със стария красавец от Империята, като ги покани заедно на великолепна вечеря в „Роше дьо Канкал“. Люсиен, който редовно се прибираше призори и спеше до обед, не можеше да се откаже от любовната съблазън, която винаги го чакаше вкъщи. Пружините на волята му, системно разхлабвани от леността, която го правеше равнодушен към твърдите решения, взети в мигове на прозрение, когато виждаше положението си в истинската му светлина, съвсем се отпуснаха и скоро престанаха да реагират на силния натиск на мизерията. След като отначало много се радваше, че Люсиен се развлича и дори го насърчаваше, смятайки, че разсипничеството му е залог за вярност и трайна привързаност, защото той беше материално зависим от нея, все пак нежната и кротка Корали има` смелостта да го посъветва да не изоставя труда и няколко пъти дори му напомни, че е спечелил съвсем малко през този месец. Двамата влюбени трупаха дългове със застрашителна бързина. Останалите хиляда и петстотин франка от „Маргаритки“ и първите петстотин франка, които бе спечелил Люсиен, бързо се стопиха. За три месеца статиите му донесоха едва хиляда франка, а той си мислеше, че е работил усилено. Люсиен обаче беше вече усвоил приятната философия на „хората на живота“ по отношение на дълговете: дълговете са приемливи за двадесет и пет годишни младежи: само по-късно никой не им ги прощава. Забележително е, че някои наистина поетични, но слабохарактерни хора, погълнати от грижата да предават образно усещанията си, са основно лишени от моралния усет, който би трябвало да придружава всяко наблюдение. Поетите предпочитат да събират впечатления, отколкото да вникват в усещанията на другите и да изследват механизма на чувствата. Люсиен не питаше „хората на живота“ какво става с другарите, които изчезваха, той не се интересуваше какво ще стане в бъдеще с тези мними приятели, някои от които очакваха наследство, други имаха сигурни изгледи, трети бяха признати дарования или хранеха твърда вяра в съдбата, решили напълно съзнателно да заобикалят законите. Люсиен вярваше в своето бъдеще, уповавайки се на дълбокомислените максими на Блонде: „Всичко се нарежда в края на краищата“, „Който няма нищо, нищо не губи“, „Можем да загубим само богатството, което гоним“, „Който плува по течението, все ще стигне донякъде“, „Стъпи ли веднъж в обществото, умният винаги преуспява“.
	Теодор Гайар и Ектор Мерлен използуваха тази пълна с удоволствие зима, за да намерят капиталите, необходими за основаването на вестник „Ревей“, чийто пръв брой излезе едва през март 1822 година. Преговорите по тази сделка се водеха у госпожа Дю Вал-Нобл. Тази елегантна и духовита куртизанка, която казваше на гостите си, когато им показваше великолепния си дом: „Ето равносметката*37 на хиляда и една нощ!“, имаше известно влияние върху банкерите, висшите аристократи и писателите от роялистката партия, свикнали да се събират в салона й, за да обсъждат въпроси, които можеха да се разискват само там. Ектор Мерлен, комуто бяха обещали главното редакторство, щеше да има за своя дясна ръка Люсиен, вече близък негов приятел. На Люсиен бяха обещали също подлистника на един правителствен вестник. Тази промяна в становищата на младежа се подготвяше тайно, сред наслажденията. Това момче си въобразяваше, че е голям политик, криейки изненадващата промяна, и разчиташе много на правителствената щедрост, за да оправи сметките си и да разсее грижите на Корали. Актрисата, вечно усмихната, не издаваше тревогите си, но Беренис, по-смела, казваше всичко на Люсиен. Подобно на всички поети, бъдещият велик човек се замисляше за миг, обещаваше да работи, после забравяше обещанията си и удавяше мимолетната си грижа в нови оргии. Когато Корали съзреше облаци по челото на възлюбления си, тя се сърдеше на Беренис и уверяваше своя поет, че всичко ще се уреди.
	[*37 Игра на думи — на френски „равносметка“ и „приказка“ се произнасят еднакво.]
	Госпожа Д’Еспар и госпожа Дьо Баржьотон чакаха Люсиен да премине окончателно в техния лагер, за да поискат от министъра, чрез Шатле, многоочаквания указ за промяната на името. Люсиен беше обещал да посвети „Маргаритки“ на госпожа Д’Еспар, която изглеждаше твърде поласкана от този израз на уважение, станал твърде рядък, откакто писателите се превърнаха в истинска сила. Люсиен ходеше привечер у Дориа, за да го пита кога ще излезе книгата му, но книжарят винаги се извиняваше с привидно важни съображения. Готвел нови издания, между които нов том от Каналис, естествено Люсиен не можел да го предреди; вторите „Съзерцания“ на Ламартин били под печат и не трябвало да се издават едновременно две еднакво хубави сбирки стихове. Авторът можел да се довери на опитността на своя издател. А междувременно нуждите на Люсиен станаха толкова остри, че той прибягна до Фино, който му отпусна малък аванс срещу бъдещи статии. Когато вечер на масата разказваше на „хората на живота“ колко тежко е материалното му положение, те удавяха грижите му с потоци шампанско и шеги. Дълговете? Няма силен мъж без дългове! Дългове, това ще рече задоволени потребности, ненаситни пороци. Човек преуспява само когато го притисне желязната ръка на нуждата.
	— На великите мъже, признателната заложна къща! — викаше Блонде.
	— Да искаш всичко, значи да дължиш всичко — заявяваше Биксиу.
	— Не, да дължиш всичко, значи да си имал всичко — възразяваше Де Люпо.
	„Хората на живота“ съумяваха да докажат на Люсиен, че дълговете му ще бъдат златното копие, с което ще подкара конете, запретнати в колесницата на щастието му. После неизбежно даваха за пример Цезар с неговите четиридесет милиона дългове, Фридрих II, който получавал от баща си по един дукат на месец, и всевъзможни прочути покваряващи примери на велики хора, показани в тяхната порочност, а не във величието на тяхната смелост и възгледи.
	Най-сетне няколко кредитори наложиха запор на колата, конете и покъщнината на Корали за суми, възлизащи на четири хиляди франка. Люсиен изтича при Лусто и го помоли да му върне дадените назаем хиляда франка, но Лусто му посочи обгербвани книжа, от които личеше, че и Флорин е изпаднала в положението на Корали. В знак на приятелство обаче Лусто му обеща да направи нужните постъпки и да пласира „Стрелецът на Шарл IX“.
	— Как можа Флорин да стигне дотам? — запита Люсиен.
	— Матифа се уплаши и го изпуснахме — отговори Лусто, — но ако Флорин пожелае, той скъпо ще заплати за измяната си! Ще ти разкажа всичко.
	Три дни след безплодната постъпка на Люсиен пред Лусто двамата влюбени тъжно обядваха край камината в хубавата спалня. Беренис им беше приготвила яйца на очи върху огъня на камината, защото готвачката, кочияшът и другите прислужници си бяха отишли. Не можеха да разполагат с вещите под възбрана. В домакинството не беше останал нито един златен или сребърен предмет или друга ценност. Всичко това представляваше разписки от заложната къща, които образуваха едно поучително томче в малък формат. Беренис беше запазила само два прибора. Малкият вестник оказваше сега неоценима услуга на Люсиен и Корали, защото обуздаваше крояча, модистката и шивачката, които трепереха да не разгневят един журналист, властен да охули предприятията им. Лусто пристигна по време на обеда и извика:
	— Ура! Да живее „Стрелецът на Шарл IX“! Успях да продам книги за сто франка и ще си ги разделим братски, деца!
	Той даде петдесет франка на Корали и прати Беренис да купи нещо по-питателно.
	— Вчера Ектор Мерлен и аз вечеряхме с книжари и подготвихме с ловки намеци продажбата на твоя роман. Ти си в преговори с Дориа, но Дориа е стиснат, не желае да даде повече от четири хиляди франка за две хиляди екземпляра, а ти искаш шест хиляди. Изкарахме те два пъти по-велик от Уолтър Скот. О, ти имаш несравними романи в главата си! Това, което пишеш, не е книга, а готова сделка. Не става дума за обикновен роман, а за цяла поредица! Думата поредица направи силно впечатление. Затова не забравяй ролята си: сега ти работиш едновременно върху „Великата принцеса или Франция под властта на Луи XIV“, „Котийон I или «Първите дни на Луи XV»“, „Кралицата и кардиналът или Франция по време на Фрондата“, „Синът на Кончини или Една интрига на Ришельо“… Тези романи ще бъдат написани върху самата корица. Този начин на действие е познат под името „раздуване на успеха“. Заглавията на въображаеми книги се появяват по кориците, докато се натрапят на читателите и така писателят се прочува много повече с ненаписаните си творби, отколкото с написаните. Тази литературна ипотека се нарича „под печат“. Хайде да се повеселим! Ето ви шампанско. Разбираш ли, Люсиен, нашите хора снощи ме слушаха, отворили широко очи като чинии!… Но какво виждам, вие все още имате чинии?
	— Всичките са описани — промълви Корали.
	— Ясно, продължавай. Стига да видят един твой ръкопис, книжарите ще повярват, че имаш и всички други. Държат да видят ръкописа ти, като че ли ще го четат. Нека ги оставим да се перчат. Всъщност те никога не четат книгите. Биха ли ги издавали иначе в такова количество? Ектор и аз им дадохме да разберат, че срещу пет хиляди франка ще се съгласиш с три хиляди екземпляра в две издания. Дай ми ръкописа на „Стрелецът“. Другиден ще обядваме у книжарите и здравата ще ги притиснем.
	— Кои са те? — запита Люсиен.
	— Двама съдружници, добри момчета, доста обиграни в сделките. Казват се Фандан и Кавалие. Единият е бивш пръв помощник във фирмата „Видал и Поршон“, другият е най-ловкият пласьор от Ке-де-з-Огюстен. И двамата започнаха едва преди година. След незначителни загуби от романи, преведени от английски, моите двама юначаги са решили сега да си опитат късмета с наши романи. Носи се слух, че тези търговци на печатана хартия рискуват само чужди капитали, но на тебе, струва ми се, ти е все едно откъде идват парите, които ще получиш.
	След два дни двамата журналисти бяха поканени на обед на улица Серпант, в стария квартал на Люсиен, където Лусто все още държеше стаята си на улица Ла Арп. Когато дойде да вземе приятеля си, Люсиен видя, че е в същото състояние, както вечерта, когато за пръв път бе въведен в литературния свят, но сега той никак не се учуди: придобитият опит го беше вече посветил в превратностите в съществуването на журналистите и той разбираше всичко. Нашият прославен провинциалист беше получил, рискувал и проиграл парите за не една статия, като същевременно беше загубил и охотата да ги съчинява. Написал беше доста много колони, следвайки изобретателната тактика, която му бе описал Лусто, докато се спускаха някога от улица Ла Арп към Пале-Роял. Зависим от Барбе и Бролар, той търгуваше с книги и с театрални билети. Не се спираше пред никакви възхвали и пред никакви хули. В този момент изпитваше дори особено удоволствие, че използува докрай Лусто, преди да обърне гръб на либералите, които щеше да атакува и при това много умело, защото ги беше изучил добре. Лусто от своя страна щеше да получи — за сметка на Люсиен — от Фандан и Кавалие петстотин франка комисиона, задето им е завел бъдещия Уолтър Скот. Двамата книжари тъкмо търсеха френския Уолтър Скот.
	Съдружието „Фандан и Кавалие“ беше книжарска фирма без всякакъв капитал както много други. Такива фирми се основаваха тогава и ще се основават, докато и търговците на хартия, и печатарите отпускат кредит на издателите и им дават време да изиграят своите седем или осем коза, носещи името издания. И тогава, както и днес, литературните произведения се плащаха с полици, протестирани в срок от шест, девет и дванадесет месеца. Този начин на плащане се обуславяше от самото естество на продажбата, която се уреждаше между самите книжари с още по-дългосрочни полици. Издателите плащаха със същата монета на търговците на хартия и на печатарите, които държаха в ръцете си за една година цяла книжарница безплатно, съставена от дванадесетина или двадесетина книги. При две или три сполучливи издания печалбата от добрите сделки покриваше лошите и книжарите се издържаха, трупайки книга върху книга. Ако всички сделки излезеха съмнителни или ако за тяхно нещастие попаднеха на добри книги, които обаче не можеха да се разпродадат, преди да бъдат одобрени и оценени от истинските читатели, ако шконтирането на ценните им книжа беше неизгодно, ако станеха неплатежоспособни, те спокойно очакваха да ги обявят в несъстоятелност, без да се оплакват, защото бяха предварително подготвени за подобен край. И така, всички шансове бяха в тяхна полза, те залагаха върху зелената маса на спекулацията чужди капитали, а не собствените си пари. Фандан и Кавалие се намираха в същото положение. Кавалие влагаше в предприятието своята опитност, а Фандан хитростта си. Съдружническият капитал заслужаваше в най-висша степен това наименование, защото се състоеше от няколкото хиляди франка, спестени с мъка от любовниците им, от които и единият, и другият си бяха издействували освен това значителни заплати, добросъвестно прахосвани за вечери на журналисти или по театрите, където според тях се сключвали сделките. Тези полумошеници минаваха за много хитри, но Фандан беше по-вероломен от Кавалие. Достоен за името си, Кавалие*38 пътуваше, а Фандан ръководеше търговските работи в Париж. Това съдружие беше такова, каквото ще бъде винаги съдружието между двама книжари — постоянен двубой.
	[*38 Нарицателното име означава конник.]
	Съдружниците се бяха настанили в партера на един стар дом на улица Серпант. Кабинетът се намираше в дъното на обширни салони, превърнати в магазини. Двамата книжари бяха издали вече много романи: „Северната кула“, „Търговецът от Бенарес“, „Изворът при гробницата“, „Текели“ — романи от английския писател Галт, който не си проби път във Франция. Успехът на Уолтър Скот беше привлякъл толкова силно вниманието на издателите върху английската литература, че като същински нормандци, те всички бленуваха да завоюват Англия. Търсеха там втори Уолтър Скот, както по-късно други щяха да търсят асфалт в каменистите почви, катран в блатата и печалби в проектираните железопътни линии. Най-голямата глупост на парижките търговци е, че търсят успех в сходни отрасли, когато би трябвало да се обърнат в противоположна посока. Особено в Париж успехът убива успеха. Затова под заглавието „Стрелците, или Русия преди сто години“ Фандан и Кавалие смело пишеха с едри букви: „В духа на Уолтър Скот“. Фандан и Кавалие жадуваха за успех: една хубава книга можеше да им помогне да продадат насъбралите се вързопи. Блазнеше ги възможността от вестникарска реклама, най-важното условие за продажба на книга по онова време, защото извънредно рядко някоя книга се купува от издателя заради нейната стойност, а се публикува по съображения, които нямат нищо общо с достойнствата й. Фандан и Кавалие виждаха в Люсиен преди всичко журналиста, а в книгата му — произведение, чието първо издание би им помогнало да завършат криво-ляво месеца. Журналистите намериха съдружниците в кабинета им с готов договор и подписани полици. Тази бързина учуди Люсиен. Фандан беше дребен човек, с мрачно лице: черти на калмик, ниско чело, чип нос, стиснати устни, черни будни очи, ъгловато лице, неприятен тен, пресипнал глас, с една дума, всички външни белези на истински мошеник. Той смекчаваше обаче това неблагоприятно впечатление със сладникавите си думи и по време на разговора постигаше целта си. Кавалие, по-открит, не приличаше на книжар, а на кондуктор на дилижанс: беше възрус, с червендалесто лице, къс врат и говореше неспирно като всички търговски пътници.
	— Няма да спорим — заяви Фандан на Люсиен и Лусто. — Четох ръкописа, истинско литературно произведение, което толкова ми допадна, че вече го предадох в печатницата. Договорът е съставен съобразно с уговорените условия. Впрочем ние никога не се отклоняваме от нашите принципи. Полиците ни са със срок от шест, девет и дванадесет месеца, ще ги шконтирате лесно, а ние ще ви доплатим загубата от шконтото. Запазваме правото да променим заглавието: „Стрелецът на Шарл IX“ не ни харесва. То не възбужда достатъчно любопитството на читателя. Много френски крале са се казвали Шарл, а Средните векове са гъмжали от стрелци. Виж, ако бяхте писали „Войникът на Наполеон“, но „Стрелецът на Шарл IX“… Кавалие ще трябва да изнесе лекция върху историята на Франция за всеки екземпляр, продаден в провинцията.
	— Да знаете само с какви хора имаме работа! — възкликна Кавалие.
	— По-добре ще бъде да го наречем „Вартоломеевата нощ“ — предложи Фандан.
	— „Катерина Медичи или Франция под властта на Шарл IX“ повече напомня заглавията на Уолтър Скот.
	— Ще решим, когато свършим печатането — добави Фандан.
	— Както искате — каза Люсиен, — стига заглавието да ви харесва.
	Прочетоха договора, подписаха го, взеха преписите и Люсиен прибра полиците с голямо задоволство. След това и четиримата се качиха у Фандан, където им поднесоха най-обикновен обед: стриди, бифтеци, задушени бъбреци и сирене „Бри“, но тия ястия бяха придружени от превъзходни вина, донесени от Кавалие, който познаваше един пласьор на вина. Докато ядяха, влезе печатарят, натоварен да отпечата романа. Той изненада Люсиен, като донесе коректурите на първите две страници от книгата му.
	— Искаме бързо да отпечатаме романа — каза Фандан на Люсиен, — разчитаме на книгата ви и страшно се нуждаем в момента от успех.
	Обедът, започнат малко след дванадесет, завърши едва към пет.
	— Къде ще намерим пари? — попита Люсиен Лусто.
	— Да отидем у Барбе — предложи Лусто.
	Разгорещени и замаяни от виното, двамата приятели забързаха към Ке-де-з-Огюстен.
	— Корали е невероятно изненадана от загубата, която е претърпяла Флорин. Едва вчера Флорин е споделила с нея грижите си. Обвинила тебе и толкова била огорчена от загубата, че едва ли не била готова да те изостави — каза Люсиен.
	— Това е самата истина — призна Лусто, който не можа да се овладее и се довери на Люсиен. — Драги приятелю, защото ти наистина си ми приятел, Люсиен, тъй като аз ти дължа хиляда франка, а ти досега само веднъж си ми ги поискал. Пази се от комара. Аз щях да бъда щастлив, ако не беше страстта ми към играта. Длъжник съм и на бога, и на дявола. Агентите на търговския съд са по петите ми. Когато отиваме в Пале-Роял, чудя се как да избягна подводните скали.
	На жаргона на „хората на живота“ подводни скали са опасните места, където човек може да срещне някой кредитор. Люсиен, който също отбягваше някои улици, познаваше тази маневра, но не знаеше как я наричат.
	— Много ли дължиш?
	— Дребна работа! — отвърна Лусто. — Три хиляди франка биха ме спасили. Реших да променя начина си на живот; ще престана да играя, но ми се наложи да направя малък шантаж, за да си оправя сметките.
	— Това пък какво значи? — запита Люсиен, който за пръв път чуваше тази дума.
	— Шантажът е изобретение на английския печат, неотдавна внесено във Франция. Шантажистите са хора, така поставени, че да разполагат с вестниците. Привидно директорът на вестника или главният му редактор не участвуват в шантажите, но си служат с хора като Жирудо или Филип Бридо. Тези bravi издирват разни личности, които по една или друга причина не искат да се говори за тях. Мнозина имат на съвестта си интересни дребни прегрешения. В Париж има немалко съмнителни богатства, придобити по недотам законен начин, а често и с престъпни способи, които биха доставили материал за чудесни анекдоти: например случаят с жандармерията на Фуше, оградила агентите на полицейския префект, които не бяха посветени в тайната за подправените банкноти на Английската банка и се готвеха да заловят печатарите, покровителствувани от самия министър! Или например историята с германците на принц Галатион, аферата Мобрьой, наследството Помбрьотон и други. Шантажистът се снабдява с някой важен документ и иска среща със забогатялата личност. Ако компрометираният не даде известна сума, шантажистът му дава да разбере, че печатът е готов да се залови с него и да разнищи случая. Богаташът се уплашва и наброява парите. Номерът успява. Или пък да предположим, че се впускаш в опасно начинание; то може да бъде провалено с няколко статии: изпращат при тебе един изнудвач, който ти предлага да откупиш статиите. Понякога шантажистите отиват и при министри и уговарят с тях вестникът да осъжда политическите им действия, но да не им отправя лични нападки, или пък се съгласяват да бъдат охулени лично те, но просят пощада за любовниците си. Де Люпо, красивият чиновник, когото познаваш, вечно се занимава с подобни преговори с журналисти. Този мошеник е успял да си създаде отлично положение в сърцето на властта благодарение на връзките си: едновременно е пълномощник на журналистите и пратеник на министрите, търгува с честолюбието на хората. Той разпростира тази търговия и в областта на политиката, подкупва мълчанието на вестниците по някои заеми или по някоя концесия, дадена без обява и без публичен търг, като отпуска известен дял и на хищниците от банката на либералите. И ти направи нещо като шантаж с Дориа: той ти даде три хиляди франка, за да престанеш да пишеш срещу Натан. В осемнадесети век, когато журналистиката беше още в пелени, шантажът се извършваше с памфлети и кралските фаворитки и благородниците плащаха на авторите им, за да ги унищожават. Изобретател на шантажа е Аретино, велик италианец, който принуждавал кралете да му плащат данъци, както вестниците днес принуждават актьорите да им плащат.
	— Какъв номер използува срещу Матифа, за да ти даде три хиляди франка?
	— Накарах шест вестника да нападнат Флорин. Флорин се оплака на Матифа. Матифа помоли Бролар да открие причината за тези нападки. Фино излъга Бролар. Тъй като извършвах шантажа за негова сметка, Фино заяви на дрогериста, че ти преследваш Флорин в интерес на Корали. Тогава Жирудо отиде при Матифа и му каза поверително, че всичко ще се уреди, ако се съгласи да продаде за десет хиляди франка своята шестинка в списанието на Фино. В случай на успех Фино ми беше обещал три хиляди франка. Отначало Матифа беше склонен да сключи сделката и се зарадва, че ще може да спаси поне десет хиляди франка от тридесетте хиляди, които му се струваха хвърлени на вятъра: защото от няколко дни Флорин му повтаряше, че списанието на Фино не върви и че вместо да получи дивиденти, щели да му поискат нова вноска. Но преди да обяви несъстоятелност, директорът на „Панорама-Драматик“ бил принуден да осребри някои недействителни записи. Той помолил Матифа да му ги пласира и го предупредил в замяна за играта на Фино. Като досетлив търговец, Матифа напусна Флорин, запази шестинката си и сега ни чака на новите си позиции. Сега Фино и аз ревем от отчаяние. Имахме нещастието да атакуваме човек, който не държи на любовницата си, жалък тип, лишен от сърце и душа. За съжаление търговията на Матифа не може да бъде уязвена от печата. Не можем да критикуваме дрогерист, както се критикуват шапки, модни артикули, театри или художествени творби. Какаото, пиперът, боите, опиумът не могат да се обезценят. Флорин е отчаяна. Утре затварят „Панорама-Драматик“ и тя не знае какво ще стане с нея.
	— Поради затварянето на театъра Корали след няколко дни ще дебютира в „Жимназ“ — каза Люсиен. — Тя може да помогне на Флорин.
	— Изключено! — промълви Лусто. — Корали не е кой знае колко умна, но не е и толкова глупава, че да си заведе съперница! Изобщо нашите работи са страшно объркани. А Фино толкова бърза да си възвърне тази шестинка…
	— Защо?
	— Сделката е чудесна, драги. Има вероятност да препродаде списанието за триста хиляди франка. С шестинката на Матифа той ще има цяла третинка, плюс комисионата, обещана от съдружниците му, която ще раздели с Де Люпо. Затова аз ще му предложа друг шантаж.
	— Значи, шантажът е: „Кесията или животът“.
	— Нещо повече: „Кесията или честта“. Завчера един малък вестник, на чийто собственик бяха отказали кредит, писа, че украсеният с диаманти часовник на виден парижанин се намирал по незнайни пътища в ръцете на един войник от кралската гвардия и обеща да разкаже това необикновено приключение, достойно за „Хиляда и една нощ“. Видната личност побързала да покани на вечеря главния редактор. Не зная какво е спечелил редакторът, но съвременната история загуби анекдота за часовника. Видиш ли печатът да напада ожесточено някои силни хора, знай, че зад тези нападки се крият отказани парични или други услуги. Богатите англичани са най-чувствителни спрямо шантажи, които засягат частния им живот. Те доставят значителни тайни приходи на английския печат, много по-покварен от нашия. Ние сме деца пред тях! В Англия мнозина плащат по пет-шест хиляди франка за някое компрометиращо писмо и го препродават още по-скъпо.
	— Как смяташ да изнудиш Матифа? — запита Люсиен.
	— Слушай, драги — поде Лусто, — този мръсен бакалин е писал на Флорин доста интересни писма: правопис, стил, мисли, всичко е невъобразимо комично. Матифа страшно се бои от жена си. Без да споменаваме името, за да не може да се оплаче, ние можем да го уязвим в самото му домашно огнище, където си въобразява, че е в пълна безопасност. Представи си само как ще побеснее, когато прочете първия подлистник от малък роман за съвременните нрави, озаглавен „Любовните приключения на един дрогерист“, и когато най-честно бъде предупреден, че редакторите на еди-кой си вестник случайно са се натъкнали на писма, в които той говори за „малкия Купидон“, в които пише „сякога“ вместо „всякога“ и уверява, че Флорин му „помага да прекоси пустинята на живота“, от което може да се заключи, че я смята за камила. С една дума, тази смешна кореспонденция безкрайно ще развесели абонатите през идните две седмици. Ще го заплашим, че с едно анонимно писмо жена му ще бъде посветена в тази комична авантюра. Дали Флорин ще се съгласи да участвува открито в изнудването на Матифа? Тя все още има принципи, тоест храни още надежди. Може би пази писмата за себе си и иска да получи своя дял. Тя е хитра, аз съм я учил. Когато обаче разбере, че с търговския съд няма шега, когато Фино й направи приличен подарък или й обещае нов ангажимент, сигурно ще ми даде писмата и аз ще ги предам на Фино срещу пари в брой. Фино ще даде кореспонденцията на вуйчо си и Жирудо ще принуди дрогериста да капитулира.
	Тази изповед накара Люсиен да се опомни. Той си помисли преди всичко, че приятелите му са крайно опасни, после разсъди, че не трябва да скъсва с тях, защото не е изключено да има нужда от тяхното страшно въздействие, в случай че госпожа Д’Еспар, госпожа Дьо Баржьотон и Шатле не сдържат думата си. Етиен и Люсиен бяха вече на кея пред жалкия дюкян на Барбе.
	— Барбе — обърна се Етиен към книжаря, — имаме записи за пет хиляди франка, издадени от Фандан и Кавалие със срок шест, девет и дванадесет месеца. Ще можете ли да ги шконтирате?
	— Ще ги взема за хиляда екю — заяви невъзмутимо Барбе.
	— Хиляда екю — извика Люсиен.
	— Никой няма да ви даде повече — каза книжарят. — До три месеца тия господа ще фалират. Те имат обаче две ценни произведения, които мъчно ще продадат, и тъй като не могат да чакат, аз ще ги купя в брой и ще им върна полицата: по този начин ще купя стоката две хиляди франка по-евтино.
	— Съгласен ли си да загубиш две хиляди франка? — попита Етиен.
	— За нищо на света! — възкликна Люсиен, ужасен от тази първа сделка.
	— Грешиш — забеляза Етиен.
	— Никой няма да шконтира полиците им — каза Барбе. — Книгата на господина е последната карта на Фандан и Кавалие. Тя се печата наистина, но екземплярите ще останат като залог у печатаря. Ако книгата има успех, те ще проживеят още шест месеца, но рано или късно ще се провалят! Ако тия приятели можеха да продават толкова книги, колкото чашки обръщат! За мене техните полици представляват търговска сделка и затова ви давам повече от всеки друг шконтьор, който ще се запита колко струва всеки подпис. Изкуството на шконтьора е да разбере дали три подписа могат да дадат по тридесет на сто в случай на фалит. Вие предлагате само два подписа, а всеки от тях не струва и десет на сто.
	Двамата приятели се спогледаха, удивени от разсъжденията на този простак, който с две думи им обясни цялата същност на шконтото.
	— Без много приказки, Барбе — каза Лусто. — При кого да отидем?
	— Дядо Шабоасо на Ке Сен-Мишел е уредил последната месечна сметка на Фандан. Ако не приемате моето предложение, идете при него. Но вие пак ще се върнете при мене и тогава ще ви дам само две хиляди и петстотин франка, да знаете!
	Етиен и Люсиен се спуснаха към Ке Сен-Мишел и се спряха пред една къща в дъното на двора, където живееше Шабоасо, един от шконтьорите на книжарите. Намериха го на втория етаж, в апартамент, обзаведен по най-оригинален начин. Този дребен банкер, вече милионер, обичаше гръцкия стил. Корнизът на стаята беше гръцки. Съвсем строгото легло беше от времето на Империята, когато всички мебели се работеха в този стил: с пурпурни завеси, драпирани край стената по гръцки маниер, като фон на картина от Давид. Креслата, масите, лампите, факлите и дори най-малките подробности, подбирани търпеливо из мебелните магазини, се отличаваха с тънкото, крехко, но елегантно изящество на древността. Тази фина старинна обстановка беше в странно противоречие с нравите на шконтьор. Трябва да отбележим, че най-големите чудаци се срещат между хората, които се занимават с парични спекулации. Те са до известна степен безпътници на мисълта. Разполагащи с неограничени възможности и затова преситени от всичко, те полагат грамадни усилия да превъзмогнат равнодушието си. Който умее да ги анализира, непременно ще открие в някое кътче на душата им някаква мания, която ги прави уязвими. Шабоасо явно се беше окопал в древността като в непревзимаема крепост.
	— Достоен е за името си*39 — забеляза усмихнато Етиен на Люсиен.
	[*39 В състава на името влизат думите _котка_ и _боа_.]
	Шабоасо, дребен човек с напудрена коса, със зеленикав редингот, с жълта жилетка, къси черни панталони, шарени чорапи и скърцащи обувки, взе полиците, разгледа ги и ги върна важно на Люсиен.
	— Фандан и Кавалие са отлични момчета, не са глупави, но аз не разполагам с пари — заяви той сладникаво.
	— Приятелят ми ще се съгласи и с по-високо шконто.
	— Няма да взема тези записи, каквито и условия да ми предлагате! — каза дребният човек, чиито думи пресякоха Лусто, както ножът на гилотината отсича главата на осъдения.
	Двамата приятели си тръгнаха. Минавайки през чакалнята, съпроводени от благоразумния Шабоасо, Люсиен съгледа куп книги, купени от шконтьора, бивш книжар, между които и книгата на архитекта Дюсерсо върху кралските дворци и прочутите замъци на Франция, чиито планове са дадени с голяма точност.
	— Продавате ли тази книга? — попита Люсиен.
	— Да.
	И Шабоасо мигом се превърна от шконтьор в книжар.
	— Каква е цената?
	— Петдесет франка.
	— Скъпа е, но ми е нужна. Аз обаче имам само полиците, а вие не ги искате.
	— Имате една полица за петстотин франка с шестмесечен срок, ще я взема — каза Шабоасо, който навярно дължеше на Фандан и Кавалие приблизително същата сума по някое недоизплатено бордеро.
	Двамата приятели се върнаха в гръцката стая и Шабоасо написа малко бордеро с шест на сто лихва и шест на сто комисиона, всичко тридесет франка отбив. Прибави петдесет франка за книгата на Дюсерсо и извади от касата си, пълна с петфранкови монети, четиристотин и двадесет франка.
	— Чуйте, господин Шабоасо, или всичките ни записи са добри, или всичките са лоши, защо не ни шконтирате и другите?
	— В дадения случай не шконтирам, а просто ви улеснявам да купите нещо — забеляза Шабоасо.
	Етиен и Люсиен продължаваха да пускат шеги по адрес на Шабоасо, без да проумяват постъпката му, когато стигнаха у Дориа. Лусто помоли Габюсон да им препоръча някой шконтьор. Двамата приятели взеха веднага кола и отидоха на булевард Поасониер, снабдени с препоръчително писмо от Габюсон, който ги предупреди, че ще се срещнат с _най-странния чудак_ на света.
	— Ако Саманон не вземе полиците ви, няма да намерите човек да ви ги шконтира! — каза им той.
	Книжар в партера, търговец на дрехи на първия етаж, продавач на забранени картини на втория, Саманон отпускаше и заеми срещу заложени вещи. Нито един от героите на Хофмановите романи, нито един от зловещите скъперници на Уолтър Скот не можеше да се сравни с това, което парижките социални условия си бяха позволили да направят от този човек, доколкото Саманон можеше да се счита за човек. Люсиен неволно отстъпи ужасен, когато застана пред това дребно, мършаво старче, чиито кости сякаш всеки миг щяха да пробият съвсем ощавената му кожа, осеяна с множество зелени и жълти петна, каквито ще видите по картините на Тициан или Веронезе, ако ги гледате отблизо. Едното око на Саманон беше неподвижно и ледено, а другото — живо и блестящо. Скъперникът, който като че ли си служеше с мъртвото око при шконтото, а с другото продаваше порнографските си картини, носеше плоска черна перука с червеникави отблясъци, изпод която се подаваха бели косми. Застрашително изпъкнало жълто чело, съвършено хлътнали бузи над издадени напред челюсти, още бели зъби, щръкнали навън като зъби на прозяващ се кон. Контрастът между очите и застиналата в гримаса уста му придаваше доста свирепо изражение. Космите на брадата му, твърди и остри, навярно бодяха като игли. Къс, износен редингот, направо изгнил на гърба му, черна избеляла вратовръзка, протрита от брадата, шия, набръчкана като шия на пуяк — цялата му външност показваше ясно, че той никак не се старае да смекчи с по-грижливо облекло зловещата си физиономия. Двамата журналисти го завариха седнал зад невероятно мръсен тезгях. Той отлепваше етикетите от стари книги, купени вероятно при разпродажба. След като размениха с поглед хилядите въпроси, които извикваше съществуването на подобна личност, Люсиен и Лусто го поздравиха и му подадоха писмото на Габюсон и полиците на Фандан и Кавалие. Докато Саманон четеше, в тъмния дюкян влезе човек с много интелигентно лице, облечен в тесен редингот, който изглеждаше скроен от ламаринен покрив — така се беше втвърдил от хилядите най-разнородни кръпки.
	— Трябват ми фракът, черният панталон и копринената жилетка — каза той на Саманон и му подаде едно картонче с номер.
	Саманон дръпна медната дръжка на един звънец и веднага се появи една жена, навярно нормандка, ако се съди по свежестта й.
	— Донеси дрехите на господина — каза той и подаде ръка на писателя. — Истинско удоволствие е да се работи с вас, но един ваш приятел ми доведе някакъв хлапак, който дяволски ме изигра.
	— Изиграли го! — каза мъжът, посочвайки с комичен жест Саманон на двамата журналисти.
	Този интересен човек плати франк и половина, както плащат неаполитанските lazzaroni, за да получат за един ден само празничните си дрехи от заложната къща. Жълтата попукана ръка на шконтьора взе парите и ги пусна в касата на писалището.
	— Що за търговия правиш? — попита Лусто големия художник, който под въздействието на опиума съзерцаваше вълшебни дворци, но не искаше или не можеше да създаде нищо.
	— Този човек отпуска по-големи заеми, отколкото заложните къщи и при това проявява чудовищна щедрост: разрешава ни да си вземаме дрехите, когато се налага да бъдем прилично облечени — отговори той. — Днес ще вечерям с приятелката си у братя Келер. По-лесно ми е да намеря тридесет су, отколкото двеста франка, и идвам да си взема официалното облекло, което от шест месеца насам е донесло поне сто франка на този милосърден лихвар. Саманон погълна вече библиотеката ми книга по книга.
	— И стотинка по стотинка — изсмя се Лусто.
	— Давам ви хиляда и петстотин франка — заяви Саманон на Люсиен.
	Люсиен подскочи, сякаш лихварят беше пронизал сърцето му с нажежен ръжен. Саманон внимателно разглеждаше полиците и се взираше в сроковете.
	— При това най-напред трябва да видя Фандан. Той трябва да ми даде книги в залог. Самият вие не струвате кой знае колко — каза той на Люсиен, — живеете с Корали и покъщнината ви е описана.
	Лусто погледна Люсиен, който прибра полиците, изскочи на булеварда и процеди през зъби:
	— Не е ли той самият сатана?
	Поетът погледа няколко мига малкия дюкян, който навярно будеше насмешка у всички минувачи, защото беше толкова жалък, малките рафтове с надписани книги бяха толкова евтини и груби, че всеки се питаше: „Каква ли търговия се върши тук?“
	След малко знаменитият непознат, който десет години по-късно взе участие в огромното, но непочиващо на солидна основа начинание на сенсимонистите, излезе чудесно облечен, усмихна се на двамата журналисти и тръгна с тях към пасажа Панорама, за да довърши тоалета си при един ваксаджия.
	— Видите ли Саманон да влиза у някой книжар, търговец на хартия или печатар, да знаете, че с тях е свършено — заяви художникът на двамата писатели. — Саманон е един вид гробар, който идва да вземе мярка за ковчега.
	— Няма да успееш да шконтираш записите си — каза Етиен.
	— Когато Саманон откаже — каза непознатият, — никой не приема. Той е ultima radio*40. Саманон е оръдие на Жигоне, Палма, Вербрус, Гобсек и други крокодили, които плуват в парижките води и с които всеки човек, който печели или губи, рано или късно ще се срещне.
	[*40 Последното средство (лат.).]
	— Ако не можеш да шконтираш записите с петдесет на сто отстъпка — поде Етиен, — трябва да ги смениш срещу пари.
	— Как?
	— Дай ги на Корали, а тя ще ги даде на Камюзо. Възмущаваш ли се? — добави Лусто, когато видя, че Люсиен подскочи. — Що за детинщини! Нима ще опропастиш бъдещето си за такава дреболия.
	— Ще дам поне тези пари на Корали — каза Люсиен.
	— Още една глупост! — извика Лусто. — Какво са четиристотин франка, когато ти трябват четири хиляди. Запази малко за пиене в случай на загуба и да си опитаме късмета на игралната маса.
	— Съветът не е лош — обади се непознатият.
	На четири крачки от Фраскати тези думи имаха магнетично въздействие. Двамата приятели освободиха колата и влязоха в игралната зала. Отначало спечелиха три хиляди франка, слязоха на петстотин, наново спечелиха три хиляди и седемстотин. След малко останаха със сто су, увеличиха ги до две хиляди и ги заложиха всичките на чифт, за да ги удвоят с един удар. Чифт не беше излизал пет пъти наред. И те заложиха цялата сума. Излезе отново тек. Люсиен и Лусто се спуснаха по стълбите на прочутата игрална зала след два часа неописуеми вълнения. Бяха си оставили настрана сто франка. Когато се озоваха под ламаринения навес, подпрян с две колонки — колко много погледи се бяха отправили с възторг или отчаяние към него! — Лусто забеляза пламналия поглед на приятеля си и предложи:
	— Да оставим за вечеря само петдесет франка!
	Двамата журналисти се върнаха. За един час стигнаха до три хиляди франка. Заложиха цялата сума върху червено, което беше излязло пет пъти наред, доверявайки се на същата случайност, която им бе донесла предишната загуба. Излезе черно. Беше шест часът.
	— Ще вечеряме само с двадесет и пет франка! — каза Люсиен.
	Новият опит не трая дълго, двадесет и петте франка изчезнаха при десетия удар. Люсиен яростно хвърли последните двадесет и пет франка върху броя на годините си и спечели. Трудно е да се опише как трепереше ръката му, когато посегна с малкото гребло и прибра петфранковите монети, подхвърлени от банката една по една. Той даде двеста франка на Лусто и му поръча:
	— Тичай у Вери!
	Лусто разбра с половин дума Люсиен и се спусна да поръча вечеря. Продължавайки сам играта, Люсиен сложи шестстотин франка на червено и спечели. Насърчен от тайния глас, който често вдъхновява играчите, той остави цялата сума на същия цвят: вътрешностите му се превърнаха в пламтяща жарава. Въпреки предупреждението на гласа той премести сто двадесет и петте луидора на черно и загуби. Тогава изпита чудното усещане на играчите, което идва след ужасните вълнения в момента, когато нямат вече какво да губят и напускат палещия дворец на мимолетните мечти. Той отиде у Вери и според израза на Лафонтен се опита да се утеши с ядене и да удави грижите си в пиене. Към девет часа беше толкова пиян, че не разбра защо портиерката от улица Вандом го препраща на улица Ла Люн.
	— Госпожица Корали напусна апартамента и се премести в дома, чийто адрес е написан на това листче.
	Люсиен беше премного пиян, за да се учуди. Той се качи в колата, която го беше довела, даде адреса на кочияша и почна да съчинява игрословици с името на улицата. Същия ден сутринта „Панорама-Драматик“ беше обявена в несъстоятелност. Актрисата се беше изплашила и със съгласието на кредиторите беше побързала да продаде цялата си покъщнина на дядо Кардо, който, за да не измени на предназначението на тази квартира, настани в нея Флорантин. Корали изплати всичко, ликвидира всичко и изпълни, всичките си задължения към собственика на къщата. Докато траеше тази операция или по-скоро „голямо чистене“, както се изрази самата тя, Беренис обзавеждаше с необходимите мебели, купени на вехто, малък тристаен апартамент на четвъртия етаж в една къща на улица Ла Люн, на две крачки от „Жимназ“. Корали чакаше Люсиен, спасила се от корабокрушението с неопетнена любов и кесия с хиляда и двеста франка. Люсиен, все още неизтрезнял, разказа на Корали и на Беренис сполетелите го нещастия.
	— Добре си постъпил, ангел мой — каза му актрисата и го прегърна. — Беренис ще уреди полиците с Бролар.
	Рано на другия ден Люсиен се събуди под очарователните ласки на Корали. Тя искаше сякаш с удвоената си любов и нежност и с най-богатите съкровища на сърцето си да изкупи бедността на новото си домакинство. Беше дивно хубава. Косите й се изплъзваха под копринената кърпа, беше бяла и свежа, със засмени очи и бъбреше весело като лъча на изгряващото слънце, който надникна през прозореца и позлати пленителната оскъдица. Стаята, все пак прилична, с воднистозелени тапети с червени бордюри, беше украсена с две огледала, едното над камината, другото над шкафа. Малко килимче, купено на старо от Беренис с нейни средства въпреки забраната на Корали, покриваше голия и студен каменен под. Дрехите на двамата влюбени бяха прибрани в един гардероб с огледало и в шкафа. Мебелите от червено дърво бяха тапицирани със син памучен плат. Беренис беше спасила от катастрофата един стенен часовник и две порцеланови вази, четири сребърни прибора и шест малки лъжички. Трапезарията, през която се минаваше за спалнята, напомняше трапезария на чиновник с хиляда и двеста франка годишна заплата. От кухнята се излизаше направо на стълбището. Беренис се беше настанила в таванска стая над апартамента. Наемът не надхвърляше триста франка годишно. Тази грозна къща имаше голяма пътна врата, но само едното крило се отваряше. Зад другото живееше вратарят, който наблюдаваше седемнадесетте наематели през малкото си прозорче. Този кошер се наричаше на езика на нотариусите „къща за даване под наем“. Люсиен съгледа писалищна маса, кресло, мастило, пера и хартия. Радостта на Беренис, която разчиташе на дебюта на Корали в „Жимназ“, оживлението на актрисата, която преглеждаше ролята си — една тетрадка, завързана със синя панделка, пропъдиха безпокойството и тъгата на изтрезнелия поет.
	— Дано само не се разчуе колко много сме изпаднали. Ще се справим някак — каза той, — при това имаме четири хиляди и петстотин франка. Ще гледам да използувам новото си положение в роялистките вестници. Утре започваме „Ревей“. Сега вече разбирам от вестникарство. Ще покажа на какво съм способен!
	Корали, която съзря само любов в тези негови думи, целуна устните, които ги произнесоха. Беренис беше сложила масата край камината и им поднесе скромен обед: бъркани яйца, два котлета и кафе със сметана. На вратата се почука. Трима искрени приятели — Д’Артез, Леон Жиро и Мишел Кретиен се изправиха пред учудения поглед на Люсиен, който, силно трогнат, ги покани да обядват с него.
	— Не — заяви Д’Артез. — Идваме по много сериозна работа, а не да ви утешаваме, макар че знаем всичко, защото бяхме на улица Вандом. Люсиен, вие знаете какви са възгледите ми. При всеки друг случай бих се радвал много, че споделяте политическите ни убеждения. В положението обаче, в което се поставихте, сътрудничейки на либералните вестници, вие не можете да минете в лагера на крайните роялисти, без да опетните завинаги името си и без да опозорите съществуването си. Заклеваме ви в името на нашето приятелство, колкото и да е намаляло то, да не се излагате така. Досега нападахте романтиците, десницата и правителството. Не можете да защищавате сега правителството, десницата и романтиците.
	— Съображенията, които ме карат да постъпвам така, са от по-висше естество, целта оправдава всичко — каза Люсиен.
	— Може би не разбирате какво всъщност е нашето политическо положение — каза Леон Жиро. — Правителството, дворът, Бурбоните, крайната десница или, с една дума, системата, противоположна на конституционния режим, разделена на много групировки, поддържащи различни мнения по въпроса за мерките, които трябва да се вземат, за да се предотврати революцията, са единодушни поне в едно: необходимостта да се унищожи печатът. Аз не одобрявам решението да се издават нови вестници като „Ревей“, „Фудр“, „Драпо-Блан“, предназначени да отговарят на хулите, клеветите и подигравките на либералния печат, защото с това се отрича величието на свещената роля на печата. Това ни застави да основем един сериозен и достоен вестник, чието влияние ще се почувствува скоро, който ще се ползува с уважение, внушителен и честен вестник. Роялистката и правителствена артилерия е пръв опит за репресия, за връщане удар за удар, рана за рана в борбата срещу либералите. Какво мислите, че ще стане, Люсиен? Мнозинството абонати са с левицата. В печата, както във война, победата ще бъде на страната на по-многочислените батальони! Вие ще се окажете подлеци, лъжци, врагове на народа. Другите ще бъдат защитниците на отечеството, честните граждани, мъчениците, макар че може би са по-коварни и по-лицемерни от вас. Този начин на действие ще засили зловредното влияние на пресата, като узакони и утвърди най-отвратителните й начинания. Оскърблението и личността ще станат обществено право на пресата, упражнявано в полза на абонатите, признато от взаимната практика. Когато злото се разгърне в цялата си широта, пак ще влязат в сила ограниченията и забраните, цензурата, гласувана след убийството на херцог Дьо Бери и отменена след откриването на Камарите. Знаете ли какви заключения ще направи френският народ от вашия спор? Той ще възприеме внушенията на либералната преса, ще повярва, че Бурбоните възнамеряват да посегнат на материалните придобивки от революцията, ще се вдигне един прекрасен ден и ще изгони Бурбоните. Вие не само скверните името си, но и ще се озовете в редовете на победената партия. Много сте млад още, Люсиен, много отскоро сте в печата. Не познавате достатъчно тайните му пружини и уловки. Вие възбудихте такава завист, че ще бъдете безпомощен срещу страшния вой, който ще се надигне против вас в либералните вестници. Ще бъдете повлечен от яростта на партиите, които са още в разгара на страстите си. Само че тези страсти не се проявяват вече в насилнически действия, както през 1815 и 1816 година, а в борба на идеите, в словесни битки в Камарата и в полемиките на печата.
	— Драги приятели — отвърна Люсиен, — аз не съм завеяният глупчо, поетът, за какъвто ме смятате. Каквото и да се случи, аз ще спечеля едно преимущество, което победата на либералната партия не може да ми даде. Когато вие спечелите, аз вече ще съм си оплел кошницата…
	— Ще ти отрежем… косите — засмя се Мишел Кретиен.
	— Тогава ще имам деца — възрази Люсиен — и дори главата да ми отрежете, нищо няма да можете да ми направите.
	Тримата приятели не разбраха Люсиен: връзките с висшето общество бяха развили у него до крайна степен благородническа надменност и аристократично тщеславие. Поетът виждаше, може би с право, несметно богатство в красотата и в ума си, стига само да бъдат подкрепени от името и титлата граф Дьо Рюбампре. Госпожа Д’Еспар, госпожа Дьо Баржьотон и госпожа Дьо Монкорне го държаха вързан на тази връв, както децата държат вързан майски бръмбар. Люсиен не излизаше извън този ограничен кръг. Думите: „Той е от нашите, благонадежден е!“, произнесени преди три дни в салоните на госпожица Де Туш, го бяха опиянили, както и поздравленията, които беше получил от херцозите Дьо Льононкур, Дьо Наварен и Дьо Гранлийо, от Растиняк, от Блонде, от красивата херцогиня Дьо Монфриньоз, от граф Д’Егриньон, от Де Люпо и от най-влиятелните и най-близките до двора хора на роялистката партия.
	— Да си вървим, няма какво да говорим повече — предложи Д’Артез. — Ще ти бъде по-трудно, отколкото на всеки друг, да запазиш чиста съвест и уважение към себе си. Много ще страдаш, аз те познавам, когато се озовеш презрян от същите тия хора, на които ще бъдеш предан.
	Тримата приятели се сбогуваха с Люсиен, без да му подадат приятелски ръка. Люсиен остана за няколко мига замислен и тъжен.
	— Я остави тези наивници! — каза Корали, скочи върху коленете му и обгърна врата му с красивите си свежи ръце. — Те гледат сериозно на живота, а животът е шега. Пък и независимо от всичко, ти ще станеш граф Люсиен дьо Рюбампре. Ако се наложи, ще пофлиртувам малко в министерството. Зная слабостите на този развратник Де Люпо, който ще поднесе за подпис указа. Нали ти казах, че когато ти потрябва още едно стъпало, за да сграбчиш плячката си, можеш да разполагаш с трупа на Корали!
	На следния ден Люсиен даде съгласието си да поставят името му между сътрудниците на „Резен“. Неговото име беше подчертано като голяма придобивка в рекламата, разпространена от правителството в сто хиляди екземпляра. Люсиен присъствува на тържествения обед у Робер на две крачки от Фраскати, който продължи девет часа. Там бяха корифеите на роялистката преса: Мартенвил, Оже, Дестен и множество писатели, днес още живи, които „се занимаваха“ с монархия и религия според приелия тогава гражданственост израз.
	— Либералите ще видят на какво сме способни! — възкликна Ектор Мерлен.
	— Господа — отговори Натан, който също беше постъпил под правителственото знаме, защото смяташе, че е по-добре да има властта зад себе си, ако успее да стане театрален автор, — ако воюваме срещу тях, да воюваме сериозно и да не стреляме с коркови тапи. Да нападнем всички писатели, класици и либерали, без разлика на пол и възраст, да ги пронижем с подигравките си и да не им даваме отдих.
	— И нека бъдем достатъчно почтени да не се влияем от изпращаните екземпляри, от подаръците и парите на книжарите. Да обновим журнализма.
	— Отлично! — каза Мартенвил. — Justum et tenacem propositi virum!*41 Да бъдем безпощадни и язвителни. Ще покажа Лафайет такъв, какъвто е в Жил I!*42
	[*41 „Нищо не сломява справедливия и твърд мъж“ — цитат от ода на Хораций (лат.).]
	[*42 Палячо (от прочутата картина на Вато).]
	— Аз се заемам — заяви Люсиен — с героите на „Конститюсионел“, със сержант Мерсие, със събраните съчинения на господин Жуи, с изтъкнатите оратори на левицата!
	Редакторите решиха и единодушно гласуваха война до смърт. Към един часа те удавиха всичките си различия и всичките си идеи в един пламтящ пунш.
	— _Изкарахме славен монархичен и религиозен гуляй!_ — каза, преди да си отиде, един от най-знаменитите представители на романтичната литература.
	Тези исторически думи, предадени от един книжар, който присъствуваше на вечерята, бяха обнародвани на другия ден в „Мироар“, но това предателство бе приписано на Люсиен. Неговата измяна повдигна страшен шум в либералния печат. Люсиен стана за тях черната овца, той бе охулен най-жестоко. Либералите разкриха злополуките на сонетите му, разгласиха, че Дориа предпочита да хвърли на вятъра три хиляди франка, отколкото да напечата неговите сонети, и го нарекоха стихоплетеца без стихове.
	Една сутрин в същия вестник, който бе поместил първата му блестяща статия, бяха напечатани следните редове, написани очевидно за него, защото читателите не биха могли да разберат подигравката.
C>
	„Ако книжарят Дориа упорствува в решението си да не издаде сонетите на бъдещия френски Петрарка, ние ще постъпим като великодушни врагове и ще открием колоните си за тези поеми, доста остри без всяко съмнение, ако съдим по следния сонет, който ни осигури един приятел на автора.“
C$
	Под тази страшна бележка се мъдреше следният сонет, който накара поета да пролее горчиви сълзи:
P>
	В един градински кът поникнало растение
	и заживяло там със другите цветя.
	Но се зарекло то: когато разцъфтя,
	от моя знатен род ще ахнат с възхищение.

	Повярвали му те със явно уважение,
	а то с надменен взор пред тая доброта
	обиждало безспир градинските цветя
	и се показало просташко сътворение.

	Разцъфнал малък цвят. Но и един палячо
	не бил освиркан тъй, обиждан и закачан,
	тъй както тоя цвят, така обикновен.

	Косачът след това без жал го окосил.
	И още вечерта оселът настървен
	изпасал жалкия магарешки бодил*43.
	[*43 Шардон, името на Люсиен, означава на френски магарешки бодил.]
P$
	Верну писа, че Люсиен е страстен комарджия и предупреди читателите, че „Стрелецът“ е противонародна творба, в която авторът взема страната на католиците-главорези против жертвите-калвинисти. За осем дни разпрата се изостри. Люсиен разчиташе на Лусто, който му дължеше хиляда франка и с когото беше сключил няколко тайни спогодби. Лусто обаче стана заклет враг на Люсиен. Ето защо: от три месеца насам Натан ухажваше Флорин и се чудеше как да я отнеме на Лусто, за когото тя бе истинско провидение. В тревогата и отчаянието, в които бе изпаднала актрисата, останала без ангажимент, Натан, в качеството си на сътрудник на Люсиен, посети Корали и я помоли да осигури на Флорин роля в една негова пиеса, давайки й да подразбере, че може да издействува условен ангажимент на актрисата без театър. Опиянена от славолюбие, Флорин не се поколеба. Тя беше имала време да изучи Лусто. Натан беше амбициозен писател и политик, мъж, достатъчно енергичен, за да задоволи желанията си, докато пороците на Лусто убиваха волята му. Актрисата искаше да се появи обкръжена от нов блясък на сцената, затова предаде на Натан писмата на дрогериста, а Натан ги продаде на Матифа срещу шестинката на вестника, върху която Фино искаше да тури ръка. Тогава Флорин получи великолепен апартамент на улица Отвил и взе Натан за свой покровител пред лицето на целия журналистически и театрален свят. Лусто беше толкова болезнено засегнат от това събитие, че се разплака горчиво в края на вечерята, която устроиха за негово утешение приятелите му. На това пиршество сътрапезниците дойдоха до заключение, че Натан ловко беше постигнал целта си. Някои журналисти, между които Фино и Верну, знаеха, че авторът на драми е силно влюбен във Флорин, но всички приеха единодушно, че като посредник в тази сделка, Люсиен беше потъпкал най-свещените закони на приятелството. Партизанщината и желанието на новия роялист да служи на новите си приятели бяха действително непростими.
	— Натан е роб на логиката на страстта, но великият провинциалист, както го нарича Блонде, действува само по сметка! — крещеше Биксиу.
	И така, те единодушно решиха и задълбочено обмислиха как да погубят Люсиен, този натрапник, този млад обесник, който ламтеше да погълне целия свят. Верну, който ненавиждаше Люсиен, се нае да не му даде нито минутка отдих. За да не плати на Лусто обещаните три хиляди франка, Фино обвини Люсиен, че е предал на Натан тайната за изнудването на Матифа и с тази своя постъпка му е попречил да спечели петдесет хиляди франка. Натан, по съвета на Флорин, си осигури подкрепата на Фино, като му продаде шестинката за петнадесет хиляди франка. Лусто загуби своите хиляда екю и не прости на Люсиен това огромно накърнение на интересите си. Раните, нанесени на честолюбието, стават неизлечими, ако в тях проникне сребърен окис. Никакъв израз, никакво описание не може да предаде яростта, която обхваща писателите, когато честолюбието им е засегнато, нито пък енергията, с която те се развихрят, когато са пронизани от отровните стрели на подигравката. Хората, които се съпротивляват най-енергично, падат бързо. Истинска литературна смелост проявяват спокойните хора, които знаят едно — и най-оскърбителната статия напълно се забравя. Ето защо слабите на пръв поглед изглеждат най-силни, но тяхната съпротива е краткотрайна. Първите две седмици Люсиен, побеснял, изсипа град от статии в роялистките вестници, където сподели с Мерлен тежестта на критиката. Ден след ден от окопите на „Ревей“ той обстрелваше с цялото си остроумие, подпомаган от Мартенвил, единствения си искрен сътрудник, който не беше посветен в тайната на спогодбите, подписани с шеги след пиршествата в Дървените галерии у Дориа и зад кулисите на театрите между журналистите от двете партии, свързани с подмолни другарски връзки. Когато Люсиен се разхождаше във фоайето на „Водевил“, не го посрещаха приятелски. Само хората от неговата партия му подаваха ръка, а в същото време Натан, Теодор, Гайар, Ектор Мерлен дружаха без капка свян с Фино, Лусто, Верну и други някои журналисти, които носеха прякора „славни момчета“. По онова време фоайето на „Водевил“ беше главната квартира на литературните клюки, будоар, посещаван от хора, принадлежащи на всички партии, политици и магистрати. След като председателят на съда беше упрекнал в съвещателната зала един свой колега, че влачи тогата си из кулисите, той се срещна тога срещу тога със съдията, когото беше упрекнал именно във фоайето на „Водевил“. В края на краищата Лусто се сдобри с Натан. Фино идваше почти всяка вечер. Когато разполагаше с повече време, Люсиен изучаваше настроението на враговете си: злочестият младеж виждаше винаги у тях все същата безпощадна студенина.
	В онези години партизанщината пораждаше омрази, много по-сериозни, отколкото днес. Сега, с течение на времето, след прекалено силно обтягане на пружините, напрежението е доста намалено. Днес критиката, след като принесе в жертва произведението на писателя, му протяга ръка. Жертвата трябва да прегърне жертвоприносителя, за да не се изложи на бича на подигравките. Ако откаже, считат писателя за необщителен човек, лош другар, болезнено честолюбив, недостъпен, човеконенавистен, злопаметен. Днес, когато в гърба на някой писател забият камата на измяната, когато той успее да се измъкне от вероломно поставени капани и мине през най-тежки изпитания, убийците му пожелават щастие, домогват се до уважението му, едва ли не и до приятелството му. Всичко намира извинение и оправдание в епоха, когато добродетелта се е превърнала в порок, а някои пороци са провъзгласени за добродетели. Другарството е арена на най-свещена свобода. Водачите на най-противоположни течения си разменят притъпени реплики с любезни остроти. В онова време, ако изобщо някои си го спомнят още, беше нужна смелост за някои писатели-роялисти и някои писатели-либерали, за да отидат в един и същ театър. Можеха да чуят най-враждебни предизвикателства. Погледите бяха опасни като заредени пистолети, най-малката искра можеше да предизвика избухване на остра разпра. Кой не се е учудвал от невъздържаните хули на съседа си при появата на личности, специално избрани за нападки и от едната, и от другата партия? Тогава имаше само две партии, роялисти и либерали, романтици и класици. Една и съща омраза под две форми, омраза, която обясняваше ешафодите на Конвента. Люсиен, станал краен роялист и настървен романтик, след като отначало беше яростен либерал и волтерианец, попадна под бремето на ненавистта, която обграждаше най-мразения от либералите човек по онова време — Мартенвил, единственият, който го бранеше и обичаше. Тази близост се оказа вредна за Люсиен. Партиите са неблагодарни към своите предни отреди, те лесно изоставят откъсналите се от ядрото свои привърженици. Особено в политиката, ако някой иска да напредне, трябва да се движи с главните сили на войската. Злобата на малките вестници се прояви най-вече в това, че те свързваха Люсиен с Мартенвил. Либералите ги хвърлиха в обятията им. Това приятелство, истинско или привидно, им спечели злъчните статии на Фелисиен, който беше отчаян от успехите на Люсиен във висшето общество и вярваше, подобно всички бивши другари на поета, в близкия му възход. Мнимата измяна на поета бе преувеличена и подсилена с най-отегчаващи обстоятелства. Люсиен бе наречен малкият Юда, а Мартенвил — големият Юда, защото обвиняваха Мартенвил — с право или не, — че е предал моста Пек на чуждите армии. Разкошният живот на Люсиен, макар и почиващ само на напразни надежди, възмущаваше приятелите му, които не можеха да му простят скъпата кола — за тях той още се возеше в нея! — нито великолепията на улица Вандом. Всички инстинктивно чувствуваха, че един млад и красив човек, остроумен и покварен от тях, ще постигне всичко. И за да го провалят, пуснаха в ход всичките си средства.
	Няколко дни преди дебюта на Корали в „Жимназ“ Люсиен се появи във фоайето на „Водевил“ под ръка с Ектор Мерлен. Мерлен му се караше, че е услужил на Натан за Флорин.
	— Така си създадохте двама смъртни неприятели в лицето на Лусто и на Натан. Аз ви дадох добри съвети, но вие не ги използувахте. Раздавахте похвали и благодеяния и ще бъдете жестоко наказан за добрите си дела. Флорин и Корали никога няма да се разберат, докато са на една сцена: едната винаги ще иска да засенчи другата. А вие може да защищавате Корали само в нашите вестници. Натан се ползува с преимущество не само като автор на драми, но той разполага и с либералните вестници по театралните въпроси и при това е по-стар журналист от вас.
	Тези думи отговаряха на скритите опасения на Люсиен, който не намираше нито у Натан, нито у Гайар откровеността, на която имаше право да разчита. Той не можеше обаче да се оплаче, защото беше съвсем новопокръстен! Гайар смазваше Люсиен с довода, че новоприобщените трябва да дадат много доказателства за вярност, за да започнат да им се доверяват. Поетът срещаше в редакциите на роялистките правителствени вестници завист, каквато не беше очаквал и която винаги се поражда между хора, които трябва да си поделят питата. В такива моменти те приличат на кучета, които се борят за по-голям кокал: същите ръмжения, същото държане, същите прояви. Тези писатели погаждаха какви ли не подмолни номера, за да се злепоставят пред властта, обвиняваха се взаимно в студенина и за да се избавят от някой съперник, измисляха най-коварни козни. Либералите нямаха поводи за подобни вътрешни раздори, понеже бяха далеч от властта и от благата й. Люсиен прозираше тази гъсто заплетена мрежа от амбиции, но не чувствуваше в себе си достатъчно смелост да вдигне меч и да съсече възлите й, нито достатъчно търпение, за да разплете бримките й. Не можеше да стане нито Аретино, нито Бомарше, нито Фрерон на своето време. Той се придържаше към единственото си желание: да получи дългоочаквания указ, защото разбираше, че той ще му даде възможност да сключи богат брак. Тогава щастието му щеше да зависи от случайността, а красотата му щеше да подпомогне щастливия случай. Лусто, който му беше засвидетелствувал такова доверие, пазеше тайната му за себе си и знаеше как може смъртно да нарани ангулемския поет. В деня, когато Мерлен го доведе във „Водевил“, Етиен беше вече подготвил страшната клопка, в която младежът щеше да падне и да загине.
	— Ето нашия красив Люсиен — каза Фино на Де Люпо, с когото разговаряше, и стисна ръката на поета с престорени приятелски излияния. — Няма пример на по-бърз възход от неговия — добави Фино, гледайки ту Люсиен, ту докладчика при Държавния съвет. — В Париж съществуват два вида успех: материален, парите, достъпни за всекиго, и морален, връзките, общественото положение, достъпът в известни среди, където не всеки може да проникне, колкото и да е богат, а моят приятел…
	— Нашият приятел — поправи го Де Люпо, като погледна ласкаво Люсиен.
	— Нашият приятел — поде Фино и стисна продължително ръката на Люсиен — постигна в това отношение блестящи успехи. Всъщност Люсиен има повече възможности, повече дарби и повече ум от всички негови завистници, защото е пленителен. Бившите му приятели не могат да му простят неговите успехи и твърдят, че дължал всичко на щастливата си звезда.
	— А защо глупците и негодниците никога нямат такава звезда? — запита Де Люпо. — Нима може да се нарече щастлива звезда удивителната съдба на Бонапарт? Тогава е имало поне двадесет по-стари генерали, които можеха да получат командуването на италианската армия, както днес има поне сто младежи, които желаят да бъдат приети от госпожица Де Туш. Между другото хората вече ви женят за нея, драги — добави Де Люпо и потупа Люсиен по рамото.
	— Не може да се отрече, че се ползувате с голямо благоволение. Госпожа Д’Еспар, госпожа Дьо Баржьотон и госпожа Дьо Монкорне са луди по вас. Нали тази вечер сте у госпожа Фирмиани, а утре на големия прием у херцогиня Дьо Гранлийо?
	— Да — каза Люсиен.
	— Позволете да ви представя на един млад банкер, господин Дю Тийе, напълно достоен за вас, който успя да си създаде голямо положение за кратко време.
	Люсиен и Дю Тийе се поздравиха, заговориха и банкерът покани Люсиен на вечеря. Фино и Де Люпо, и двамата еднакво съобразителни и верни приятели, защото добре се познаваха, се престориха, че продължават прекъснат разговор. Те напуснаха Люсиен, Мерлен, Дю Тийе и Натан и се оттеглиха до едно канапе във фоайето.
	— Я ми кажете откровено, драги приятелю — каза Фино на Де Люпо, — дали наистина Люсиен се ползува със силно покровителство? Задавам ви този въпрос, защото моите редактори са много зле настроени срещу него. Преди обаче да се присъединя към техния заговор, реших да се посъветвам с вас, за да разбера дали няма да е по-добре да осуетя техния опит и да услужа на Люсиен.
	При тези негови думи Де Люпо и Фино се спогледаха за миг, проучвайки се изпитателно.
	— Нима можете да си представите, драги — каза Де Люпо, — че маркиза Д’Еспар, Шатле и госпожа Дьо Баржьотон, която издействува баронът да бъде назначен префект на Шарант с титла граф, за да могат да се върнат тържествено в Ангулем, ще простят на Люсиен досегашните му нападки? Те го привлякоха в роялистката партия, за да го унищожат. Днес всички търсят повод да се отрекат от обещанията, които му дадоха. Намерите ли им повод, ще направите грамадна услуга на двете дами и рано или късно те ще си я спомнят. Посветен съм в техните съкровени чувства, те толкова мразят това човече, че просто се изненадах. Този Люсиен можеше да се избави от най-жестокия си враг, госпожа Дьо Баржьотон, ако беше спрял нападките си при условие, което всяка жена изпълнява с готовност, нали ме разбирате? Той е красив и млад, щеше да удави омразата в потоци любов, щеше да стане граф Дьо Рюбампре, Чироза щеше да му издействува някаква служба в двореца! Люсиен можеше да стане прекрасен четец на Луи XVIII, библиотекар, докладчик без доклади в Държавния съвет, директор по уреждане на празненства. Малкият глупчо сам пропусна случая. И може би точно това не му прощават. Вместо да наложи свои условия, той прие чужди. В деня, когато Люсиен се помами по обещания указ, барон Дю Шатле си извоюва голяма преднина. Корали погуби този хлапак. Ако актрисата не беше негова любовница, той щеше отново да пожелае Чироза и щеше да го завладее.
	— И така, значи, можем да го провалим — подхвърли Фино.
	— Само че как? — попита небрежно Де Люпо, който искаше да се хареса с тази услуга на маркиза Д’Еспар.
	— Той е сключил договор, който го задължава да сътрудничи в малкия вестник на Лусто. Няма да ни бъде трудно да го накараме да пише нещо, още повече че е останал без стотинка. Ако пазителят на държавния печат се почувствува засегнат от някоя шеговита статия и ако му се докаже, че Люсиен е авторът, той ще се убеди, че този човек е недостоен за милостите на краля. За да разстроим напълно този велик провинциалист, подготвихме провала на Корали: любовницата му ще бъде освирквана и ще остане без роля. Когато указът бъде окончателно спрян, ще се пошегуваме с нашата жертва за нейните аристократични претенции и ще се позанимаем с майката акушерка и бащата аптекар. Смелостта на Люсиен е повърхностна. Той няма да устои и ще го върнем там, откъдето е дошъл. Натан ми продаде чрез Флорин шестинката от списанието, която беше в ръцете на Матифа. Откупих и частта на търговеца на хартия. Сега съм сам с Дориа. Можем да постигнем съгласие, вие и аз, и вестникът ще се списва в подкрепа на двореца. Аз подпомогнах Флорин и Натан, но само при условие, че ще си откупя шестинката. Те ми я продадоха и аз съм длъжен да им услужа, но преди да направя това, искам да зная какви са шансовете на Люсиен…
	— Достоен сте за името си! — възкликна Де Люпо и се разсмя. — Обичам хора като вас…
	— Ще можете ли да издействувате постоянен ангажимент за Флорин? — запита Фино.
	— Разбира се, но отървете ме от Люсиен, защото Растиняк и Дьо Марсе настръхват, като чуят името му.
	— Можете да спите спокойно — отговори Фино. — Натан и Мерлен ще дават много статии и Гайар е обещал да ги обнародва, Люсиен няма да може да помести нито ред и ще остане без хляб. Ще разполага само с вестника на Мартенвил, за да брани себе си и Корали, а само с един вестник срещу всички други съпротивата е немислима.
	— Аз ще ви доверя кои са чувствителните места на министъра, но вие ще ми предадете ръкописа на статията, която ще поискате от Люсиен — забеляза Де Люпо, който умишлено не каза на Фино, че обещаният на Люсиен указ е чиста измислица.
	Де Люпо напусна фоайето. Фино се върна при Люсиен и с добродушния си тон, който мамеше много хора, му обясни, че не можел да го освободи от задълженията му като сътрудник на вестника. Той нямал намерение да заведе дело, защото това щяло да опропасти надеждите, които приятелят му е вложил в роялистката партия. Самият Фино обичал силните хора, готови да променят дръзко мненията си. Люсиен и той можели пак да се срещнат в живота и да си бъдат отново взаимно полезни. Люсиен имал нужда от верен човек в либералната партия, способен да нападне правителството и крайната десница, в случай че те не му окажат очакваната подкрепа.
	— Какво ще направите, ако те ви измамят? — запита най-сетне Фино. — Ако някой министър, който си въобразява, че ви е завързал здраво с оглавника на вероотстъпничеството, вече не се бои от вас и ви прати за зелен хайвер, няма ли да се наложи да насъскате срещу него хайка кучета? Скарани сте до смърт с Лусто, който иска главата ви. Не си говорите вече с Фелисиен. Само аз все още съм с вас. За мен е професионален закон да поддържам добри отношения с хората, които са наистина силни. Вие можете да ми правите в обществото, което посещавате, услуги, равностойни на услугите, които аз ще ви правя в печата. Но работата преди всичко! Пращайте ми чисто литературни статии: те няма да ви изложат, а вие ще изпълните задълженията си.
	В предложението на Фино Люсиен видя само проява на приятелски чувства и тънки журналистически сметки. При това ласкателствата на Де Люпо и Фино му бяха подобрили настроението. Той благодари на Фино.
	В живота на честолюбците и на всички ония, които могат да успеят само благодарение на връзки или стечение на обстоятелствата, като си изработят добре замислено последователно и системно държане, неизменно настъпва жесток час, когато някаква незнайна сила ги подлага на тежки изпитания: всичко рухва наведнъж, нишките се скъсват или се заплитат от всички страни, нещастието изниква отвред. Ако човек загуби самообладание при подобно душевно разстройство, с него е свършено. Истински силни са хората, които устояват при това първо стълкновение с обстоятелствата, които се стягат вътрешно, докато премине бурята, които оцеляват и със страхотни усилия успяват да си извоюват по-високо обществено положение. За всеки човек, освен ако се е родил богат, настъпва подобна съдбоносна неделя. За Наполеон тази неделя беше отстъплението пред Москва. Този зловещ час беше ударил и за Люсиен. Всичко досега се беше развивало прекалено благополучно за него и в обществото, и в литературата. След като му бе провървяло твърде много, сега хора и обстоятелства се обръщаха против него.
	Първият удар беше най-силен и най-жесток, той го засегна там, където си въобразяваше, че е неуязвим: в сърцето и в любовта му. Корали не беше много умна, но беше надарена с прекрасна душа и умееше да я разкрива във внезапни пориви, присъщи на велики актриси. Това странно явление, докато не се превърне в навик от повторението, е подчинено на особеностите на характера и често на един възхитителен свян, който не е чужд на младите актриси. Наивна и плаха дълбоко в себе си, а външно лекомислена и дръзка, каквато трябва да бъде всяка актриса, влюбената Корали неволно се противопоставяше на маската, която й налагаше ролята й в театъра. Изкуството да претворява чувствата, тази възвишена измама още не беше взела връх над непосредствената й натура. Тя се срамуваше да дава на публиката това, което принадлежеше единствено на любовта. При това тя имаше една особена слабост, присъща на истинските жени. Макар и да съзнаваше, че призванието й е да царува на сцената, все пак се нуждаеше от успех. Неспособна да играе пред зала, ако няма допир с нея, тя винаги трепереше, когато излизаше на сцената, и студенината на публиката беше в състояние да я смрази. Благодарение на това непреодолимо вълнение всяка нова роля се превръщаше за нея в нов дебют. Ръкоплясканията я опияняваха, те бяха ненужни на честолюбието й, но бяха необходими за самоувереността й: неодобрителният шепот или мълчанието на една разсеяна публика разстройваха играта й. Пълната и внимателна зала, благосклонните и възхитени погледи я наелектризирваха, тя установяваше допир с най-благородните стремления на зрителите и чувствуваше в себе си сили да ги възвиси и развълнува. Това взаимно въздействие издаваше естеството на нейното дарование, нервната й природа, както и нежността и деликатността на клетото момиче. Люсиен беше вече оценил съкровищата на сърцето й и беше разбрал, че любовницата му е всъщност още съвсем чиста девойка. Неспособна да се преструва като артистка, Корали беше неспособна също да се брани срещу съперничествата и задкулисните интриги, където Флорин беше в стихията си. Обратно на Корали, тя бе толкова опасна и покварена, колкото нейната приятелка бе искрена и великодушна. Корали очакваше да й предложат роля. Тя беше много горда, за да моли авторите и да приема позорните им условия, да се отдава на първия журналист, който би я преследвал с любовта и с перото си. Дарбата, и без това рядка в необикновеното изкуство на артиста, е само едно от условията на успеха. Тя дори е вредна, ако не е съчетана с интригантски дух, който напълно липсваше на Корали. Предвиждайки притеснението, което щеше да изпита приятелката му при дебюта си в „Жимназ“, Люсиен пожела на всяка цена да осигури тържеството й. Парите, останали от продажбата на мебелите, спечелените от Люсиен суми, всичко бе изразходвано за костюми, за украсяване на гримьорната, за обичайните разноски около един дебют. Няколко дни преди премиерата Люсиен се реши на една унизителна постъпка, вдъхната му от любовта: той взе записите на Фандан и Кавалие и отиде в „Кокон д’Ор“ на улица Бурдоне, за да ги шконтира при Камюзо. Поетът не беше още толкова пропаднал, че да предприеме хладнокръвно подобна постъпка. Той измина с много мъки пътя дотам, павира го с най-чудовищни мисли, борейки се между „да“ и „не“. Все пак влезе в хладния и мрачен кабинет, гледащ към вътрешен двор, където важно седеше не вече любовникът на Корали, добродушният безделник, развратният и недоверчив Камюзо, когото той познаваше, а сериозният глава на семейство, изтъканият от хитрост и достолепие търговец, скрит зад благопристойната маска на член на търговския съд, защитен от студенината на собственик на фирма, заобиколен от чиновници, рафтове, зелени папки, фактури и мостри, заедно с жена си и дъщеря си, облечени простичко. Люсиен изтръпна от глава до пети, когато се приближи до него, защото почтеният търговец му отправи равнодушен и нагъл поглед, какъвто беше вече разменял с други шконтьори.
	— Нося ви няколко полици, ще ви бъда безкрайно признателен, ако ги осребрите, господине! — промълви Люсиен, застанал прав срещу седналия търговец.
	— Вие ми отнехте нещо, господине — заяви Камюзо, — и аз не съм забравил това.
	Тогава Люсиен обясни шепнешком положението на Корали, наведен до ухото на търговеца на коприна, който чу разтуптяното сърце на унизения поет. Камюзо не възнамеряваше да допусне провалянето на Корали. Докато слушаше Люсиен, той разглеждаше подписите и се усмихваше: познаваше отлично, като член на търговския съд, положението на двамата книжари. Камюзо брои четири хиляди и петстотин франка на Люсиен при условие, че ще прибави при жиросването думите: „Получих стойността в коприни.“ Люсиен отиде веднага при Бролар и уговори всичко с него, за да осигури отличен успех на Корали. Бролар обеща да дойде и наистина дойде на генералната репетиция, по време на която определиха местата, където неговите „римляни“ щяха шумно да ръкопляскат, за да обезпечат триумфа й. Люсиен предаде остатъка от парите на Корали, но не й каза, че е ходил при Камюзо. Той поуспокои тревогите на актрисата и на Беренис, които вече се чудеха как да свържат двата края в домакинството. Мартенвил, изключително вещ по театралното дело, няколко пъти накара Корали да репетира пред него. Люсиен беше получил обещания от роялистките редактори да напишат благоприятни статии за нея. Затова той не подозираше катастрофата. Точно в навечерието на дебюта на Корали на Люсиен се случи нещо ужасно. Книгата на Д’Артез беше излязла от печат. Главният редактор на вестника на Ектор Мерлен я даде на Люсиен, като човек най-способен да напише рецензията: той дължеше тази своя злополучна слава на статиите, написани за Натан. В редакцията имаше доста хора, всички редактори бяха там. И самият Мартенвил бе дошъл, за да се споразумеят по един пункт от общата полемика, която роялистките вестници трябваше да поведат против либералната преса. Натан, Мерлен, всички сътрудници на „Ревей“ се изказаха за влиянието на полуседмичния вестник на Леон Жиро: твърде пакостно, главно защото езикът на този вестник беше благоразумен, мъдър и умерен. Заговориха и за кръжока от улица Катр-Ван, наричайки го „Конвента“. Взеха решение роялистките вестници да започнат безпощадна и систематична борба с опасните противници, които малко по-късно основаха така наречената Доктрина — опасната секта, която свали Бурбоните, след като един от най-блестящите писатели-роялисти се присъедини към нея, воден от най-дребнава мъст. Тъй като монархическите схващания на Д’Артез не бяха известни, той, като член на заклеймения кръжок, щеше да бъде първата жертва. Книгата му трябваше да бъде „разнищена“. Люсиен отказа да напише статията. Този отказ предизвика силно възмущение сред важни представители на роялистката партия, присъствуващи на срещата. Недвусмислено заявиха на Люсиен, че един новоприет няма право да проявява лична воля. Ако не му изнася да работи за монархията и религията, може да се върне в по-раншния си лагер. Мерлен и Мартенвил го дръпнаха настрана и му напомниха приятелски, че той е изложил вече Корали на злостните нападки на либералните вестници и тя няма да може да разчита и на защитата на роялистките вестници и правителствените издания. Актрисата несъмнено ще даде повод за разгорещени спорове, които ще й донесат бленуваната от всички актриси популярност.
	— Никак не разбирате тези работи — каза Мартенвил. — Тя ще играе три месеца под кръстосания огън на нашите статии и ще си осигури тридесет хиляди франка в провинцията по време на тримесечния си отпуск. Заради някакви криворазбрани морални задръжки, които провалят политическата ви кариера и които би трябвало да стъпчете без жал в краката си, вие ще убиете Корали и собственото си бъдеще, ще рискувате едва ли не хляба си.
	Люсиен беше принуден да избира между Д’Артез и Корали: любовницата му беше загубена, ако той не се решеше да улови за гушата Д’Артез в големия вестник и в „Ревей“. Клетият поет се прибра вкъщи със смъртен хлад в душата, седна в стаята до камината и прочете книгата на приятеля си, едно от най-хубавите произведения в съвременната литература. Той ороси със сълзи някои страници, колеба се дълго, но написа накрая една подигравателна статия, каквито отлично му се удаваха, хвана книгата, както децата хващат хубава птичка, за да отскубват перата й и да я измъчват. Злъчните му подигравки можеха да нанесат удар на книгата. Когато препрочете хубавата творба, всички благородни чувства на Люсиен се пробудиха. Към полунощ той прекоси Париж, стигна пред къщата на Д’Артез, съгледа трептящата светлинка, тъй често съзерцавана по-рано с възхищение, каквото напълно заслужаваше благородното упорство на този истински велик човек. Не му достигнаха сили да се изкачи и седна за малко на един крайпътен камък. Най-сетне, подтикнат от добрия си ангел, той почука и завари Д’Артез в ледената стая, наведен както винаги над книгата.
	— Какво става с вас? — попита младият писател, като видя Люсиен, отгатвайки, че само голямо нещастие можеше да го доведе при него.
	— Книгата ти е божествена — извика Люсиен с просълзени очи, — а ми заповядаха да я охуля!
	— Клето дете, корав е залъкът, който ти дават — каза Д’Артез.
	— Искам само една милост от вас: не казвайте никому, че съм идвал при вас и ме оставете в моя ад с моите прокълнати занимания. Може би не е възможно човек да постигне каквото и да било, преди сърцето му да се е превърнало в камък.
	— Ти си все същият! — каза Д’Артез.
	— Мислите, че съм подлец? Не, Д’Артез, не, аз съм опиянен от любов. — И той му обясни положението.
	— Дай да видим статията — каза Д’Артез, трогнат от всичко, което Люсиен му разказа за Корали.
	Люсиен му подаде ръкописа, Д’Артез го прочете и не можа да сдържи усмивката си.
	— Какво гибелно приложение на ума! — възкликна той, но замлъкна пред вида на Люсиен, отпуснат в креслото, смазан от неподправена болка.
	— Бихте ли ми я оставили да я поправя? Ще ви я върна утре — продължи той. — Подигравката позори произведението, а сериозната и задълбочена критика често е възхвала. Вярвам, че ще съумея да направя статията ви по-достойна и за двама ни. Между другото аз зная най-добре собствените си слабости.
	— По стръмен безводен рид пътникът намира понякога плод, за да утоли палещата го жажда. Вие сте този плод! — И Люсиен се хвърли в прегръдките на Д’Артез, разплака се, целуна го по челото и промълви: — Имам чувството, че ви поверявам съвестта си, за да ми я върнете един ден.
	— Повтарящото се разкаяние е за мене страшно лицемерие — заяви тържествено Д’Артез. — Разкаянието се превръща едва ли не във възнаграждение за лошите постъпки. Нашата душа дължи на Бога чистота в разкаянието: човек, който се разкайва два пъти, извършва недопустимо светотатство. Страх ме е, че ти търсиш в разкаянието само опрощаване на прегрешенията.
	Тези думи поразиха Люсиен. Той се запъти с бавни крачки към улица Ла Люн. На другия ден поетът занесе в редакцията статията си, прегледана и поправена от д’Артез. Но тази среща остави в душата му тежка печал и той невинаги успяваше да я прикрие. Когато се озова вечерта в препълнената зала на „Жимназ“, Люсиен изпита неописуемото вълнение, присъщо на всеки театрален дебют, подсилено от пламенната му любов. Цялото му тщеславие беше сложено на карта. Погледът му обхождаше всички лица, както погледът на обвиняемия проучва лицата на съдиите и на съдебните заседатели. Той изтръпваше при всеки шепот. Най-дребното произшествие на сцената, влизанията и излизанията на Корали, най-малкото изменение в интонацията й го тревожеха прекомерно. Пиесата, в която дебютираше Корали, беше от рода на пиесите, които отначало се провалят, но после биват оценени. И тя наистина се провали. Когато излезе на сцената, Корали не беше посрещната с ръкопляскания и студенината на партера направи потресаващо впечатление. От ложите изръкопляска само Камюзо, но зрители от балкона и галерията зашъткаха силно и го принудиха да спре. Когато клакьорите аплодираха — явно пресилено, — галерията също ги накара да замлъкнат. Мартенвил ръкопляскаше храбро, лицемерната Флорин, Натан, Мерлен му подражаваха, а след като пиесата пропадна, цяла тълпа нахлу в гримьорната на Корали, но посетителите само засилиха огорчението й със своите утешителни думи. Актрисата беше отчаяна не толкова за себе си, колкото за Люсиен. — Бролар ни изигра! — каза той. Корали вдигна температура, втресе я, сърцето й бе засегнато. Беше й невъзможно да играе на следващия ден. Чувствуваше, че с кариерата й е свършено. Люсиен скри вестниците от нея. Прочете ги в трапезарията. Всички журналисти приписваха провалянето на пиесата на Корали: била надценила силите си, пленителна в булевардните театри, не била на мястото си в „Жимназ“; похвална била амбицията й да играе там, но не била премерила правилно възможностите си и не схванала добре ролята си. Люсиен прочете същите неискрени отзиви за Корали, каквито сам той бе писал за Натан. Бяс, достоен за атлета Милон Кротонски, когато видял ръцете си приклещени в ствола на дъба, който сам разцепил, обхвана Люсиен. Смъртна бледност покри лицето му. С любезни и отзивчиви празни фрази приятелите му даваха най-коварни съвети на Корали. Долнопробните автори на тези недобросъвестни отзиви й препоръчваха да играе съвсем несъвместими с нейното дарование роли, макар че отлично знаеха това. Така пишеха роялистките вестници, навярно насъскани от Натан. Що се отнася до либералните и до малките вестници, те даваха пълна воля на подигравките и хитрините, с които Люсиен си беше служил по-рано. Корали чу хълцанията му, скочи от леглото, видя вестниците и ги прочете. След това тя пак си легна и не промълви нито дума. И Флорин участвуваше в заговора срещу нея. Предвиждайки провала, тя бе научила ролята с помощта на Натан. Дирекцията на театъра, която държеше на пиесата, реши да й повери тази роля. Директорът посети нещастната актриса и я завари сломена, потънала в сълзи. Когато й каза обаче пред Люсиен, че Флорин знае ролята и той не може да отложи представлението, тя се изправи и скочи от леглото.
	— Ще играя! — извика и загуби съзнание.
	Флорин получи ролята и си създаде име, защото успя да спаси пиесата. Всички вестници превъзнесоха играта й и именно този ден тя стана голямата актриса, която всички знаете. Нейният успех най-много отчая Люсиен.
	— Какво окаяно същество! И като си помисля, че на теб дължи хляба си! Но стига да поиска, „Жимназ“ може да откупи твоя ангажимент. Аз ще стана граф Дьо Рюбампре, ще забогатея, а ти ще станеш моя жена.
	— Глупости! — каза Корали и му хвърли печален поглед.
	— Глупости ли? Ще видиш, че само след няколко дни ще разполагаш с хубава къща, ще имаш собствена кола, а аз ще напиша роля за тебе!
	Той взе две хиляди франка и изтича у Фраскати. Клетникът прекара там цели седем часа, разкъсван от бесове, с привидно спокойно и студено лице. През този ден и през една част от нощта щастието беше много променливо към него: той стигна до тридесет хиляди франка, а излезе без стотинка. Когато се върна вкъщи, завари Фино: той искаше обещаните малки статии. Люсиен прояви неблагоразумието да се оплаче.
	— Е, всичко не върви по мед и масло — отговори му Фино. — Вие така рязко се завъртяхте на сто и осемдесет градуса, че не можете да не загубите подкрепата на либералния печат, а той е много по-силен от правителствения и роялисткия. Никой не бива да минава от един лагер в друг, без да се е подсигурил добре, за да може да се утеши за неизбежните щети. Даже и в такъв случай обаче мъдрият човек отива най-напред при приятелите си, излага пред тях съображенията си, съветва се за измяната, те стават един вид негови съучастници, съчувствуват му и стигат до известно споразумение — както стана с Натан и Мерлен, които си правят взаимни услуги с приятелите. Вълците не се ядат помежду си, а този път вие се държахте като невинно агне. Ако искате да докопате някоя кълка или крилце, ще трябва да покажете зъбите си на новата си партия. Вас ви пожертвуваха заради Натан. Няма да скрия какъв скандал и вой предизвика статията ви против Д’Артез. В сравнение с вас и Марат е светец. Готви се кампания, книгата ви ще бъде провалена. Какво става с романа ви?
	— Ето последните страници. — И Люсиен показа свитък коректури.
	— Приписват ви неподписаните статии против Д’Артез, поместени във вестниците на правителството и на крайната десница. Сега вече „Ревей“ всеки ден се нахвърля срещу кръжока от улица Катр-Ван. Подигравките им са остроумни, но жилят до кръв. А зад вестника на Леон Жиро стои цяла политическа котерия, сериозна и внушителна, и тя рано или късно ще заграби властта.
	— Цяла седмица не съм стъпвал в „Ревей“.
	— Не забравяйте моите малки статии. Напишете веднага петдесетина, ще ви ги платя наведнъж, но нека бъдат в духа на вестника.
	И Фино привидно небрежно му подхвърли сюжета за една злъчна статия против пазителя на държавния печат, като му разказа анекдота, който се разнасял уж от уста на уста из салоните.
	Потиснат от загубата в игралната зала, Люсиен намери, въпреки душевното си униние, предишната си свежест и остроумие и написа тридесет статии по две колони едната. След това отиде у Дориа, където разчиташе да намери Фино, за да му предаде тихомълком статиите. Имаше освен това намерение да поиска обяснение от книжаря защо все още не е отпечатал „Маргаритки“. Книжарницата беше пълна с негови врагове. Когато влезе, настъпи абсолютно мълчание, всички разговори секнаха. Като се видя отхвърлен от журналистите, Люсиен почувствува двойно по-голяма мъжественост и си каза, както някога в алеята на Люксембургската градина: „Ще победя!“
	Този път Дориа не се държа нито покровителствено, нито любезно, а, напротив, подигравателно, прикрит зад изгодната позиция на законните си права: щял да издаде „Маргаритки“, когато намери за добре, щял да изчака да се подобри положението на Люсиен. Освен това бил пълен собственик на сбирката. Когато Люсиен възрази, че Дориа е длъжен да издаде стиховете по силата на техния договор, книжарят му отговори, че никой не може да го принуди да извърши сделка, която той смята за лоша, и че той единствен има право да прецени уместно ли е, или не да издаде книгата.
	— Има впрочем — добави той — едно решение, което и съдът ще възприеме: ако иска, Люсиен може да си вземе обратно творбата и да я издаде у някой книжар роялист, стига само да върне получените за нея три хиляди франка.
	Люсиен си отиде, оскърбен много повече от този сдържан тон на Дориа, отколкото от властната му надутост при първата им среща. Той разбра, че „Маргаритки“ ще видят бял свят само когато си осигури сплотените сили на могъщи приятели или когато сам си извоюва завидно положение. Поетът се върна у дома си бавно, обзет от отчаяние, което би го довело до самоубийство, ако при него действието следваше мисълта. Той завари Корали в леглото, бледа и разстроена.
	— Трябва й една роля, иначе тя ще умре! — прошепна му Беренис, докато Люсиен се обличаше, за да отиде на улица Мон-Блан у госпожица Де Туш, която даваше голям прием. Там щяха да бъдат Де Люпо, Виньон, Блонде, госпожа Д’Еспар и госпожа Дьо Баржьотон.
	Приемът беше уреден в чест на Конти, великия композитор, който беше същевременно и много прочут певец, а също и в чест на Чинти, Ла Паста, Гарсия, Льовасьор и две-три дами от висшето общество с великолепни гласове. Люсиен се промъкна до мястото, където бяха седнали маркизата, братовчедка й и госпожа Дьо Монкорне. Нещастният младеж се опита да си придаде безгрижен, доволен и щастлив вид. Започна да се шегува, държа се така, както в дните на най-големия си блясък. Не искаше да покаже, че има нужда от тях. Той наблегна на услугите, които е оказал на роялистката партия, и приведе за доказателство нападките на либералите срещу него.
	— Ще бъдете щедро възнаграден, драги приятелю — каза му госпожа Дьо Баржьотон с пленителна усмивка. — Идете другиден при канцлера с Чаплата и Де Люпо и ще ви бъде връчен указът, подписан от краля. Утре пазителят на държавния печат ще го занесе в двореца, но тъй като има министерски съвет, той ще се прибере късно. Независимо от това, ако узная резултата, ще пратя някого у вас. Къде живеете?
	— Аз ще дойда — каза Люсиен, защото се срамуваше да признае, че живее на улица Ла Люн.
	— Херцог Дьо Льононкур и херцог Дьо Наварен са говорили на краля за вас — обади се на свой ред маркизата. — Те са изтъкнали пред него вашата неограничена преданост. Тя заслужава блестяща награда, за да ви обезщетим за преследванията на либералите. Впрочем вие ще прославите името и титлата Дьо Рюбампре, които ви принадлежат по майчина линия. Кралят е заповядал на негово превъзходителство да му донесе още същата вечер указа, с който се разрешава на Люсиен Шардон да носи името и титлата на графовете Дьо Рюбампре в качеството му на внук на последния граф, баща на майка му. „Защо да не облагодетелствуваме кадънките на Пинд!“ — казал той, след като прочел вашия сонет за лилията: за щастие братовчедка ми се беше сетила за него и го беше дала на херцога. „Кралят може да направи чудо и да ги превърне в орли“ — отговорил херцог Дьо Наварен.
	Люсиен благодари така сърдечно, така топло, че би затрогнал всяка друга не толкова дълбоко наранена жена като Луиз Д’Еспар дьо Негрьопьолис. Колкото по-красив ставаше Люсиен, толкова по-силно се разпалваше жаждата й за мъст. Де Люпо беше прав, на Люсиен му липсваше усет: той не можа да отгатне, че прословутият указ беше чиста шега, измислена от госпожа Д’Еспар. Насърчен от този успех и поласкан от вниманието на госпожица Де Туш, той остана до два часа след полунощ, за да може да говори насаме с нея. В редакциите на роялистките вестници се говореше, че госпожица Де Туш участвувала анонимно в написването на една пиеса, в която щеше да играе младата Фей, чудото на деня. Когато салоните опустяха, той се уедини с писателката в будоара й, седна на едно канапе до нея и толкова трогателно и описа нещастието на Корали и собствената си трагедия, че прочутата хермафродитка обеща да издействува главната роля за Корали.
	На другия ден, когато Корали, зарадвана и ободрена от обещанието на госпожица Де Туш, обядваше със своя поет, Люсиен четеше вестника на Лусто, който беше поместил измисления анекдот за пазителя на държавния печат и неговата съпруга. Под парливите остроумици се таеше най-черна злоба. Крал Луи XVIII бе изваден ловко на сцената и осмян, но така, че правосъдието да не може да се намеси. Ето анекдота, представен от либералната партия като чиста истина, а всъщност една от многото забавни клевети.
	Луи XVIII поддържал изтънчена любовна кореспонденция, изпъстрена със стихове. Редакторът тълкуваше това като последна форма на любовните му похождения, станали вече теоретични: той бил минал от действие към размисъл! Прочутата любовница, жестоко нападната от Баранже под името Октави, започнала силно да се тревожи. Кралската кореспонденция замирала. Колкото по-остроумно пишела Октави, толкова по-хладен и безцветен се показвал любовникът. Най-сетне Октави узнала защо е изпаднала в немилост. Нейното влияние било застрашено от първите цветя и очарование на нова кореспонденция на коронования и възлюбен със съпругата на пазителя на държавния печат. По всеобщо признание тази прекрасна жена се смяташе неспособна да напише дори няколко реда, така че в случая тя служеше за прикритие на нечия дръзка амбиция. Кой можеше да се крие зад тази пола? След много наблюдения Октави открила, че кралят кореспондира със самия министър! Планът й за действие бил готов. Подпомогната от един свой верен приятел, тя успяла да задържи веднъж министъра в Камарата, където предизвикали бурни разисквания. Устроила по същото време среща насаме с краля, разкрила му измамата и наранила жестоко честолюбието му. Луи XVIII избухва в бурбонски кралски гняв, нагрубява Октави, изказва съмнение в думите и. Октави предлага незабавно доказателство, измолва от краля да напише писмо, изискващо бърз отговор. Изненадана, нещастната жена праща да извикат мъжа й от Камарата, но всичко е предвидено, министърът е на трибуната. Студена пот побива нещастницата, тя напряга ума си и съчинява отговор, доколкото й стига умът. „Вашият канцлер ще ви каже останалото!“ — посрещнала със смях Октави разочарованието на краля.
	Макар и от край до край измислена, статията силно уязви министъра, жена му и краля. Говореше се, че Де Люпо съчинил анекдота, но Фино не го издаде. Духовитата и хаплива статия беше посрещната с радост от либералите и от партията на брата на краля. Люсиен се позабавлява малко, но не видя в нея нищо друго освен обичайната шеговита „патица“. На другия ден той отиде да вземе Де Люпо и барон Дю Шатле. Баронът дължеше благодарност на канцлера. Господин Дю Шатле, назначен държавен съветник без портфейл, беше получил титлата граф в очакване да получи и префектурата на Шарант, щом досегашният префект след няколко месеца се пенсионира с максимална пенсия. Граф Дю Шатле — частицата „дю“ фигурираше в указа, покани Люсиен в колата си и се държа с него като с равен. Без статиите на Люсиен той едва ли щеше да се издигне така стремглаво. Преследванията на либералите му послужиха за трамплин. Де Люпо беше в министерството, в кабинета на главния секретар. Като видя Люсиен, главният секретар подскочи от удивление и размени поглед с Де Люпо.
	— Как, вие се осмелявате да идвате още тук, господине! — извика той на смаяния Люсиен. — Негово превъзходителство канцлерът скъса готовия указ, ето го тук! — Той посочи първата попаднала му разкъсана хартия. — Министърът поиска да узнае кой е авторът на отвратителната вчерашна статия и ето нейния оригинал — добави главният секретар, като подаде на Люсиен листчетата, написани собственоръчно от него. — Вие твърдите, че сте роялист, господине, а сътрудничите на този позорен парцал, който създава толкова грижи на министрите, оскърбява умерената десница и ни тласка към гибел. Закусвате с „Корсер“, „Мироар“, „Конститюсионел“ и „Курие“, обядвате с „Котидиен“ и „Ревей“, а вечеряте с Мартенвил, най-върлия противник на правителството. Той тласка краля към абсолютизъм, който ще доведе революция, до каквато би се стигнало, ако кралят се довереше на крайната левица. Вие сте много остроумен журналист, но никога няма да станете политик. Министърът разкри на краля, че вие сте автор на статията, и той се е разгневил на херцог Дьо Наварен, негов пръв придворен. Хора, до вчера благосклонна настроени към вас, станаха днес ваши непримирими врагове. Естествено е да ти навреди неприятел, но ужасно е, когато дочакаш това от приятел.
	— Вие сте голямо дете, драги — каза му Де Люпо. — Колко ни изложихте. Маркиза Д’Еспар, госпожа Дьо Баржьотон и графиня Дьо Монкорне, които се застъпиха за вас, навярно са страшно сърдити. Предполагам, че херцогът е излял гнева си върху маркизата, а маркизата се е скарала с братовчедка си. Съветвам ви да не стъпвате у тях. Почакайте.
	— Излезте, негово превъзходителство идва! — каза главният секретар.
	Люсиен се озова на площад Вандом зашеметен, все едно че го бяха ударили по главата. Тръгна пеш по булевардите и се помъчи да прецени постъпките си. Осъзна, че е играчка в ръцете на завистливи, алчни и коварни хора. Какво представляваше той в този свят на безумни домогвания? Дете, съблазнено от удоволствия и тщеславни радости, готово да жертвува всичко за тях, поет без дълбок размисъл, подхвръкваш като пеперуда от пламък на пламък, без определен план, роб на обстоятелствата, мислещ правилно, но постъпващ зле. Съвестта му се изправи над него като безпощаден палач. Нямаше вече пари, а се чувствуваше смазан от труд и страдание. Статиите му минаваха след статиите на Мерлен и Натан. Той вървеше накъдето му видят очите, залутан в мислите си. Минавайки край литературните читални, които освен вестници даваха и книги за прочит, зърна афиш: под непознато нему странно заглавие се открояваше собственото му име: _„Люсиен Шардон дьо Рюбампре“_.
	Романът му беше излязъл, а той не знаеше нищо, вестниците мълчаха. Застана пред витрината, отпуснал морно ръце, застинал неподвижно, без да забележи групата млади, най-елегантно облечени хора, между които бяха Растиняк, Дьо Марсе и други негови познати. Не видя и Мишел Кретиен и Леон Жиро, които се приближиха до него.
	— Вие ли сте, господин Шардон? — обърна се към него Мишел с такъв тон, че Люсиен цял затрепери като струна.
	— Не ме ли познавате? — отвърна той смъртно блед.
	Мишел се изхрачи в лицето му.
	— Ето хонорара за вашите статии против Д’Артез. Ако всеки би последвал примера ми в защита на собствената си кауза или каузата на приятеля си, печатът щеше да остане това, което трябва да бъде: достойно за почит и почитано свещено дело.
	Люсиен залитна, подпря се на Растиняк и се обърна към него и към Дьо Марсе:
	— Господа, надявам се, че няма да откажете да станете мои секунданти. Но искам преди това да върна оскърблението, за да направя дуела неизбежен.
	И Люсиен бързо удари плесница на изненадания Мишел. Контетата и приятелите на Мишел застанаха между републиканеца и роялиста, за да не би да започнат да се бият на улицата. Растиняк улови Люсиен под ръка и го заведе у дома си на улица Тетву, съвсем близо до местопроизшествието, което беше станало на булевард Ган. Смрачаваше се, затова избягнаха обичайното струпване на любопитни. Дьо Марсе дойде също у Растиняк и двете контета заведоха насила Люсиен да вечеря весело с тях в „Кафе Англе“, където и тримата се напиха.
	— Силен ли сте във фехтовка? — запита го Дьо Марсе.
	— Никога в живота си не съм хващал шпага.
	— Стреляте ли с пистолет? — попита Растиняк.
	— Не съм стрелял досега.
	— Вие сте късметлия, затова сте опасен противник и можете да убиете този човек — забеляза Дьо Марсе.
	Люсиен за щастие намери Корали в леглото. Тя вече спеше. Актрисата беше играла неочаквано в една малка пиеса — този път с успех — и беше наградена със заслужени, неплатени ръкопляскания. Враговете й не знаеха, че тя ще участвува. Успешното й представяне накара директорът да се реши да й повери главната роля в пиесата на Камий Мопен. Той бе открил причините за първия неуспех на Корали. Възмутен от интригите на Флорин и Натан, които имаха за цел да провалят актриса, на която той държеше, директорът обеща на Корали подкрепата на ръководството на театъра.
	В пет часа сутринта Растиняк дойде да вземе Люсиен.
	— Ти, драги, живееш не само на улица Ла Люн, но и на самата луна — пошегува се той вместо поздрав. — Хайде, побързай, да отидем първи на уговореното място по пътя към Клинянкур. Така е прието в доброто общество, а ние сме длъжни да дадем пример.
	— Ето програмата — добави Дьо Марсе, когато колата навлезе в предградието Сен-Дьони. — Ще стреляте с пистолети от двадесет и пет крачки, като можете да се приближите един до друг най-много на петнадесет стъпки. Така че можете да пристъпите пет крачки напред и да стреляте три пъти, не повече. Каквото и да се случи, вие сте длъжни да спазвате тези условия. Ние ще заредим пистолетите на вашия противник, а неговите свидетели ще напълнят вашите. Четиримата секунданти избрахме заедно оръжията от един оръжеен магазин. Уверявам ви, че улеснихме случайността, защото избрахме кавалерийски пистолети.
	Животът се беше превърнал за Люсиен в лош сън. Безразлично му беше дали ще остане жив, или ще умре. Смелостта, присъща на самоубийците, му помогна да изглежда безстрашен в очите на тези, които наблюдаваха дуела. Той не пристъпи напред, а остана закован на мястото си. Безгрижието му бе изтълкувано като хладна пресметливост: решиха, че поетът е много силен стрелец. Мишел Кретиен се приближи до крайния предел. Двамата противници стреляха едновременно, защото понесените оскърбления бяха преценени като еднакво тежки. При първия изстрел куршумът на Кретиен докосна леко брадичката на Люсиен, докато Люсиен стреля високо над главата на противника си. При втория куршумът на Мишел се заби в яката на редингота на поета, за щастие двойна и добре подплатена. При третия той го улучи в гърдите и Люсиен падна.
	— Мъртъв ли е? — запита Мишел.
	— Не — каза хирургът, — раната му не е смъртоносна.
	— Толкова по-зле — заяви Мишел.
	— О, да, толкова по-зле — повтори Люсиен и заплака.
	Едва към обед нещастният младеж се озова в стаята си; настаниха го в леглото: нужни бяха цели пет часа, за да го пренесат с най-голяма предпазливост. Макар че нямаше опасност за живота му, трябваше да се внимава, защото едно възпаление можеше да предизвика нежелателни усложнения. Корали преглътна отчаянието и грижите си. През цялото време, докато любимият й беше в опасност, тя бдеше по цели нощи над него заедно с Беренис и разучаваше ролите си. Тежкото състояние на Люсиен продължи два месеца. Нещастната актриса играеше понякога весели роли, а дълбоко в себе си се терзаеше: „Може би моят скъп Люсиен умира в този миг!“
	Бианшон лекуваше ранения. Животът му беше спасен благодарение преданите грижи на този жестоко наранен приятел. Д’Артез обаче му бе поверил тайната на Люсиен и това бе оправдало донякъде постъпката на младежа. В момент на прояснение, защото Люсиен прекара извънредно сериозно нервно разстройство, Бианшон, който подозираше, че Д’Артез само от благородство е казал това, запита болния за този случай. Люсиен потвърди, че не е писал никаква друга статия върху книгата на Д’Артез освен сериозно издържаната критика, обнародвана във вестника на Ектор Мерлен.
	Към края на първия месец фирмата „Фандан и Кавалие“ фалира. Бианшон замоли актрисата да скрие от Люсиен страшния удар. Прословутият роман „Стрелецът на Шарл IX“, издаден под някакво чудато заглавие, не беше имал никакъв успех. За да събере малко пари, преди да обяви фалит, Фандан, без знанието на Кавалие, беше продал изцяло изданието на разни търговци, които го препродаваха на ниски цени. Книгата на Люсиен кичеше парапетите на парижките мостове и кейове. Книжарницата на Ке-де-з-Огюстен, която беше закупила известен брой екземпляри, губеше значителни суми поради внезапното обезценяване на произведението: четирите тома малък формат, купени за четири франка и петдесет, се продаваха за два и петдесет. Търговците протестираха, а вестниците продължаваха да пазят гробно мълчание. Барбе не беше предвидил подобен провал. Той вярваше в дарбата на Люсиен и противно на навиците си се беше изсилил и закупил двеста екземпляра. Вероятността да загуби доста крупна сума го вбесяваше и той обсипваше с хули Люсиен. Все пак хитрият търговец взе героично решение. Той складира книгите в един ъгъл на магазина си и както е присъщо на скъперниците, остави заинатен другите книжари да разпродадат на безценица екземплярите си. Малко по-късно, в 1824 година, когато прекрасният увод на Д’Артез, достойнствата на самата книга и две статии на Леон Жиро изтъкнаха стойността на произведението, Барбе продаде един по един своите екземпляри по десет франка. Въпреки предпазните мерки на Беренис и Корали те не можаха да попречат на Ектор Мерлен да посети смъртно болния си приятел и той го накара да изпие капка по капка горчивата чаша на поражението, последица от гибелната сделка на Фандан и Кавалие с един начинаещ писател. Мартенвил, останал единствен верен на Люсиен, написа великолепна статия за книгата, но настървението на либерали и привърженици на правителството срещу главния редактор на „Аристарх“, „Орифлам“ и „Драпо-Блан“ беше толкова голямо, че усилията на този неустрашим борец, който всеки път връщаше на либералите десет удара за един, всъщност навредиха на Люсиен. Нито един вестник не подхвана полемиката, макар че нападките на смелия роялист бяха извънредно остри. Корали, Беренис и Бианшон затвориха вратата за всички мними приятели, които шумно протестираха. Съдебните изпълнители обаче влязоха. Поради фалита на Фандан и Кавалие полиците им ставаха изискуеми по силата на един член от търговския кодекс, който много ощетява правата на третите лица, лишени от преимуществата на срока. Камюзо започна да преследва жестоко Люсиен. Като прочете неговото име, Корали разбра ужасно унизителната постъпка на милия си поет, която за нея беше неземно благородна. Тя го обикна още повече и не пожела да умилостиви Камюзо. Когато съдебните изпълнители дойдоха да задържат Люсиен, те го намериха на легло и не се решиха да го отведат. Преди да се допитат до председателя на съда, за да им посочи в коя болница да го откарат, те отидоха при Камюзо. Камюзо веднага дотича на улица Ла Люн. Корали слезе и малко след това се качи със съдебните книжа, с които поради жирото Люсиен бе обявен за търговец. Как бе получила тия книжа от Камюзо? Какви обещания му бе дала? Тя запази мрачно мълчание, но се завърна полумъртва. Корали игра в пиесата на Камий Мопен и доста допринесе за успеха й. Създаването на тази роля беше последната искра на един прекрасен пламък. На двадесетото представление, когато Люсиен, вече почти възстановен, почваше да се разхожда, да яде и се канеше да възобнови работата си, Корали се разболя: някакво скрито страдание я разяждаше. Беренис предполагаше, че тя бе обещала да се върне при Камюзо, за да спаси Люсиен. Актрисата трябваше да изпита още едно огорчение: отново дадоха ролята й на Флорин. Натан щеше да обяви война на театър „Жимназ“, ако Флорин не замести Корали. Корали игра ролята си до последни сили, защото не искаше да я отстъпи на своята съперница. Тя надхвърли възможностите си. Докато Люсиен беше на легло, театърът й бе дал аванс и Корали не можеше вече да иска нищо от касата. Въпреки добрата си воля Люсиен още не беше годен за работа, а и освен това трябваше да се грижи за Корали, за да облекчи Беренис. Бедното домакинство стигна до пълна оскъдица. За щастие Бианшон, способен и предан лекар, им откри кредит у един аптекар. Собственикът на къщата и различните доставчици скоро узнаха в какво положение са изпаднали Корали и Люсиен. Мебелите им бяха описани. Шивачката и кроячът, които не се бояха вече от журналиста, започнаха немилостиво да преследват двамата бохеми. Най-сетне дойде ден, когато само аптекарят и колбасарят все още им даваха на кредит. Люсиен, Беренис и болната трябваше цяла седмица да ядат само най-различни видове колбаси от свинско месо. Колбасите, и без това не особено здравословна храна, влошиха състоянието на актрисата. Крайната нищета принуди Люсиен да отиде при Лусто и да му поиска хилядата франка, които бе дал назаем на някогашния приятел, а сега предател. Сред многото несрети тази постъпка му костваше най-скъпо. Самият Лусто не можеше вече да се върне в квартирата си на улица Ла Арп. Той спеше у приятели, подгонен и преследван като заек. Люсиен намери у Фликото съдбоносната личност, която го бе въвела в литературното поприще. Лусто вечеряше на същата маса, където Люсиен го бе срещнал за свое нещастие в деня, когато изостави Д’Артез заради него. Лусто го покани да вечеря с него и Люсиен прие! На излизане от Фликото Клод Виньон, който също се хранеше там, Лусто, Люсиен и великият непознат, който залагаше дрехите си у Саманон, решиха да изпият по едно кафе в кафене „Волтер“. Те обърнаха джобовете си, но не можаха да съберат необходимите за целта франк и половина. Отидоха да се разходят из Люксембургската градина, надявайки се да срещнат там някой книжар. Действително срещнаха един от най-прочутите издатели навремето. Лусто му поиска четиридесет франка и той му даде. Тогава Лусто раздели сумата на четири равни части и всеки писател получи своя дял. Лишенията бяха угасили у Люсиен всяка гордост, всяка чувствителност: той се разплака пред тримата хора на изкуството и им описа положението си. Всеки един от тях обаче преживяваше в момента не по-малко жестока драма. Когато и те разказаха несгодите си, оказа се, че са по-нещастни от него. Затова и четиримата чувствуваха нужда да забравят не само нещастието си, но и мислите, които го правеха още по-осезаемо. Лусто изтича тутакси в Пале-Роял, за да проиграе деветте франка, които му бяха останали. Великият непознат, макар че имаше божествена приятелка, хлътна в съмнителен публичен дом, за да потъне в тинята на опасните наслаждения. Виньон се отби в „Пти Роше дьо Канкал“, за да изпие две бутилки бордо и да затъмни разума и паметта си. Люсиен се раздели с Клод Виньон пред прага на ресторанта, защото не искаше да вечеря с него. Сърцето на великия провинциалист болезнено се сви, когато се сбогува с единствения журналист, които не бе станал негов враг.
	— Какво да правя? — запита го той.
	— На война като на война — каза му големият критик. — Вашата книга е хубава, но тя предизвика завист. Борбата ще бъде дълга и сурова. Геният е опасна болест. Всеки писател носи в сърцето си едно чудовище. Подобно на стомашната тения, то разкъсва чувствата, едва породили се. Кой ще победи? Човекът или тази болест? Не ще съмнение, че трябва да бъдеш много силен, за да запазиш равновесие между гения и природата си. Дарованието нараства, сърцето съхне. Ако не си великан, ако нямаш херкулесовски плещи, ще останеш или без сърце, или без талант. Вие сте слаб и неустойчив, затова ще загинете — завърши той и влезе в ресторанта.
	Люсиен се запъти към дома си, замислен над тази жестока присъда: литературният живот потвърждаваше нейната дълбока правота.
	„Пари!“ — крещеше му някакъв вътрешен глас.
	Той написа собственоръчно на свое име три полици по хиляда франка с един, два и три месеца срок и подправи с удивително съвършенство подписа на Давид Сешар. Жироса ги и на другия ден ги представи на Метивие, търговец на хартия от улица Серпант, който ги шконтира без възражение. Люсиен писа няколко реда на зет си, за да го предупреди, че е взел пари за негова сметка, като му обеща да уреди полиците в предвидените срокове. След като плати личните си дългове, както и дълговете на Корали, останаха му само триста франка. Той ги даде на Беренис, като й заповяда да не му дава нито стотинка: страхуваше се да не би да се изкуши да ги проиграе. Обзет от мрачна, студена и безмълвна ярост, Люсиен започна да пише, докато бдеше до леглото на Корали, на светлината на газената лампа, най-остроумните си статии. Когато търсеше някоя мисъл, той виждаше пред себе си обожаваното създание, бяло като порцелан, красиво с красотата на умиращите. Актрисата му се усмихваше с безкръвните си устни, а очите й блестяха като очите на всички жени, които умират не само от болест, но и от горест. Люсиен пращаше статиите си във вестниците, но тъй като не можеше да ходи лично и да настоява пред главните редактори, не поместваха статиите му. Когато се решеше да посети редакцията, Теодор Гайар, който толкова го ласкаеше по-рано — и който използува по-късно тези литературни бисери — го приемаше хладно.
	— Трябва да внимавате, драги, остроумието ви пресеква, но не унивайте, продължавайте, търсете вдъхновението! — съветваше го той.
	— Това хлапе Люсиен е имало само романа си и първите статии в „главата си“ — обичаха да повтарят Фелисиен Верну, Мерлен и всички, които го мразеха, когато станеше дума за него у Дориа или във „Водевил“. — Какви жалки неща ми изпраща.
	„Няма вече нищо в главата си“ е широко употребяван израз в журналистическия жаргон, който, изрече ли се веднъж, представлява върховна и едва ли не безапелационна присъда. Повтарян навред, този израз унищожаваше Люсиен, без той да подозира, защото по това време изникнаха „неприятности“, които действително бяха свръх силите му. Сред непосилния труд, преследван заради записите на Давид Сешар, той прибягна до опитността на Камюзо. Бившият приятел на Корали се показа благороден и му помогна. Това ужасно положение продължи два месеца. Призовките се трупаха и слушайки съветите на Камюзо, Люсиен ги препращаше на Дерош, приятел на Биксиу, на Блонде и на Де Люпо.
	В първите дни на август Бианшон каза на поета, че Корали е загубена и ще живее най-много още няколко дни. Беренис и Люсиен прекараха тези съдбоносни дни в ридания. Те не можеха да скрият сълзите си от клетата девойка, която умираше, отчаяна главно заради Люсиен. Подчинявайки се на някакъв необясним обрат в съзнанието си, актрисата пожела да получи опрощение от църквата и да умре в мир. Нейният край беше християнски и разкаянието й искрено. Агонията и смъртта на Корали отнеха последните сили и твърдост на Люсиен. Поетът напълно отпадна. Той седеше в едно кресло до леглото на Корали, втренчил поглед в нея до мига, когато ръката на смъртта затвори очите й. Беше пет часът сутринта. Някаква птичка се блъсна в саксиите с цветя на перваза на прозореца и изчурулика. На колене пред леглото, Беренис целуваше ръката на Корали, изстиваща бавно под сълзите й. На камината имаше само единадесет су. Съвсем отчаян, Люсиен излезе, готов да проси, за да погребе любовницата си, или да се хвърли в краката на маркиза Д’Еспар, на граф Дьо Шатле, на госпожа Дьо Баржьотон, на госпожица Де Туш, дори на страшния франт Дьо Марсе. Нямаше вече нито сила, нито гордост. За малко пари би станал дори войник. Смазан от умора, залитащ, клетникът стигна до дома на Камий Мопен. Без да помисли, че облеклото му не е в ред, той влезе и помоли да бъде приет.
	— Госпожицата си легна в три часа сутринта и не смеем да влизаме при нея, преди да позвъни — отвърна лакеят.
	— Кога ви звъни обикновено?
	— Никога преди десет часа.
	Люсиен написа едно от тия отчаяни писма, в които изтънчените просяци плюят на всичко. Една вечер, когато Лусто му говореше за прошенията на млади, даровити хора до Фино, той се беше усъмнил, че човек може да падне толкова ниско. Но сега собственото му перо го отведе далеч отвъд пределите, до които несретата бе запратила неговите предшественици. Връщайки се, затъпял и трескав, по булевардите, без да съзнава какъв чудовищен шедьовър му бе продиктувало отчаянието, той срещна Барбе.
	— Барбе, ще ми дадете ли петстотин франка? — каза той и протегна ръка.
	— Не, само двеста.
	— Ах, вие сте сърдечен човек.
	— Да, но аз съм и търговец! Много пари загубих заради вас. — И той му съобщи за фалита на Фандан и Кавалие. — Сега трябва да ми помогнете да спечеля нещичко.
	Люсиен изтръпна.
	— Вие сте поет, предполагам, че можете да съчинявате всевъзможни стихове — продължи книжарят. — В момента се нуждая от закачливи песнички, искам да ги поместя с песни от разни автори, та да не ме преследват за плагиатство и да разпродам набързо един хубав сборник по половин франк екземпляра. Ако ми напишете до утре десет хубави, весели и пикантни песни… Тогава, нали разбирате? Ще ви дам двеста франка.
	Люсиен се върна вкъщи: Корали лежеше на дъсчен одър вцепенена и увита в прост чаршаф, който Беренис шиеше, ридаейки. Дебелата нормандка беше запалила четири свещи в четирите ъгъла на одъра. Лицето на Корали беше чудно красиво, застинало във върховното спокойствие, тъй красноречиво за живите. Тя приличаше на девойка, болна от силна анемия, а посинелите й устни като че ли всеки миг можеха да се открехнат и да прошепнат името на Люсиен, което тя бе повтаряла до сетния си дъх, преплетено с Божието име. Люсиен каза на Беренис да поръча погребално шествие, но не по-скъпо от двеста франка, включително службата в малката църквица „Бон-Нувел“. Щом Беренис излезе, поетът седна пред масата край тялото на злочестата си приятелка и съчини десет песни с весело съдържание по популярни мелодии. Преди да се залови за тази работа, той изпита невъобразима болка, но най-сетне подчини съзнанието си на необходимостта и заработи, като че ли не беше изстрадал толкова много. Той осъществяваше на практика страшното предсказание на Клод Виньон за разрива между сърцето и ума. Колко трагична беше тази нощ, когато злочестият младеж съчиняваше стихове за пияници при светлината на свещите, седнал до свещеника, който се молеше за душата на Корали!… На сутринта, довършил последната песен, поетът се опитваше да я нагоди към една модерна навремето мелодия. Когато запя, Беренис и духовникът се уплашиха да не би да е полудял.
P>
	Приятели, морал не търсим в песента,
	със скука само пълни той душата,
	разсъдъкът навява пустота
	там, дето се разгаря веселбата.
	За вино всички песни са добри,
	когато чашите звучат,
	така е учил Епикур дори,
	при нас и Аполон ще дойде, знам,
	и Бакхус ще е виночерпец сам.
	О, нека само песни да ехтят,
	безгрижни да сме вечно в своя път.

	На гуляйджиите предрекъл Хипократ,
	че боговете опрощават греховете,
	защо да плачем с тебе, брат,
	че днес нозете ни тежат,
	че кретаме без красота.
	Пияниците по света
	напред и все напред вървят.
	Затуй сме днес тъй оживени,
	от руйно вино подмладени.
	О, нека само песни да ехтят,
	безгрижни да сме вечно в своя път.

	Защо сме тука на света,
	науката ще го узнае,
	но де ще идем след смъртта,
	това е, дето ни терзае.
	Но за какво да жалим, брат,
	прати ни, боже, благодат
	и нека само песни да ехтят.
	Известно е, че някой ден безспорно ще изтлеем,
	но засега я дай да поживеем,
	да си попием и да си попеем,
	безгрижни да сме вечно в своя път.
P$
	Тъкмо когато поетът тананикаше този светотатствен припев, Бианшон и Д’Артез влязоха и го намериха в най-безпросветно униние. Той лееше потоци сълзи и не можеше да намери сили да препише на чисто песните. Задавян от хълцания, описа положението си и сълзи овлажниха очите на приятелите му.
	— Подобно изживяване изкупва много прегрешения! — промълви Д’Артез.
	— Блажени са тези, които намират ада на земята — тържествено изрече свещеникът.
	Красивата смъртница, усмихната пред вечността, любимият, купуващ й гроб с непристойни песни, Барбе, заплащащ ковчега й, четирите свещи около нея, след като късата й поличка и червените чорапи със зелени багети доскоро караха цяла зала да тръпне, най-сетне свещеникът на прага, който я беше помирил с Бога и сега се връщаше в църквата, за да отслужи заупокойна молитва за тази, която толкова бе любила — това съчетание от величие и безчестие, всички тези злочестини, смазани под бремето на нищетата, вледениха великия писател и големия лекар, които седнаха безмълвни до приятеля си. В този миг пристигна един лакей и съобщи, че госпожица Де Туш идва. Красивата и благородна писателка разбра всичко. Тя се спусна към Люсиен, улови ръката му и плъзна в нея незабелязано две банкноти по хиляда франка.
	— Много късно — прошепна той и хвърли поглед на агонизиращ.
	Д’Артез, Бианшон и госпожица Де Туш се разделиха с Люсиен, след като се опитаха да уталожат с най-нежни думи отчаянието му, но всички пружини у него бяха скъсани. На обяд кръжокът, с изключение на Мишел Кретиен, който обаче се беше убедил в невинността на поета, се събра в малката църква „Бон-Нувел“. Там бяха също Беренис и госпожица Де Туш, две актриси от „Жимназ“, гардеробиерката на Корали и нещастният Камюзо. Всички изпратиха актрисата до гробището Пер-Лашез. Камюзо проливаше горещи сълзи. Той се закле тържествено пред Люсиен, че ще откупи за вечни времена гроба и ще постави над него колонка, на която ще гравират:
M>	center
	___КОРАЛИ___
M$
	а отдолу:
M>	center
	_Починала на деветнадесет години_
	_август 1822 година_
M$
	Люсиен остана сам до залез-слънце на възвишението, откъдето се виждаше целият град.
	„Кой ще ме обича сега? — запита се той. — Истинските ми приятели ме презират. Каквото и да направех, всичко изглеждаше благородно и прекрасно на любимата, която лежи тук. Остават ми само сестра ми, Давид и майка ми! Какво ли мислят там за мене?“
	Горкият велик провинциалист се върна на улица Ла Люн и празният апартамент така силно го развълнува, че той отиде да прекара нощта в един мръсен хотел на същата улица. С двете хиляди франка на госпожица Де Туш и с парите от продадените мебели Люсиен изплати всички дългове. Останаха им по сто франка на него и на Беренис и те живяха с тези пари два месеца. Люсиен беше болезнено отпаднал, не беше в състояние нито да пише, нито да мисли, цял отдаден на скръбта си. Беренис го съжали. Когато той възкликна, припомняйки си сестра си, майка си и Давид Сешар, тя го запита:
	— Ако смятате да се върнете в родния си град, как ще пътувате?
	— Пеш — отвърна поетът.
	— Но все пак ще трябва да ядете и да спите по пътя. Ако извървявате по дванадесет левги на ден, ще ви са нужни поне двадесет франка.
	— Ще ги намеря — отвърна той.
	Люсиен взе дрехите си и финото си бельо, задържа само най-необходимото и отиде у Саманон, който му предложи петдесет франка за всичко. Поетът замоли горещо лихварят да му даде по-голяма сума, за да може да вземе дилижанса, но не успя да го умилостиви. Вбесен, той изтича у Фраскати, опита си късмета и излезе без стотинка. Когато се прибра в печалната стая на улица Ла Люн, той поиска от Беренис шала на Корали, като й призна, че е загубил всичките си пари. Добросърдечната прислужница разбра по погледа му какво възнамерява да направи в отчаянието си — искаше да се обеси.
	— Полудяхте ли, господине? — възкликна тя. — Идете да се поразходите и се върнете към полунощ, аз ще ви намеря пари, но вървете само по булевардите, не се приближавайте до кейовете.
	И Люсиен тръгна по булевардите, затъпял от мъка. Той гледаше екипажите, минувачите и се чувствуваше самотен и нищожен сред прииждащата тълпа, пришпорвана от хилядите интереси на парижкия живот. Представи си бреговете на Шарант. Закопня за тихите семейни радости. Почувствува за миг проблясък на сила, измамно усещане на повечето женствени натури, и реши да не скъсва с живота, преди да излее сърцето си в сърцето на Давид Сешар, преди да се посъветва с трите ангела, които му оставаха. Както сновеше безцелно по улиците, той съгледа Беренис, празнично издокарана. Тя разговаряше с някакъв мъж по калния булевард Бон-Нувел, спряла се на ъгъла на улица Ла Люн.
	— Какво търсиш тук? — извика Люсиен, ужасен от подозрението, мярнало се в главата му при вида на нормандката.
	— Ето двадесет франка, които може би струват скъпо, но вие ще заминете — отговори тя и пъхна в ръката му четири монети по пет франка.
	Беренис изчезна, преди Люсиен да забележи къде се скри. Трябва да кажем за негова чест, че тези пари изгаряха ръката му и той искаше да й ги върне. Принуден беше обаче да ги задържи като последно жигосване на парижкия живот.


>	Трета част
>	Неволите на изобретателя

	На следващия ден Люсиен завери паспорта си, купи си бастун от брестово дърво и взе кукувицата*44 от улица Анфер, която го отведе за десет су до Лонжюмо. Този пръв етап завърши с пренощуване в конюшнята на един чифлик, на две мили от Арпажон. Когато стигна в Орлеан, той беше вече смазан от умора. Един лодкар го закара за три франка до Тур. По целия път дотам похарчи само два франка за храна. Поетът извървя разстоянието от Тур до Поатие за пет дни. Когато излезе от Поатие, му бяха останали всичко на всичко сто су, но той със сетни сили продължи пътя си. Веднъж нощта го завари сред полето и той реши да пренощува на открито, но като се спусна в един дол, зърна карета, която се заизкачва по хребета. Без да го забележат нито кочияшът, нито пътниците, нито седналите на капрата лакеи, той се сгуши отзад, между два вързопа, настани се добре, за да не падне при друсането, и заспа. Сутринта слънчевите лъчи блеснаха в очите му, шум от гласове наоколо му го разбуди. Огледа се и разбра, че е пристигнал в Манл, същото градче, където преди година и половина беше чакал със сърце, преливащо от любов, надежди и радост, госпожа Дьо Баржьотон. Цял покрит с прах, обкръжен от кочияши и зяпльовци, които го обвиняваха в нещо, той скочи на земята и тъкмо се готвеше да им възрази, когато двама пътници слязоха от колата. Той загуби ума и дума: пред него стояха новият префект на Шарант, граф Сикст дю Шатле и неговата съпруга Луиз дьо Негрьопьолис.
	[*44 Така се наричали в онази епоха пътническите двуколки.]
	— Ако знаехме само какъв спътник ни е пратила случайността! — възкликна графинята. — Заповядайте, качете се при нас в каретата, господине.
	Люсиен се поклони хладно, хвърли им унизен и същевременно заплашителен поглед и сви по междуселския път край Манл с намерение да се отбие в някои чифлик, за да закуси с мляко и хляб, да си почине и да размисли на спокойствие за бъдещето. Оставаха му още три франка. Тресеше го, но авторът на „Маргаритки“ дълго тича, спусна се надолу по течението на реката, загледан в местността, която ставаше все по-живописна. Към пладне стигна до едно място, където реката се разширяваше, заобиколена от върби, и образуваше езерце. Спря се да се полюбува на китната свежа горичка и полското очарование го заплени. До воденица, построена на единия ръкав на реката, се виждаше между върховете на дърветата къща със сламен покрив, по който се виеха пълзящи растения. Хмел, жасмини и орлови нокти украсяваха простата фасада, а наоколо пъстрееха ярки цветя и буйна растителност. Върху каменната настилка на пътя, укрепен с груби подпори, за да не бъде отнесен, когато придойде реката, бяха проснати на слънце мрежи. Отвъд воденицата, между двата буйни водни потока, които се пенеха зад саваците, имаше бистро вирче с патици. Воденицата тракаше монотонно. Добродушна дебела домакиня седеше на груба пейка, плетеше и наглеждаше едно дете, което гонеше кокошките.
	Люсиен пристъпи към жената и промълви:
	— Стрино, капнал съм от умора, тресе ме, а съм останал само с три франка. Съгласна ли сте да остана у вас една седмица? Ще спя в плевнята ви и ще ям само хляб и мляко. През това време ще пиша на близките си, те ще ми пратят пари или ще дойдат да ме вземат.
	— На драго сърце, стига мъжът ми да няма нищо против. Хей, мъжо!
	Воденичарят излезе, погледна Люсиен, извади лулата от устата си и процеди:
	— Три франка за цяла седмица? По-добре и без тях.
	„Може би ще свърша като воденичарски чирак“ — каза си поетът, любувайки се на прелестния пейзаж, преди да легне в приготвеното от воденичарката легло, в което спа толкова дълго, че домакините се уплашиха.
	— Куртоа, я иди виж жив ли е този момък, или не! Има вече четиринадесет часа, откакто си е легнал, аз не смея да отида — каза воденичарката на другия ден към обед.
	Воденичарят, който простираше мрежата и другите риболовни принадлежности, каза на жена си:
	— Страх ме е да не би този хубавец да излезе дребен комедиант без счупена пара.
	— Кое те кара да мислиш така, мъжо?
	— Бога ми! Не е принц, ни министър, ни депутат, ни владика, а защо ръцете му са бели, като че ли нищо не работи с тях!
	— В такъв случай е чудно, че не се е събудил от глад — забеляза воденичарката, която беше приготвила обед за дошлия изневиделица гост. — Комедиант ли казваш, че къде ще отива? Още е рано за ангулемския панаир.
	Откъде можеха воденичарят и воденичарката да подозират, че освен комедианта, принца и владиката съществува човек, едновременно принц и комедиант, който е призван за високо свещенодействие — поетът, който наглед не върши нищо, но въпреки това царува над човечеството, стига само да умее да го опише.
	— Кой ли ще е? — каза Куртоа.
	— Дали не е опасно да го държим под покрива си?
	— Не вярвам. Крадците не са така вързани: досега щеше да ни обере!
	— Не съм нито принц, нито крадец, нито владика, нито комедиант — заяви тъжно Люсиен, който навярно беше чул през прозореца разговора между двамата съпрузи. — Идвам пеш чак от Париж и съм пребит от умора. Казвам се Люсиен дьо Рюбампре и съм син на господин Шардон, бивш аптекар в Умо, предшественик на Постел. Сестра ми е женена за Давид Сешар, печатаря на площад Мюрие в Ангулем.
	— Чакайте! Да не би тоя печатар да е син на оная стара лисица, дето има имот в Марсак?
	— Точно така — отвърна Люсиен.
	— Хубав баща, няма що! — продължи Куртоа. — Казват, че продава за дългове имуществото на собствения си син, макар че има имот най-малко за двеста хиляди франка, без да се смятат парите в гърнето.
	Когато душата и тялото са разнебитени от дълга и мъчителна борба, в момент на силно напрежение настъпва смърт или нервен шок, подобен на смъртта, след който, ако човек е годен за съпротива, постепенно се съвзема. Люсиен преживя такава криза и едва не умря, когато узна, макар и не съвсем ясно, че неговият зет Давид Сешар е застрашен от катастрофа.
	— О, сестро! — възкликна той. — Какво направих, мили боже! Аз съм безчестник.
	И той се отпусна на дървената пейка сломен и блед като смъртник.
	Воденичарката донесе бързо купа с мляко и се помъчи да го накара да пие. Той помоли обаче само воденичаря да му помогне да си легне и му се извини, ако му създаде неприятности със смъртта си. Действително мислеше, че последният му час е ударил. Пред призрака на смъртта нашият поет изпадна в набожно настроение, поиска да извикат свещеника, за да се изповяда и да получи светото причастие. Тази молба, произнесена със слаб глас от толкова очарователен и строен младеж, развълнува дълбоко госпожа Куртоа.
	— Слушай мъжо, яхвай коня и побързай да доведеш господин Марон, лекаря от Марсак. Той ще види какво му е на момчето, явно, че не го бива. Доведи и свещеника. Те двамата все ще знаят по-добре от тебе какво е станало с печатаря от площад Мюрие, нали Постел е зет на господин Марон.
	Щом Куртоа тръгна, воденичарката, която като всички селяни си знаеше своето, че болестта се лекува с храна, нахрани Люсиен, без той да се противи. Непоносими угризения го терзаеха. Лошата вест така силно го разтърси, че го извади от дълбокото му униние.
	Воденицата на Куртоа се намираше на една левга от околийския град Марсак, разположен по средата на пътя между Манл и Ангулем, затова добрият воденичар скоро доведе лекаря и свещеника. И двамата бяха чули за връзката на Люсиен с госпожа Дьо Баржьотон и тъй като в целия департамент Шарант в момента се говореше за женитбата на тази дама и за връщането й в Ангулем с новия префект граф Сикст дю Шатле, щом узнаха, че Люсиен е у воденичаря, лекарят и духовникът побързаха, любопитни да разберат защо вдовицата на господин Дьо Баржьотон не се е омъжила за младия поет, с когото беше избягала, и дали Люсиен се връща в родния си град, за да помогне на зет си Давид Сешар. Любопитство и човечност се съюзяваха в желанието им да окажат по-скоро помощ на умиращия поет. И два часа не бяха изминали от заминаването на Куртоа и по каменистия път към воденицата изтрополи раздрънканият кабриолет на селския лекар. Господа Марон изскочиха тутакси — лекарят беше племенник на кюрето. Така пред Люсиен стояха хора, близки на бащата на Давид Сешар, защото съседите във всяко лозарско градче се познават отблизо. Лекарят прегледа умиращия, измери пулса му, накара го да си покаже езика и се усмихна успокоително на воденичарката.
	— Госпожо Куртоа — каза й той, — предполагам, че в избата ви се намира някоя бутилка старо вино, а в яза ви — някоя по-тлъста змиорка. Поднесете ги на вашия болник, който е само силно изтощен. Щом хапне и пийне, нашият приятел бързо ще се съвземе.
	— Ах, господине! — възкликна Люсиен. — Не тялото, а душата ми е болна: тия добри хора ми казаха нещо, което просто ме уби! Отнася се за някакви неприятности на сестра ми госпожа Сешар. Госпожа Куртоа ми каза, че вашата дъщеря е омъжена за Постел. Заклевам ви, кажете ми каквото знаете за работите на Давид Сешар.
	— Трябва да е в затвора — отговори лекарят, — защото баща му е отказал да му помогне.
	— В затвора? Но защо?
	— За някакви полици от Париж. Трябва да ги е забравил; той, както изглежда, е доста завеян — отговори господин Марон.
	— Моля ви се, оставете ме за малко насаме със свещеника — помоли поетът със съвсем разстроено лице.
	Лекарят, воденичарят и жена му излязоха от стаята. Когато остана насаме със свещеника, Люсиен се провикна:
	— Напълно заслужавам смъртта, която наближава, отче! Аз съм злочест окаяник и не ми остава друго убежище освен религията. Аз, господине, съм палачът на сестра ми и на брат ми! Аз подправих полиците, които той не е могъл да плати… Аз го разорих. Изживях толкова голямо нещастие, че бях забравил престъплението си. Съдебните преследвания за тези полици бяха преустановени благодарение на намесата на един богаташ и аз си въобразявах, че той ги е изплатил, а, явно, той нищо не е направил!
	И Люсиен разказа всичките си неволи. Той довърши тази поема с трескаво красноречие, достойно за поет, и замоли горещо духовника да отиде в Ангулем, да се осведоми от сестра му Ев и от майка му госпожа Шардон как точно стоят нещата, за да прецени дали все още може да им помогне по някакъв начин.
	— До завръщането ви ще живея — промълви той и се обля в сълзи. — Ако майка ми, сестра ми и Давид не ме отблъснат, няма да се отрека от живота.
	Красноречието на парижанина, оросеното от сълзи трагично разкаяние, този блед красив младеж, едва ли не агонизиращ от отчаяние, разказът за злочестините му, надхвърлящи обикновените човешки сили, всичко това събуди състрадание и съчувствие у свещеника.
	— В провинцията, както и в Париж, трябва да се вярва само наполовина на разните приказки — успокои го той. — Не се тревожете от тази мълва: на три левги от Ангулем тя вече кой знае колко е раздута. Старият Сешар, наш съсед, замина от Марсак преди няколко дни. Предполагам, че се е заел да уреди работите на сина си. Веднага отивам в Ангулем и ще се върна пак, за да ви кажа дали можете да отидете при вашите близки. Признанията и разкаянието ви ще ми помогнат да ви защитя пред тях.
	Свещеникът не знаеше, че от година и половина насам Люсиен толкова пъти вече се беше разкайвал, че разкаянието му, колкото и да беше силно, представляваше всъщност съвършено изиграна сцена и при това изиграна напълно искрено. След свещеника влезе лекарят. Той констатира нервна криза, но опасността според него беше вече минала. И племенникът, подобно на вуйчото, успокои болника и го убеди да възстанови силите си.
	Свещеникът познаваше областта и обичаите й. Той стигна в Манл малко преди да мине колата от Рюфек за Ангулем и успя да се качи в нея. Старият свещеник смяташе да се осведоми за Давид Сешар от племенника си Постел, аптекар в Умо и бивш съперник на печатаря за красивата Ев. По вниманието, с което дребничкият аптекар помогна на стареца да слезе от ужасната таратайка, която обслужваше пътниците от Рюфек за Ангулем, и най-тъпият свидетел би отгатнал, че господин и госпожа Постел очакваха благосъстоянието си от неговото наследство.
	— Обядвахте ли? Искате ли да хапнете нещо? Съвсем не ви очаквахме и сме приятно изненадани…
	Отрупаха го наведнъж с много въпроси. Госпожа Постел беше сякаш предопределена да стане съпруга на аптекар от Умо. Дребничка на ръст като Постел, тя беше червендалеста като израсло на село момиче. Фигурата й не беше нищо особено и необичайната й свежест беше единствената й красота. Червеникава коса над ниско чело, език и обноски, напълно съответствуващи на простотата, изписана по чертите на кръглото лице, почти жълти очи — цялата й външност издаваше ясно, че е успяла да се омъжи благодарение на очакваната зестра. Затова само след една година съпружески живот тя вече се държеше заповеднически с Постел, а той се чувствуваше щастлив, че е намерил богата наследница. Госпожа Леони Постел, по баща Марон, кърмеше син — любимец на стария свещеник, на лекаря и на Постел, ужасно грозно дете, което приличаше на баща си и на майка си.
	— Кажете ни, чичо, по каква работа сте дошли в Ангулем, та не искате да хапнете нищо и казвате, че ще останете съвсем за малко? — попита Леони.
	Едва произнесъл името на Ев и Давид Сешар, племенникът му Постел се изчерви, а Леони отправи към съпруга си ревнивия поглед, присъщ за жена, господарка на мъжа, непропускаща да реагира, когато става дума за миналото в интерес на бъдещето.
	— Какво общо имате с тия хора, чичо, та се бъркате в техните работи? — упрекна го Леони с неприкрито кисел глас.
	— Те са нещастни, дъще — отвърна свещеникът и им описа в какво състояние бе заварил Люсиен у Куртоа.
	— Ах, ето, значи, как се връща от Париж! — провикна се Постел. — Горкото момче! А не може да се отрече, че беше умен и амбициозен! Отиде за брашно, а се връща и без трици. Но за какво е дошъл? Сестра му е изпаднала в ужасна мизерия: всички тези гении, и Давид, както и Люсиен, нямат понятие от търговия. Говорихме за него в съда и аз, като съдия, трябваше да подпиша присъдата. Стана ми много мъчно! Не зная дали при сегашните обстоятелства Люсиен ще може да се настани у сестра си. Във всеки случай малката стая, която заемаше тук, е свободна и с удоволствие бих му я дал.
	— Добре, Постел — каза свещеникът, наложи шапката си, целуна детето, заспало на скута на Леони, и се запъти към вратата на аптеката.
	— Сигурно ще вечеряте с нас, чичо — каза госпожа Постел, — защото едва ли ще свършите скоро, ако искате да уреждате работите на тия хора. Мъжът ми ще ви изпрати после с каручката и нашето конче.
	Двамата съпрузи гледаха подир скъпия си чичо, който пое пътя към Ангулем.
	— Добре изглежда за възрастта си — забеляза аптекарят.
	Докато достопочтеният свещеник се изкачва по стръмнината към Ангулем, не е излишно да изясним заплетените интереси, в които той се готвеше да се намеси.
	След като Люсиен отпътува за Париж, Давид Сешар, трудолюбив като вол, смел и умен, напомнящ спътника на евангелистите такъв, какъвто го рисуват художниците, се амбицира да спечели бързо голямото богатство, за което бе мечтал гласно една вечер не толкова за себе си, колкото за Ев и Люсиен, вечерта, когато, седнал при баража на Шарант с Ев, тя му подари ръката и сърцето си, а пред неговия поглед запламтя с огнени букви следната програма: да създаде на жена си елегантния и охолен живот, за който тя бе предназначена, и да подкрепи с мощна десница стремленията на своя брат. Вестниците, политиката, бурното развитие на печатарството, литературата и науката, стремежът да се обсъждат всички проблеми на страната и социалното движение, което се надигна, когато Реставрацията привидно се утвърди, щяха да изискват десет пъти по-голямо производство на хартия от количеството, с което спекулираше по същите съображения Уврар в началните дни на революцията. През 1821 година обаче във Франция имаше толкова много фабрики за хартия, че беше немислимо да ги обедини един-единствен собственик, както бе направил Уврар: той завладя главните заводи, след като тури ръка на производството им. Впрочем Давид не притежаваше нито предприемчивостта, нито необходимите капитали за подобна сделка. По това време Англия разполагаше с машини за производство на хартия с всякакви размери. Така че беше абсолютно належащо да се приспособи производството на хартия във Франция към нуждите на френската цивилизация, която явно възнамеряваше да подложи на разискване всичко и да се опре на постоянната изява на личното мнение — истинска напаст, защото народи, които постоянно спорят, малко действуват. И тъй, странно съвпадение! По същото време, когато Люсиен бе завъртян от колелата на грамадната журналистическа машина, която едва не превърна в дрипи и достойнството, и ума му, Давид Сешар в скромната си печатница се занимаваше с развитието на периодичния печат и неговите материални последици. Той искаше да съгласува средствата с резултата, към който бе насочен духът на епохата. В случая Давид проявяваше голяма прозорливост, очаквайки да забогатее от производство на по-евтина хартия, и действителността потвърди неговите предвиждания. През последните петнадесет години службата, която завежда исканията за патенти, е получила над сто заявления за най-различни нови вещества, които биха могли да бъдат употребени за производство на хартия. По-уверен от когато и да било в ползата от подобно откритие, наистина безславно, но затова пък извънредно доходно, веднага след заминаването на шурея си Давид потъна в постоянната грижа, неминуема при решаването на подобна задача. Тъй като бе изхарчил всичките си средства по сватбата, както и за да набави пари за път на Люсиен, още първите месеци на съпружеския си живот той изпадна в страшна мизерия. Запазил беше хиляда франка за нуждите на печатницата и дължеше една полица за същата сума на Постел. Така че този дълбок мислител беше изправен пред двойна задача: да изнамери евтина хартия, и при това да я намери възможно най-бързо. С една дума, трябваше да нагоди печалбата от откритието към нуждите на своето домакинство и своята търговия. А с какъв епитет бихме могли да окачествим мозък, способен да надвие жестоката грижа, предизвикана от прикривана нищета, от гледката на семейство, останало без хляб, и от ежедневните нужди на една професия, изискваща толкова работа, както печатарството, като същевременно с това изследва областите на неизвестното с пламенността и опиянението на учен, стремящ се да разгадае една тайна, която всеки ден се изплъзва от най-тънките му изследвания? Уви! Както ще видим, изобретателите са изложени и на много други страдания, без да смятаме неблагодарността на народа, който се вслушва в злословията на безделници и некадърници по адрес на някой гениален човек: „Той беше роден за изобретател, не можеше да прави друго. За това няма защо да му бъдем признателни за неговото откритие, както не сме признателни някому, че се е родил принц. Той просто използува природните си способности, а и освен това е получил вече награда чрез труда си.“
	Женитбата предизвиква дълбоки душевни и физически смущения у девойката. Когато се омъжва при буржоазните условия на средната класа, тя трябва обаче покрай всичко друго да проучи съвсем нови проблеми и да се приобщи към търговските сделки. Затова преживява неизбежно един период на наблюдение, без да действува. Любовта на Давид към жена му забави за нещастие просвещаването на Ев в тази област. Той не посмя да й разкрие в какво положение са нещата нито веднага след сватбата, нито през следващите дни. Въпреки крайната оскъдица, на която го обричаше скъперничеството на баща му, не можа да се реши да помрачи медения месец с тъжното чиракуване в трудната професия и с уроците, необходими за жена на търговец. Затова хилядата франка, неговото единствено имущество, се стопиха по-скоро за домакински нужди, отколкото за печатницата. Безгрижието на Давид и неведението на жена му продължиха четири месеца. Пробуждането беше жестоко. Когато настъпи срокът на полицата на Постел, семейството нямаше нито стотинка, а причината за този дълг беше така добре известна на Ев, че тя пожертвува своите накити на младоженка и сребърните прибори. Още същата вечер, след като уредиха изплащането на полицата, Ев застави Давид да й разкаже как стоят работите в печатницата, защото тя бе забелязала, че той я изоставя заради изобретението, за което й беше говорил неотдавна. Още от втория месец след женитбата си Давид прекарваше повечето време под навеса в дъното на двора в малкото помещение, където топеше валяците си. Три месеца след завръщането си в Ангулем той беше заместил тампоните за мокрене на буквите, мастилницата с дъска и цилиндър, където мастилото се разпределя, с валяци от туткал и каша от цвекло. Това първо усъвършенствуване на типографията беше толкова безспорно, че братя Коенте го възприеха тутакси, щом видяха резултата му. Давид беше изградил на паянтовата стена на тази особена кухня пещ с бакърен казан, за да изразходва по-малко въглища, когато претапя валяците, чиито ръждясали калъфи стояха обаче наредени край стената и изобщо не бяха използувани. Той сложи здрава дъбова врата на стаичката, обкова я отвътре с ламарина и смени замърсените стъкла на прозореца, който осветяваше помещението с матови стъкла, за да не може никой отвън да види с какво се занимава. При първото безпокойство на Ев за тяхното бъдеще той я погледна тревожно и я спря с думите:
	— Мило дете, знам какво изпитваш при вида на празната печатница и търговската безизходица, в която се намирам, но погледни — и той я доведе до прозореца на стаята им и й показа тайнствената си работилница, — нашето богатство е там… Ще страдаме още няколко месеца, но да страдаме търпеливо и дай ми възможност да разреша производствената задача — ти я знаеш, — която ще сложи край на всичките ни неволи.
	Давид беше толкова добър, неговата преданост беше така искрена, че клетата жена, заета като всички жени с ежедневните разходи, си постави за задача да спести на мъжа си всички домакински грижи. Тя напусна хубавата стая в синьо и бяло, където досега се задоволяваше да се занимава с ръкоделие, бъбрейки с майка си, и слезе в едната от двете дървени клетки в дъното на книжарницата, за да изучи търговския механизъм на печатарството. Не беше ли това героизъм от страна на една бременна вече жена? През тези първи месеци на бездействие работниците, необходими дотогава за работата, изоставиха печатницата на Давид и си отидоха един по един. Претрупани от работа, братя Коенте наемаха не само работници от окръга, съблазнени от изгледите за високи надници, но имаха и неколцина работници от Бордо, откъдето идваха главно чираци, въобразяващи си, че са достатъчно опитни, за да минат в по-горен разред. Преглеждайки възможностите на печатницата „Сешар“, Ев се оказа само с трима души персонал. На първо място Серизе, чиракът, когото Давид бе довел със себе си от Париж, Марион, предана като куче на семейството, и най-сетне Колб, елзасец, по-рано общ работник в печатницата на братя Дидо. Докато отбиваше военната си служба, Колб случайно попадна в Ангулем и Давид го срещна на един парад малко преди да се уволни. Колб отиде при Давид и се влюби в дебелата Марион. Той откри у нея всички качества, които търси у жената човек от неговата класа: цветущо здраве, което обагря бузите, мъжка сила, която позволяваше на Марион да повдигне лесно цяла форма с букви, набожна честност, на която елзасците толкова държат, преданост към господарите, която издава добър характер, и най-сетне пестеливост, на която дължеше скромната сума от хиляда франка, бельо, рокли и вещи, изрядно чисти, както е характерно за провинцията. Тридесет и шест годишната едра и дебела Марион, доста поласкана от вниманието на високия метър и осемдесет, добре сложен и як като крепост кирасир, лесно успя да го убеди да стане печатар. Когато елзасецът изкара военната си служба, Марион и Давид подготвиха от него отличен мечок, макар че не знаеше нито да чете, нито да пише. През това тримесечие градските поръчки не бяха много, затова Серизе сам се справи с набора. Едновременно словослагател, подвързвач и печатарски фактор, Серизе осъществяваше това, което Кант нарича феноменална тройственост: той набираше, коригираше сам набора, вписваше поръчките и издаваше фактури. Но повечето време стоеше без работа и четеше романи в клетката в дъното на печатницата в очакване на някоя поръчка за сватбена покана или некролог. Обучена още от стария Сешар, Марион приготвяше хартията, накисваше я във вода, помагаше на Колб при печатането, простираше отпечатаните листи да съхнат, подрязваше ги, като същевременно вършеше и кухненската работа и рано сутрин ходеше на пазар.
	Когато Ев поиска от Серизе сметката за първото шестмесечие, оказа се, че постъпленията възлизаха на осемстотин франка. Разходите — по три франка на ден за Серизе и Колб (първият получаваше два франка, а вторият един) — правеха всичко шестстотин франка. И тъй като необходимите материали, доставени на печатницата, струваха сто и няколко франка, Ев разбра съвсем ясно, че през шестте месеца след сватбата Давид беше загубил наемите, лихвите на капитала, вложен в инвентара и патента, заплатата на Марион, мастилото и най-сетне печалбата, която би трябвало да си докара един печатар, с една дума, всичко, което на печатарски език се нарича „щофи“, поради квадратните парчета сукно или коприна, вмъкнати между плочата на печатарската машина и хартията, която се печата, за да се намали натискът на цилиндъра върху буквите. След като схвана в общи линии капацитета на печатницата и резултатите от работата й, Ев си даде сметка за крайно ограничените производствени възможности на тяхното предприятие, задушено от всеобхватната дейност на братя Коенте, едновременно фабриканти на хартия, издатели на вестник, патентовани печатари на епископството, общината и префектурата. Вестникът, продаден за двадесет и две хиляди франка преди две години от бащата и сина Сешар, сега донасяше осемнадесет хиляди франка годишен доход на конкурентите им. Ев отгатна користните подбуди на братя Коенте, прикрити зад мнима щедрост, в тяхното старание да оставят на печатницата „Сешар“ точно толкова работа, колкото да съществува, но не и да ги конкурира. Когато пое управлението на предприятието, тя състави най-напред точен списък на целия инвентар. Нареди на Колб, Марион и Серизе да подредят и да почистят работилницата. Една вечер, когато Давид се прибираше от излет извън града, последван от старица с огромна бохча на гърба, Ев се посъветва с него как най-целесъобразно да използуват вехториите, които им беше оставил дядо Сешар, и му заяви, че занапред сама ще ръководи работата. По препоръка на мъжа си госпожа Сешар използува всичката хартия, която беше намерила и сортирала в работилницата, за да напечата на две колони върху един и същ лист цветните народни легенди, които селяните лепят по стените на своите къщурки: историята за Скитника евреин, Робер Дявола, Красивата Магелон, както и описанието на някои чудеса. Тя натовари Колб с продажбата им. Серизе се залови здраво за работа и набираше сам от сутрин до вечер тези наивни страници и грубите им винетки. Марион ги отпечатваше на пресата. Госпожа Шардон пое всички грижи по домакинството, защото Ев сама оцветяваше гравюрите. За два месеца, благодарение на активността и честността на Колб, госпожа Сешар успя да продаде на дванадесет левги околовръст три хиляди отпечатъка, които й струваха тридесет франка, а й донесоха — по две су екземплярът — триста франка доход. Но когато всички хижи и всички кръчми бяха вече украсени с тия легенди, трябваше да се измисли друга сделка, защото елзасецът не можеше да пътува извън департамента. Ев, която беше претършувала цялата печатница, изнамери сбирка картини за така наречения „Календар на овчарите“, в който всичко е представено чрез знаци и картинки в червено, черно или синьо. Старият Сешар, който не знаеше да чете и да пише, беше спечелил навремето много пари с отпечатването на тази книга, предназначена за неграмотни читатели. Този календар, който се продава по едно су екземплярът, представлява всъщност лист хартия, сгънат шестдесет и четири пъти, което дава сто двадесет и осем странички най-малък формат. Зарадвана от първия успех с цветните легенди, главно занимание на малките провинциални печатници, госпожа Сешар реши да издаде в по-голям тираж „Календарът на овчарите“, като вложи в него печалбата си. Хартията на този алманах, който се пласира в няколко милиона екземпляра годишно във Франция, е по-груба от хартията, използувана за отпечатването на „Лиежкият календар“ и струва четири франка топът. Напечатан, този топ, съдържащ петстотин листа, се продава по пет стотинки единият лист и носи двадесет и пет франка. Госпожа Сешар реши да употреби сто топа за първия тираж, което правеше петдесет хиляди календара, тоест две хиляди франка печалба. Макар и да беше много разсеян, подобно на всеки човек, живеещ с мислите си, Давид видя изненадан един ден, че една от печатарските преси работи усилено и Серизе набира неуморно нещо под ръководството на госпожа Сешар. Той влезе, за да види какво е предприела, и одобрението на мъжа й, който намери идеята за календара отлична, беше голяма награда за Ев. Давид й обеща своето съдействие при прилагането на разноцветните мастила, необходими за рисунките на подобен календар, в който всичко трябва да грабва очите. Освен това той реши да претопи валяците в тайнствената си работилница, за да помогне на жена си в това не голямо, но много важно за тях начинание.
	Още в първите дни на тази усилена работа пристигнаха отчаяните писма, с които Люсиен съобщаваше на майка си, сестра си и зет си за неуспеха и бедственото си положение в Париж. Когато Ев, госпожа Шардон и Давид пратиха на разгаленото дете триста франка, за всекиго е ясно, че тези триста франка бяха кръв от кръвта им. Смазана от тези вести и отчаяна, че печели толкова малко въпреки упорития си труд, Ев посрещна с тревога събитието, което обикновено е върховна радост на младите семейства. Когато разбра, че скоро ще стане майка, тя си каза: „Ако скъпият ми Давид не постигне целта си, преди да родя, какво ще стане с нас?… И кой ще ръководи започнатата работа в бедната ни печатница?“
	„Календарът на овчарите“ трябваше да бъде готов преди първи януари, но Серизе, който се занимаваше с набора, работеше отчайващо бавно, защото младата му господарка, недостатъчно посветена в печатарската работа, не можеше да го упрекне, а само наблюдаваше младия парижанин. Сирак, отгледан в големия приют за подхвърлени деца в Париж, Серизе беше постъпил като чирак при братя Дидо. От четиринадесетата до седемнадесетата си година той беше оставен под опеката на Давид Сешар, който го настани да работи под ръководството на един от най-опитните работници. Серизе стана любимец и паж на Давид, който най-естествено се заинтересува от него, тъй като младежът беше интелигентен. Той си спечели привързаността му, като му достави някои удоволствия и наслаждения, недостъпни за него поради безпаричието му. Серизе имаше хубаво, но доста лукаво лице, червеникава коса и мътносини очи и пренесе в столицата на Ангулемската област нравите на парижките гамени. Беше опасен с живия си подигравателен ум и със злостната си закачливост. По-малко надзираван от Давид в Ангулем, било защото беше спечелил вече доверието на покровителя си, било защото той го смяташе по-възмъжал или защото вярваше в благотворното влияние на провинцията, Серизе се беше превърнал, без знанието на настойника си, в своего рода донжуан с каскет за три-четири млади работнички и съвсем се беше покварил. Неговата нравственост, уличница от парижките кръчми, не признаваше друг закон извън личната изгода. Освен това Серизе, който след една година „трябваше да тегли жребие“, както се казва сред народа, и да отиде войник, не виждаше пред себе си особени изгледи да напредне. Почна да прави дългове, насърчен от мисълта, че като отиде в казармата след половин година, кредиторите му няма да могат да го преследват. Давид имаше известен авторитет над този хлапак не в качеството си на работодател, не и защото се беше грижил за него, а защото бившият парижки гамен признаваше неговите високи интелектуални възможности. Серизе бързо се сближи с работниците на братя Коенте, привлечен от дрехата, от престилката, с една дума, от колегиалния дух, по-силен в нисшите, отколкото във висшите класи. Общувайки с тях, Серизе забрави малкото добри поуки, които Давид му беше втълпил. Въпреки това, когато го закачаха за „кютюците“ в неговата печатница — другите мечоци наричаха презрително така дървените печатарски машини на Сешар — и когато му показваха великолепните железни машини, дванадесет на брой, работещи в просторното предприятие на братя Коенте, където единствената дървена преса се използуваше само за коректурите, той все още вземаше страната на Давид и отвръщаше гордо на подигравчиите:
	— Моят Наивник ще иде със своите кютюци много по-далеч, отколкото вашите господари с техните железни играчки, на които печатат само попски книги! Той е напът да открие една тайна, с която ще остави на опашката всички печатници на Франция и Навара!
	— Само че, докато стане това, ти, жалки Факторе, работиш при господарка-гладачка за два франка на ден! — отвръщаха другите.
	— Може, но тя е красива — възразяваше Серизе, — а това е по-приятно за гледане, отколкото мутрите на вашите буржоа!
	— Очи пълни, ръце празни! — смееха се другарите му.
	От кръчмата или от прага на печатницата, където се водеха тези другарски спорове, нещичко стигна и до ушите на братя Коенте. Те узнаха и за новата сделка, замислена от Ев, и сметнаха, че непременно трябва да пресекат това начинание, което можеше да уреди материалните затруднения на клетата жена.
	„Така ще я порежем, че да не помисли вече за търговия!“ — казаха си двамата братя.
	Единият от тях, който управляваше печатницата, срещна Серизе и му предложи да преглежда коректурите им, като му плащат на парче, за да облекчат своя коректор, защото той не можел да се справи с всички техни издания. С няколко часа нощен труд Серизе започна да печели повече, отколкото изкарваше при Сешар за целия ден. Братя Коенте се посближиха със Серизе: те превъзнасяха изключителните му качества и изказваха съжаленията си, че работи при толкова неизгодни за него условия.
	— Ами че вие бихте могли да станете фактор в коя да е голяма печатница и да участвувате един ден в предприятието — подхвърли му веднъж същият Коенте.
	— За какво ми е да стана добър фактор? — възрази Серизе. — Аз съм сирак, тази година вземат моя набор и ако жребието се падне на мене, кой ще ме откупи?
	— Ако се окаже, че сте полезен — каза богатият печатар, — може би някой ще авансира нужната сума за освобождението ви.
	— Във всеки случай това няма да бъде сегашният ми господар! — възкликна Серизе.
	— Кой знае! Ако дотогава открие търсената тайна…
	Тези думи бяха произнесени така подмолно, че да събудят най-грозни мисли у човека, който ги чуе. Серизе погледна въпросително фабриканта на хартия.
	— Не ми е известно с какво точно се занимава моят господар — отговори той благоразумно, като видя, че търговецът не настоява повече, — зная само, че едва ли се бъхти за тоя, дето духа!
	— Вижте какво, драги — каза печатарят, като взе няколко листа от коректурите на „Молитвеникът“ на епархията и ги подаде на Серизе. — Ако успеете да ми ги коригирате до утре, ще получите осемнадесет франка. Ние не сме лоши хора! Даваме възможност на фактора на нашия конкурент да изкара нещо. Бихме могли да оставим госпожа Сешар да затъне в сделката с „Календарът на овчарите“ и да я разорим, а ние ви позволяваме да й кажете, че и ние издаваме „Календар на овчарите“, и да я предупредите, че няма да успее да го пусне първа на пазара.
	Сега, вярвам, разбирате защо Серизе толкова се бавеше с набирането на „Календарът“.
	Когато узна, че братя Коенте застрашават дребната й сделка, Ев се ужаси и си въобрази, че лицемерното предупреждение на Серизе е доказателство за неговата привързаност. Но тя забеляза същевременно прояви на прекалено любопитство у единствения си словослагател, които беше склонна да отдаде на възрастта му.
	— Серизе — каза му тя една сутрин, — вие заставате пред вратата и чакате господин Сешар да мине, за да видите какво крие, гледате към двора, когато той излиза от работилницата за претопяване на валяците, вместо да довършите набора на календара. Това не е прилично. Нима не виждате, че аз, макар и негова жена, уважавам тайната му и правя всичко, което е по силите ми, за да му дам възможност да се отдаде свободно на заниманията си. Ако не си губехте така времето, календарът ни щеше да е готов, Колб щеше да го продава вече и братя Коенте нямаше да могат да ни навредят.
	— Е, госпожо — отговори Серизе, — за четиридесетте су на ден, които ми давате, ви върша работа за сто! Ако не гледах нощем коректури на братя Коенте, щях да ям трици!
	— Много сте неблагодарен за годините си и сигурно далеч ще отидете — отвърна Ев, уязвена не толкова от укора на Серизе, колкото от грубия тон, заплашителното държане и дръзките му погледи.
	— Едва ли ще ида много далеч, докато работодателката ми е жена, защото тогава месецът често няма по тридесет дни.
	Засегната в женското си достойнство, Ев хвърли убийствен поглед на Серизе и се качи в апартамента си. Когато Давид си дойде за вечеря, тя го попита:
	— Имаш ли наистина доверие в този обесник Серизе?
	— Серизе ли? — отговори мъжът й. — Ами че той е мое момче! Аз съм го възпитал, аз съм го учил на занаят и съм го направил словослагател. Той дължи само на мене, ако сега представлява нещо. Все едно да питаш бащата дали има доверие в сина си!
	Ев уведоми Давид, че Серизе преглежда коректури за сметка на Коенте.
	— Горкото момче! Нали и то трябва да живее! — отговори Давид със смирението на работодател, който чувствува вината си.
	— Да, драги мой, но защо не видиш разликата между Колб и Серизе? Колб извървява по двадесет левги на ден, харчи по-малко от франк, носи ни по седем, осем, дори и по девет франка от продадените листове и като му платим разноските, се задоволява напълно с надницата си. Колб по-скоро би си отрязал ръката, отколкото да дръпне лоста на някоя преса на Коенте, и не би разглеждал какво хвърляш в двора, дори да му предложат хиляда франка. А Серизе прибира всичко, което изхвърляш, и внимателно го изучава.
	Благородните души мъчно могат да повярват в злото и в неблагодарността. Нужни им са жестоки уроци, преди да се убедят, че човешката поквара е неизмерима. А после, когато добият необходимия опит, те се издигат до снизходителността, най-висшата степен на презрението.
	— Ами! Обикновено любопитство на парижки гамен! — извика Давид.
	— Тогава направи ми удоволствие и слез в печатницата да прегледаш какво е набрал твоят гамен от месец насам и да ми кажеш дали не трябваше да завърши досега нашия календар.
	След вечеря Давид призна, че календарът би трябвало да бъде набран за една седмица, а когато узна, че и братя Коенте готвят подобен календар, той се притече на помощ на жена си: заповяда на Колб да прекрати продажбата на цветните легенди и сам пое ръководството на печатницата. Приготви лично една форма, повери отпечатването й на Колб и на Марион, а той със Серизе се зае с отпечатването на другата, като същевременно надзираваше употребата на цветните мастила. Всеки цвят изисква отделно печатане. Печатан всъщност четири пъти вместо един път, „Календарът на овчарите“ излиза толкова скъп, че се издава само в провинциалните печатници, където работната ръка и лихвите на вложения в печатарството капитал са почти нищожни. Това издание е грубо, затова не е удобно за печатниците, които пускаха хубави произведения. За пръв път от времето на стария Сешар две преси работеха едновременно в старата работилница. Макар че календарът й беше истински шедьовър в този жанр, Ев беше принудена да го продава по два лиара, защото братя Коенте бяха дали своя календар на препродавачите по три стотинки броя. Тя покри разходите си от препродаването, спечели доста от пряката продажба на Колб, но, тъй или иначе, сделката й се провали. Когато забеляза, че красивата му господарка няма вече доверие в него, Серизе стана дълбоко в себе си неин противник и си каза: „Ти ме подозираш, но аз ще си отмъстя!“ Такива са парижките гамени. Серизе даже прие от братя Коенте възнаграждения, несъразмерни с извършената работа върху коректурите, които вземаше вечер и връщаше сутрин. Разговаряйки всеки ден все по-продължително с тях, той им стана по-близък, примами го възможността да се освободи от военна служба и стана така, че без да се мъчат да го подкупят, той пръв заговори за шпиониране на Давид и за тайните му занимания.
	Обезпокоена от мисълта, че толкова малко може да разчита на Серизе, и понеже не се надяваше да намери друг верен служител като Колб, Ев реши да уволни единствения словослагател, в чието лице с прозорливостта на влюбена жена виждаше предател. Но тъй като това означаваше пълно замиране на печатницата, тя прибягна до едно мъжествено решение: помоли с писмо господин Метивие, посредник на Давид Сешар, на братя Коенте и на всички фабриканти на хартия в департамента, да обнародва в „Журнал дьо ла Либрери“ следната обява:
C>
M>	small
	Отстъпва се в Ангулем печатница в пълна изправност заедно с инвентара. За всички нужни сведения обръщайте се към Метивие, улица Серпант.
M$
C$
	Когато им попадна броят на вестника, в който беше обнародвано обявлението, двамата Коенте си казаха:
	„Сече й умът на тази жена! Време е да сложим ръка на печатницата й, като й дадем възможност да се изхранва. Иначе бихме могли да налетим на сериозен конкурент в лицето на заместника на Давид, а освен това в наш интерес е да не изпускаме от очи работилницата.“
	Водени от тази мисъл, братя Коенте отидоха да разговарят с Давид Сешар. Ев, която прие двамата братя, много се зарадва от незабавния ефект на своя ловък ход, защото те открито предложиха печатницата на Сешар да изпълнява някои техни поръчки: те били претрупани с работа, машините не им стигали, търсели работници чак в Бордо и имали работа и за трите преси на Давид.
	— Господа — каза Ев на братя Коенте, докато Серизе отиде да съобщи на Давид за посещението на колегите му печатари, — мъжът ми познава отлични честни и трудолюбиви работници, които са работили някога у братя Дидо, и може да избере най-добрия от тях за свой заместник. Не е ли по-добре да продадем предприятието за двадесетина хиляди франка, които ще ни осигурят хиляда франка годишна рента, отколкото да губим хиляда франка годишно заради вас? Завидяхте ни дори за скромната сделка с календара, който при това принадлежеше на нашата печатница!
	— А защо не ни предупредихте, госпожо? Ако знаехме намеренията ви, нямаше да ви конкурираме — забеляза приветливо единият брат, когото наричаха Големия Коенте.
	— Оставете тия приказки, господа! Вие се заловихте с вашия календар именно след като узнахте от Серизе, че аз печатам моя.
	Ев произнесе последните думи с доста рязък тон, като погледна Големия Коенте и го принуди да сведе очи. Този жест беше красноречиво доказателство за предателската роля на Серизе.
	Големия Коенте, директор на хартиената фабрика и ръководител на търговските сделки, беше много по-ловък търговец от брат си Жан, който управляваше печатницата много умело, обаче по способностите си можеше да се сравни най-много с полковник, докато Бонифас беше генералът, затова Жан му бе отстъпил главното командуване. Сухият и мършав Бонифас, с жълто като вощеница лице, цялото нашарено от червени петна, със стиснати устни и котешки очи, никога не избухваше. Изслушваше с благочестива невъзмутимост най-грубите ругатни и отговаряше съвсем кротко. Ходеше редовно на черква, изповядваше се и се причестяваше. Под мазните си обноски и едва ли не мекушава външност криеше настойчивост и амбиция на духовник и алчност на търговец, разкъсван от жажда за богатство и почести. Още от 1820 година Големия Коенте се стремеше към всичко това, което буржоазията получи едва след революцията през 1830 година. Изпълнен с ненавист към аристокрацията, равнодушен към религията, той беше набожен толкова, колкото Бонапарт беше републиканец. Гръбначният му стълб се превиваше с удивителна лекота пред благородниците и властниците, с които се държеше раболепно, смирено и угоднически. И най-сетне, за да довършим описанието на този човек с една дребна подробност, която ще бъде добре оценена от всички, които се занимават с търговски сделки, нека добавим, че Големия Коенте носеше очила със сини стъкла, зад които прикриваше погледа си, защото уж трябвало да пази зрението си от ослепителната светлина на този град, където и сградите, и самата земя са бели, а и слънцето е по-силно поради голямата надморска височина. Макар и среден на ръст, той изглеждаше висок поради необикновената си слабост и имаше вид на човек, претрупан от работа и погълнат от мисли. Йезуитската му физиономия се подчертаваше от гладка посивяла дълга коса, подстригана като косите на духовниците, и от облеклото му, едно и също от седем години насам: то се състоеше от черен панталон, черни чорапи, черна жилетка и кафяв редингот. Наричаха го Големия Коенте за разлика от брат му — Дебелия Коенте. Тези два епитета подчертаваха контраста не само между ръста, но и между умствените възможности на двамата братя, еднакво внушителни впрочем. И действително Жан Коенте, шишкав и наглед добродушен, с фламандско лице, загоряло от ангулемското слънце, нисък, набит и закръглен като Санчо, с усмивка на уста и широки рамене, беше съвсем различен от по-големия си брат. По убеждения беше либерал. Той принадлежеше към „левия център“, ходеше на черква само в неделя и се разбираше отлично с търговците-либерали. Някои търговци от Умо твърдяха, че това различие в политическите убеждения било само хитра игра, уговорена между двамата братя. Големия Коенте използуваше умело привидната добрина на брат си и си служеше с него като с боздуган. Жан се нагърбваше със суровите думи, със съдебните процедури, които вдъхваха отвращение на благочестивия му брат. Жан имаше право на гневни изблици, той нагрубяваше, подхвърляше съвсем неприемливи предложения, на фона на които предложенията на брат му изглеждаха едва ли не умерени. Така рано или късно те постигаха замисленото.
	С присъщия на жените усет Ев бързо схвана характера на двамата братя и се държа предпазливо пред тия толкова опасни противници. Давид, вече предупреден от жена си, изслуша разсеяно предложенията на своите врагове.
	— Разберете се с жена ми — заяви той на двамата Коенте, като излезе от малкия остъклен кабинет, за да се върне в лабораторията си, — тя е по-добре запозната от мене с работите на печатницата. Аз се занимавам с нещо, което ще бъде по-доходно от това жалко предприятие и благодарение на което ще покрия причинените от вас загуби…
	— А как именно? — подхвърли засмян Дебелия Коенте.
	Ев погледна мъжа си, стараейки се да му внуши да бъде по-благоразумен.
	— Като изпаднете под моя зависимост не само вие, но и всички, които използуват хартия.
	— Какво точно търсите? — запита Бьоноа-Бонифас Коенте.
	При този привидно небрежно зададен въпрос със сладникав и подмолен тон Ев повторно погледна мъжа си, за да го накара или да не отговори, или да каже нещо съвсем несъществено.
	— Опитвам се да произведа хартия, петдесет на сто по-евтина от днешната…
	И той напусна кабинета, без да забележи какви погледи си размениха двамата братя. „Този човек — казваше с поглед Бонифас — трябва действително да е изобретател. Едва ли бездействува с такива плещи!“ — „Да го използуваме! Но как?“ — отвърна му с поглед и Жан.
	— Давид постъпва с вас точно както и с мен — подхвърли госпожа Сешар. — Проявя ли любопитство, тутакси става недоверчив — може би заради името ми! — и ми запушва устата със същите думи, но всичко това е все още само проект.
	— Ако мъжът ви е в състояние да осъществи този проект, той сигурно ще забогатее по-лесно, отколкото с печатницата, и сега вече не се учудвам, че я занемарява — поде Бонифас и се обърна към запустялото помещение, където Колб, седнал на една дъска, ядеше хляб и чесън. — Само че ние никак нямаме сметка печатницата ви да попадне в ръцете на някой деен, подвижен и амбициозен конкурент. При това мисля, че можем да се разберем. Ако например се съгласите да дадете под наем инвентара си на някой наш работник, който би работил за нас под ваше име, както се прави в Париж, ние ще доставим на този наш човек достатъчно работа, той ще си докара добра печалба и ще може да ви плаща не малък наем.
	— Зависи от сумата, която ще ни предложи — отговори Ев Сешар. — Колко давате? — добави тя и погледна Бонифас красноречиво, за да му даде да разбере, че е схванала напълно плана му.
	— Кажете колко ще искате вие — отвърна веднага Жан Коенте.
	— Три хиляди франка за шест месеца — каза Ев.
	— Е, мила госпожо, не казахте ли сама преди малко, че сте склонна да продадете печатницата за двадесет хиляди франка? — възрази незлобиво Бонифас. — Двадесет хиляди франка носят при шест на сто лихва само хиляда и двеста франка!
	Ев се смути за миг и си даде сметка колко важно е човек да бъде предпазлив при подобни преговори.
	— Ще разполагате с машините и с буквите ни. Аз ви доказах, че още мога да предприемам малки сделки с тях. При това не забравяйте, че ние плащаме наем на господин Сешар-баща, който не ни обсипва с дарения.
	След двучасова борба Ев получи две хиляди франка за шест месеца, от които хиляда трябваше да се платят предварително. Когато всичко беше уговорено, двамата братя й казаха, че възнамеряват да възложат на Серизе да наеме печатарския инвентар, Ев не можа да прикрие изненадата си.
	— Не смятате ли, че е по-добре да вземем човек, който е в течение на работата? — забеляза Дебелия Коенте.
	Ев се сбогува с двамата братя без повече възражения, но се зарече да наблюдава лично Серизе.
	— Значи, врагът ще бъде в крепостта! — каза със смях Давид на жена си, когато по време на вечерята тя му подаде книжата за подпис.
	— Нищо — каза тя, — аз отговарям за привързаността на Колб и Марион. Двамата заедно ще го следят отблизо, но в замяна на това неудобство ще получаваме четири хиляди франка годишен доход от един инвентар, за който досега само изразходвахме пари, и ще разполагаш с цяла година, за да осъществиш мечтите си.
	— Ненапразно ми каза някога на брега на Шарант, че си родена за съпруга на изобретател! — каза Сешар и нежно стисна ръката на жена си.
	Домакинството на Давид се снабди с достатъчно пари, за да изкара зимата, но Давид се озова под надзора на Серизе, без да съзнава ясно това, както и в зависимост от Големия Коенте.
	— В наши ръце са — каза на излизане от печатницата им директорът на хартиената фабрика на брат си, печатаря. — Горките хорица! Ще свикнат да получават наем от печатницата си, ще разчитат на него и ще задлъжнеят. След шест месеца ние няма да подновим договора и тогава ще видим какво крие този гениален мъж, защото ще му предложим да излезе от затруднението си при условие, че се сдружим да експлоатираме заедно с него изобретението му.
	Ако някой хитър търговец можеше да види изражението на Големия Коенте, когато произнесе думата „сдружим“, би разбрал, че „бракът“ пред търговския съд е много по-опасен, отколкото бракът пред кметството. Не беше ли вече застрашително, че свирепите ловци бяха по дирите на дивеча? В състояние ли бяха Давид и жена му, подпомогнати от Колб и Марион, да се изплъзнат от капаните на човек от рода на Бонифас Коенте?
	Когато госпожа Сешар се освободи от бременността си, петстотинте франка, изпратени от Люсиен, прибавени към втората вноска на Серизе, покриха всички разходи. Ев, майка й и Давид, които мислеха, че Люсиен ги е забравил, изпитаха същата радост, каквато им бяха доставили първите успехи на поета, чийто дебют в журналистическото поприще вдигна много по-голям шум в Ангулем, отколкото в Париж.
	Залъган от чувството на измамна сигурност, Давид се олюля от ужас, когато получи от шурея си безпощадните редове:
C>
	„Драги Давид, шконтирах у Метивие три записа на моя заповед, подписани от тебе, със срок от един, два и три месеца. Между тази възможност и самоубийството избрах ужасното средство, което без всяко съмнение силно ще те затрудни. Ще ти обясня нуждата, която ме притиска, и ще се постарая освен това да ти пратя парите, преди да изтекат падежите.
	Изгори писмото и не казвай нищо на сестра ми и на майка ми, защото, нека призная, разчитам на твоето геройство, така добре познато на отчаяния ти брат
@	Люсиен дьо Рюбампре“
C$
	— Нещастният ти брат — каза Давид на жена си няколко дни след раждането — е изпаднал в страшно затруднение. Пратих му три записа по хиляда франка единият, за един, два и три месеца срок. Вземи си бележка.
	И той веднага излезе извън града, за да избегне обясненията, които щеше да му поиска Ев. Но като обсъждаше с майка си тези злокобни думи и обезпокоена от шестмесечното мълчание на Люсиен, Ев бе обзета от толкова лоши предчувствия, че за да ги разпръсне, се реши на постъпка, каквато можеше да внуши само отчаянието. Младият Растиняк беше дошъл за няколко дни при семейството си и се беше изказал доста неблагоприятно за Люсиен. Тези приказки, идващи направо от Париж, се бяха разнесли бързо от уста на уста и стигнаха до ушите на майката и сестрата. Ев отиде у госпожа Дьо Растиняк, помоли я да й уреди среща със сина си, сподели с него опасенията си и настоя да й разкрие истинското положение на Люсиен в Париж. За няколко минути тя бе уведомена за връзката му с Корали, за двубоя с Мишел Кретиен по повод предателската статия против Д’Артез, с една дума, за всички подробности от живота на Люсиен, допълнително очернен от духовития денди, който съумя да придаде на омразата и завистта си благовидната форма на състрадание, приятелска загриженост за бъдещето на великия съгражданин и искрено възхищение от дарованието на сина на Ангулем, изложил се така непоправимо. Той спомена мимоходом за грешките, вследствие на които Люсиен загубил високите си покровителства и дал повод да скъсат указа, даващ му право да носи името и титлата на рода Рюбампре.
	— Госпожо, ако брат ви имаше добри съветници, днес щеше да бъде удостоен с почести и щеше да бъде съпруг на госпожа Дьо Баржьотон, но кой му е крив? Той я изостави и наскърби. За голямо свое съжаление днес тя е графиня Сикст дю Шатле, а всъщност е обичала Люсиен.
	— Възможно ли е?… — възкликна госпожа Сешар.
	— Брат ви е орле, заслепено от първите лъчи на славата и разкоша. Когато орелът пада, може ли да се предвиди в коя пропаст ще се озове? Падането на един велик човек винаги съответствува на височината, до която се е издигнал.
	Ев се върна ужасена от последното изречение, което прониза като стрела сърцето й. Ранена в най-чувствителното място на душата си, тя запази дълбоко мълчание пред близките си, но много сълзи оросиха бузките и челото на детето, което кърмеше. Човек толкова трудно се отказва от илюзиите, които се раждат със самия живот и се подхранват от семейния дух, че Ев се усъмни в думите на Растиняк и поиска да чуе гласа на един истински приятел. Тя написа трогателно писмо на Д’Артез — Люсиен й беше дал адреса му в дните, когато се възхищаваше от кръжока — и ето какъв отговор получи:
C>
	„Госпожо,
	Искате да узнаете истината за живота, който брат ви води в Париж, искате да се осведомите за бъдещето му и за да ме задължите да ви отговоря, откровено ми повтаряте какво ви е казал Дьо Растиняк, като ме питате дали всичко това е вярно. Що се отнася до мене, госпожо, някои от твърденията на господин Дьо Растиняк трябва да бъдат поправени в полза на Люсиен. Брат ви имаше угризения, дойде да ми покаже критиката, която бе написал за книгата ми, и ми каза, че не се решава да я публикува въпреки опасните последици за неговата любима, в случай че не се подчини на заповедите на партията си… Уви, госпожо, писателят е длъжен да разбира чувствата, защото е призван да ги описва, и аз разбрах, че не любовницата, а приятелят трябва да бъде пожертвуван. Улесних престъплението на брат ви, саморъчно поправих убийствената статия и напълно я одобрих. Питате ме дали съм запазил уважението и приятелството си към Люсиен. Трудно е да отговоря на този въпрос. Брат ви е тръгнал по път, който води към гибел. Засега още го жаля, но скоро съзнателно ще трябва да забравя за съществуването му не толкова заради това, което вече е извършил, колкото заради онова, което неизбежно ще прави занапред. Вашият Люсиен е поетична натура, но не е поет. Той мечтае, но не мисли, вълнува се, но не твори. Позволете ми най-сетне да ви кажа, че той е като женичка, която обича да блести, а това е основният порок на французина. Затова Люсиен винаги ще бъде готов да пожертвува и най-добрия си приятел заради удоволствието да прояви остроумието си. Той охотно би подписал още утре спогодба с дявола, стига само тя да му обезпечи няколко години бляскав и охолен живот. Нима той не извърши нещо по-лошо, като пожертвува бъдещето си в името на преходните наслади чрез явната си любовна връзка с една актриса? В този момент младостта, красотата и предаността на тази жена, която наистина го обожава, скриват от него опасностите на това положение, неприемливо за обществото дори ако той беше преуспял, прославен и богат. И ето при всяка нова съблазън брат ви ще съзира, както досега, само мигновените удоволствия. Бъдете спокойна, Люсиен няма да стигне никога до престъпление: няма достатъчно сила, за да го извърши, но би приел извършеното престъпление, би споделил облагите от него, без да сподели рисковете. И от това се отвращават всички, дори и злодеите. Той сам ще се презре и ще се разкае. Но ако нуждата го налегне повторно, ще постъпи пак по същия начин. Липсва му воля, безсилен е срещу изкушенията на сластта, срещу зова на най-жалките си амбиции. Ленив като всички поетични натури, той си въобразява, че проявява ловкост, като заобикаля трудностите, вместо да ги преодолява. В даден момент е способен да прояви смелост, но в следващия ще изпадне в малодушие. И не трябва да го възхваляваме за смелостта му, нито да го укоряваме за малодушието му, защото Люсиен е арфа, чиито струни се опъват или се отпущат в зависимост от атмосферните промени. Може да напише хубава книга под въздействие на възмущението или щастието и да не се радва на успеха, след като силно го е желал. Още в първите дни след пристигането си в Париж той изпадна под влиянието на един покварен младеж, чиято ловкост и опитност сред трудностите на писателския живот просто обаяха Люсиен. Този фокусник го прелъсти и го въвлече в съществуване без достойнство, върху което, за негово нещастие, любовта метна своя вълшебен воал. Лесно извоюваното възхищение е признак на слабост. Не се полага същата награда за въжеиграча и за поета. Ние всички се почувствувахме засегнати, когато Люсиен предпочете интригата и литературното мошеничество, а не смелостта и почтеността на приятелите, които го съветваха да приеме борбата, а не да извоюва с измама успеха, да се впусне на арената, а не да става тръбач в оркестъра. Обществото, госпожо, необяснимо защо, е крайно снизходително към подобни младежи. То ги обиква и се поддава на обаятелната им външност. Прощава им всички прегрешения, не изисква нищо от тях, признава ги за завършени характери, вижда само добрите им страни и ги прави свои любимци. И обратно, то е безгранично строго към силните, напълно изградени характери. С това свое държане обществото, толкова ярко несправедливо наглед, стои може би на голяма висота. То се забавлява с шутовете, очаква от тях само удоволствие и тутакси ги забравя; а за да се преклони пред величието, то иска от него неземни ценности. Всяко нещо се подчинява на свои закони: вечният диамант трябва да бъде без петънце, а мимолетната творба на модата може да бъде лека, чудата, безсъдържателна. Ето защо, въпреки заблужденията си, може би Люсиен ще успее, стига само да използува щастливия случай или да попадне в благодатна среда; срещне ли обаче някой лош ангел, той може да стигне до дъното на преизподнята. Той е блестящо съчетание на хубави качества, извезани върху нездрава тъкан. Годините заличават цветята и един ден остава само платното. Ако то е долнокачествено, ще представлява обикновена дрипа. Докато Люсиен е млад, ще се харесва, но в какво положение ще изпадне, когато стане на тридесет години? Този въпрос трябва да си поставят всички, които искрено го обичат. Ако само аз мислех така, не бих ви наскърбил с откровеността си. Но да отбягва с банална вежливост отговора на загрижените ви въпроси, би било недостойно за вас — писмото ви е тревожен вик, недостойно би било и за мене, — вие така ме уважавате. Освен това приятелите ми, които познават Люсиен, единодушно споделят моята преценка. Затова сметнах, че съм длъжен да ви кажа истината, колкото и страшна да е тя. Всичко може да се очаква от Люсиен: и добро, и зло. Тия няколко думи изразяват най-добре мнението ни. Ако превратностите на живота му, засега доста нерадостен и несигурен, го върнат при вас, използувайте цялото си влияние, за да го задържите в семейното огнище. Защото, докато характерът му укрепне, Париж ще бъде опасен за него. Той наричаше вас и мъжа ви свои ангели-хранители и навярно ви е забравил, но ще си спомни за вас, когато, шибан от бурята, няма да има друго убежище освен семейството си. Запазете обичта си към него, госпожо, той ще има нужда от нея.
	Приемете, госпожо, искрените почитания на човек, който познава ценните ви качества, уважава майчинските ви тревоги и ви моли да вярвате в отличните чувства на предания ви слуга
@	Д’Артез“
C$
	Два дни след като получи този отговор, Ев беше принудена да вземе дойка: млякото й беше пресекнало. Тя дълго бе боготворила своя брат, а сега виждаше, че той се беше покварил, злоупотребявайки с най-ценните си качества. За нея той бе затънал вече в тинята. Това благородно създание не допускаше компромиси с честността, с деликатността, с всички семейни добродетели, високо тачени в домашното огнище, запазило се все още тъй чисто и лъчезарно в дълбоката провинция. Давид бе излязъл прав в своите предвиждания. Когато Ев разкри огорчението, което помрачи бялото й чело и хвърли върху него оловни отсенки, на мъжа си в един откровен разговор, какъвто често водят влюбените съпрузи и в който могат да си кажат всичко, Давид я утеши с топли думи. Макар че не можа да сдържи сълзите си при вида на хубавата гръд на жена си, пресушена от мъката, и пред отчаянието на Ев, че не може да изпълни майчиния си дълг, той я успокои и обнадежди.
	— Виждаш ли, мило дете, брат ти е съгрешил поради богатото си въображение. За всеки поет е така естествено да копнее за пурпурна и лазурна мантия, той така жадува за празненства! Тази птичка така чистосърдечно се увлича от блясъка и разкоша, че Бог й прощава, макар че обществото я осъжда.
	— Но той ни убива!… — провикна се клетата жена.
	— Убива ни днес, както ни спаси преди няколко месеца, когато ни изпрати парите от първите си успехи! — възрази добрият Давид, който беше достатъчно умен, за да си даде сметка, че в голямото си отчаяние жена му стига до крайност, но скоро ще се върне към всеотдайната си сестринска любов. — Мерсие казваше преди около петдесет години в своята „Парижка картина“, че литературата, поезията, изкуствата и науката, с една дума, всички произведения на ума, никога не могат да изхранят човека. Понеже е поет, Люсиен не повярва на този петвековен опит. Оросената с мастило жътва (ако изобщо се стигне до жътва!) се събира десет или дванадесет години след сеитбите, а Люсиен си въобрази, че и тревата дава снопи. В най-лошия случай той е натрупал поне малко житейски опит. След като стана жертва на една жена, трябваше да стане жертва и на обществото, както и на неверни приятели. Този опит му струва скъпо, това е всичко. Нашите прадеди са казвали: „Стига само блудният син да се върне с двете си уши и с непокътната чест, трябва да бъдем доволни…“
	— С непокътната чест!… — възкликна клетата Ев. — Уви! Люсиен е потъпкал всички добродетели… Да пише против съвестта си! Да нападне най-добрия си приятел!… Да приема парите на една актриса! Да се показва с нея! Да ни остави на улицата!
	— О! Това още не е нищо!… — изпусна се Давид, но не продължи мисълта си.
	Едва не издаде тайната за подправения подпис. За нещастие Ев забеляза смущението на мъжа си, неясна тревога я обзе.
	— Как така нищо? — възрази тя. — Ами с какво ще платим тези три хиляди франка?
	— Първо — отговори Давид, — предстои ни да подновим наемния договор за печатницата. От шест месеца насам петнадесетте на сто, които братя Коенте отпускат на Серизе срещу работата му за тяхна сметка, са му докарали шестстотин франка, а освен това той е спечелил и други петстотин франка от разни градски поръчки.
	— Ако братя Коенте знаят това, може би няма да искат да подновят договора, ще се уплашат от него — забеляза Ев. — Серизе е опасен тип.
	— Това няма значение! — извика Сешар. — След няколко дни ние ще бъдем богати! А ако Люсиен има пари, той ще се отърси от пороците си!
	— Ах, Давид, скъпи приятелю, чуваш ли се какво говориш? Значи, когато е жертва на бедността, той е безсилен срещу злото! Ти мислиш за него същото, което мисли и Д’Артез. Не съществува превъзходство без душевна сила, а Люсиен е слаб! Ангел ли е всъщност един ангел, който не трябва да бъде изкушаван?
	— Ех, той е от тия натури, които са добродетелни само в собствената си среда, под родното небе. Люсиен не е създаден за борба и аз ще му спестя борбите. Ето, виж, аз съм вече съвсем близо до целта си и мога да те посветя в работата си.
	Давид извади от джоба си няколко листа бяла хартия in-octavo, размаха ги победоносно и ги сложи на коленете на жена си.
	— Един топ хартия от вида „голям грозд“ няма да струва повече от пет франка. — И той накара Ев да пипне мострите.
	Тя се учуди като дете.
	— Но как направи тези опити?
	— С едно старо решето от конски косми, което ми даде Марион.
	— И не си ли доволен вече?
	— Въпросът не е в получаването, а в цената на кашата. Уви! Аз, мило мое момиче, съм измежду последните по този труден път. Още през 1794 година госпожа Масон се опита да преработи печатната хартия в бяла. Тя успя, но на каква цена! В Англия към 1800 година маркиз Солсбъри, почти едновременно със Сеген във Франция, се опита да използува слама за производство на хартия. Нашата обикновена тръстика, arundo fragmitis, влиза в състава на хартията, която е в ръцете ти. Но аз ще използувам коприва, бодили. Ако искаме да имаме евтин първичен материал, трябва да използуваме растителност, която може да вирее на безплодни и блатни терени, тогава тя няма да струва почти нищо. Цялата тайна е в обработката на стъблата. До този момент моят способ е още сложен, но въпреки тази трудност аз съм уверен, че ще дам на френската хартиена индустрия предимството, на което се радва нашата литература, и ще я превърна в монопол за нашата страна, както англичаните имат монополи за желязото, въглищата и грънчарските изделия. Искам да стана в областта на хартиеното производство това, което е бил Жакар за тъкачеството!
	Обзета от възхищение и възторг, които скромността на Давид засилваше, Ев, стана, притисна го до сърцето си и опря глава на рамото му.
	— Възнаграждаваш ме, като че ли вече съм намерил търсеното!
	Вместо отговор Ев вдигна хубавото си лице, обляно в сълзи, и не можа да промълви нито дума известно време.
	— Аз не целувам откривателя, а утешителя — прошепна тя. — Ти противопоставяш на една пропаднала слава твоята изгряваща звезда. Ти изкупваш скръбта, която ми причинява провалянето на брата, с издигането на съпруга… Да, ти ще станеш велик като Грендорж, Руве, ван Робе, като персиеца, който откри брожда*45, като всички тия хора, за които си ми говорил, чиито имена са неизвестни, защото те са работили безшумно за усъвършенствуването на индустрията.
	[*45 Растение, използувано в бояджийството заради оцветителните си свойства.]
	— Какво ли правят в този час? — казваше Бонифас.
	Големия Коенте се разхождаше със Серизе по площад Мюрие и се вглеждаше в сенките на жената и мъжа, които се очертаваха върху муселиновите пердета. Той идваше всеки ден към полунощ да поговори със Серизе, когото бе натоварил да следи и най-дребните постъпки на бившия си господар.
	— Показва й навярно изработената тази сутрин хартия — отговори Серизе.
	— Каква суровина използува? — запита фабрикантът на хартия.
	— Невъзможно ми е да отгатна — каза Серизе. — Пробих покрива и снощи го наблюдавах, докато вареше кашата в бакърения казан. Ала напразно се взирах в струпания в ъгъла материал. Успях само да забележа, че суровината напомня купчина кълчища.
	— Стига толкова следене — каза мазно Бонифас Коенте на своя шпионин. — Ще бъде непочтено!… Госпожа Сешар ще ви предложи да подновите договора за наемане на инвентара, кажете й, че възнамерявате да станете печатар, предложете й половината цена на патента и инвентара и ако се съгласи, елате да ми кажете. Във всеки случай постарайте се да разтакате този въпрос… Пари нямат, нали?
	— Нито стотинка! — заяви Серизе.
	— Нито стотинка — повтори Големия Коенте. „В ръцете ми са“ — добави за себе си той.
	Фирмата „Метивие“ и фирмата „Братя Коенте“ се занимаваха покрай комисионерската работа в хартиената търговия, производството на хартия и печатарството също и с банкерство, за което естествено не плащаха патент. Данъчното управление още не е намерило начин да контролира достатъчно търговските дела, за да може да застави хората, които незаконно се занимават с банкерство, да си извадят разрешително, което, в Париж например, струва петстотин франка. Но братя Коенте и Метивие, макар и контрабандно, извършваха банкерски сделки за няколкостотин хиляди франка на тримесечие в Париж, Бордо и Ангулем. Още същата вечер братя Коенте бяха получили подправените записи на Люсиен за три хиляди франка. Големия Коенте незабавно построи грамадно оръдие върху този дълг и го насочи, както ще видите, срещу търпеливия и изпаднал в парични затруднения изобретател.
	В седем часа на другия ден Бонифас Коенте се разхождаше край канала, който снабдяваше с вода просторния завод за хартия. Водата бучеше и заглушаваше всеки друг шум. Той чакаше един млад човек, двадесет и девет годишен, на име Пиер Пти-Кло, който от месец и половина беше авуе*46 при Окръжния съд в Ангулем.
	[*46 Лице с юридическо образование, на служба в съда, подготвящо преписките по делото и представляващо страните в низшите инстанции.]
	— Вие сте учили в ангулемския колеж заедно с Давид Сешар, нали? — попита Големия Коенте, след като се ръкува с Пти-Кло, който охотно беше приел тази среща с фабриканта.
	— Да, господине — отговори той, като тръгна в крак с Големия Коенте.
	— Възобновили ли сте познанството си?
	— Срещали сме се най-много два пъти, откакто се е върнал от Париж. А и не би могло да бъде иначе. През делничните дни бях заровен в кабинета си или в съда, а в неделните и празничните дни работех, за да допълня образованието си, защото разчитам само на себе си.
	Големия Коенте поклати одобрително глава.
	— Когато срещнах за пръв път Давид, той ме запита какво става с мене. Казах му, че щом завърших право в Поатие, станах пръв помощник на метр Оливие с надежда да го заместя един ден… Аз познавах по-добре Люсиен Шардон, който сега се казва Дьо Рюбампре, любовника на госпожа Дьо Баржьотон, нашия голям поет, шурей на Давид.
	— В такъв случай бихте могли да отидете при Давид, да му кажете, че вече сте адвокат и да му предложите услугите си — заяви Големия Коенте.
	— Но това не е прието!
	— Давид никога не е водил процеси, няма свой адвокат и няма нищо нередно, ако отидете при него! — отговори Коенте, измервайки през очилата си дребния авуе от глава до пети.
	Син на шивач от Умо, презиран от съучениците си в колежа, Пиер Пти-Кло беше набрал доста жлъч в кръвта си. Лицето му беше жълтеникаво, нечисто, тенът му издаваше предишни боледувания, бедняшки бдения и най-често лоши чувства. В говоримия език има един израз, който с две думи може да опише този младеж: той беше рязък и остър. Пресипналият му глас напълно подхождаше на киселото му изражение, на хилавото му тяло и на пъстрите му сврачи очи. Наполеон е казал, че сврачето око е признак на нечестност. „Погледнете еди-кого си — казал той на Лас-Казес на остров Света Елена, говорейки за един от приближените си, когото бил принуден да отстрани поради злоупотреба, — чудя се как съм се лъгал толкова време! Та той има свраче око!“ Ето защо, след като добре разгледа мършавия сипаничав адвокат с редки коси, чието чело се сливаше вече с темето му, и като видя типичната му поза с юмрук на хълбока, той си каза: „Точно такъв човек ми трябва!“
	И наистина Пти-Кло, познал презрението на околните, разкъсван от горещо желание да си пробие път, се беше одързостил, макар и беден, да купи адвокатското място на своя патрон за тридесет хиляди франка, разчитайки на богата женитба, за да го изплати. И съгласно обичая очакваше неговият патрон да му намери жена, защото предшественикът винаги има интерес да ожени добре заместника си, за да обезпечи по този начин плащането на службата. Но Пти-Кло разчиташе главно на себе си, тъй като не му липсваше известно рядко в провинцията предимство, което се дължеше на омразата. Голяма омраза, големи усилия. Съществува голяма разлика между авуетата в Париж и авуетата в провинцията и Големия Коенте беше достатъчно ловък, за да съумее да използува дребните страсти на подобни хора. В Париж известните адвокати — а те не са малко — притежават качества, характерни за дипломатите. Броят на делата, крупните интереси и важността на въпросите, които им се поверяват, им позволяват известна безкористност в съдопроизводствената работа. Независимо дали я използуват като нападателно или отбранително оръдие, процедурата не е вече за тях, както е било някога, средство за забогатяване. В провинцията, напротив, се занимават с това, което парижките кантори наричат „баберки“: множеството малки актове, които претоварват делата с разходи и поглъщат извънредно много обгербвана хартия. Провинциалният авуе има особена слабост към тези дреболии и отрупва клиентите със съдебни разноски, докато парижкият авуе се интересува само от хонорара си. Хонорарът е сумата, която клиентът дължи извън съдебните разноски на своя авуе за умелото водене на делата му. Държавното съкровище прибира половината от съдебните разноски, докато хонорарът остава изцяло за авуето. И нека кажем смело — плащаните хонорари рядко отговарят на исканите и действително заслужените услуги, оказани от един добър авуе. Парижките авуета, лекари и адвокати са, също както куртизанките със случайните си любовници, крайно предпазливи към признателността на своите клиенти. Клиентът преди и след делото би могъл да достави сюжет за две жанрови картини, достойни за четката на Мейсоние, за които почтените авуета охотно биха наддавали. Съществува и друга разлика между парижкия и провинциалния авуе. Парижкият авуе рядко пледира, той говори понякога по повод писмени искания до председателя на съда, но през 1822 година в повечето департаменти — след това адвокатите се размножиха неимоверно много — авуетата бяха и адвокати и сами пледираха по своите дела. От тази двойна професия следваше и двоен труд, който развива у провинциалния авуе пороците на адвоката, без да го освобождава от тежките задължения на авуето. Провинциалният авуе се превръща в дърдорко, загубва бистрия ум, необходим за водене на делата. Раздвоявайки се така, дори високо надареният човек ще открие в себе си такава двустранна посредственост. Парижкият авуе не се изхабява в словесни излияния пред съда, рядко пледира „за“ или „против“ и може да запази праволинейност в мислите си. Макар и да разполага с далекобойните оръдия на правото, макар и да тършува в арсенала на противоречивите възможности на юриспруденцията, той запазва свое становище по делото, което се старае да спечели. С една дума, мисълта опиянява много по-малко от словото. Когато човек много говори, почва накрая да вярва в това, което казва. И, напротив, може да действуваш против убеждението си, без да опорочиш съвестта си, и да спечелиш едно лошо дело, без да поддържаш, че е добро, както прави адвокатът, когато пледира. Ето защо старият парижки авуе става по-добър съдия от стария адвокат. Обикновено напълно основателно провинциалният авуе е посредствен човек: той се отдава на дребни страсти, води малки дела, живее от съдебните разноски, злоупотребява със закона за съдопроизводство и освен това пледира! С една дума, той е изпълнен с недостатъци. И всеки ще разбере лесно, че ако измежду провинциалните авуета се срещне забележителна личност, тя трябва наистина да е високо надарена.
	— Аз мислех, господине, че ме повикахте по ваши дела — отговори Пти-Кло, като подсили забележката си с ироничен поглед към непроницаемите очила на Големия Коенте.
	— Да говорим без заобикалки — отсече Бонифас Коенте. — Изслушайте ме…
	След тези думи, които предвещаваха поверителен разговор, Коенте седна на една пейка и покани Пти-Кло до себе си.
	— Когато господин Дю Отоа мина през Ангулем през 1804 година на път за Валенсия, където беше назначен консул, той се запозна с госпожица Зефирин, която роди от него дъщеря и малко по-късно стана госпожа Дьо Сенонш — прошепна Коенте на ухото на събеседника си. — Да — продължи той, като видя, че Пти-Кло трепна изненадано, — бракът на госпожица Зефирин с господин Дьо Сенонш бе сключен наскоро след тайното раждане. Дъщерята, отгледана на село у майка ми, е госпожица Франсоаз дьо ла Е и нейната кръстница госпожа Дьо Сенонш се грижи за нея, както е прието. И тъй като майка ми, чифликчийка при старата госпожа Дьо Кардане, баба на Зефирин, била посветена в тайната за единствената наследница на родовете Кардане и Сенонш по първородно коляно, на мен възложиха да се грижа за малката сума, която господин Франсис дю Отоа отреди навремето за дъщеря си. Собственото ми богатство води началото си от тези десет хиляди франка, които днес възлизат на тридесет хиляди. Госпожа Дьо Сенонш навярно ще подари на своята кръщелница чеиз, сребърни прибори и покъщнина. Аз пък мога да ви подаря девойката, моето момче — каза Коенте и потупа Пти-Кло по коляното. — Като се ожените за Франсоаз дьо ла Е, голяма част от ангулемските аристократи ще ви станат клиенти. Сродяването с това семейство открива пред вас великолепно бъдеще… Предполагам, че те ще се задоволят с положението ви на адвокат-авуе. Зная, че не търсят нищо повече.
	— Какво трябва да направя — запита живо Пти-Кло, чиято алчност се пробуди. — Нали ваш адвокат е Кашан?
	— Затова аз няма да напусна тутакси Кашан, а ще стана ваш клиент по-късно — подхвърли хитро Големия Коенте. — Питате ме какво трябва да направите ли, драги приятелю? Ето какво: поемете делата на Давид Сешар. Този нещастник е подписал полици за три хиляди франка, няма да може да ги плати, вие ще го защитите срещу съдебно преследване, но така, че да затъне в разноски. Действувайте съвсем спокойно, трупайте усложнения! Моят съдебен пристав Дублон, който ще бъде натоварен да го преследва под ръководството на Кашан, няма да пипа с ръкавици… За умния слушател толкова стига. Какво ще кажете, момко?
	Настъпи красноречиво мълчание: двамата мъже се гледаха очи в очи.
	— Не сме се срещали никога — продължи Големия Коенте, — не съм ви казвал нищо, не знаете нищо за Дю Отоа, нито за госпожа Дьо Сенонш, нито за госпожица Дьо ла Е. Само че, когато дойде времето, след два месеца, ще поискате ръката на въпросната личност. Ако се наложи да се видим, ще идвате тук вечер. Няма да си пишем.
	— Искате, значи, да разорите Сешар? — запита Пти-Кло.
	— Не напълно, но трябва да постои известно време в затвора.
	— С каква цел?
	— Нима ме мислите толкова глупав, че да ви я кажа? Ако пък се досетите сам, ще бъдете достатъчно благоразумен и ще мълчите.
	— Дядо Сешар е богат — възрази Пти-Кло, който вече прозираше намеренията на Бонифас и виждаше в това обстоятелство причина за неуспех.
	— Докато бащата е жив, той няма да даде нито стотинка на сина си, а бившият печатар още не смята да се прощава с живота!
	— Разбрано! — реши се изведнъж Пти-Кло. — Не ви искам гаранция: нали съм авуе? Ако случайно ме изиграете, ще уредим помежду си сметките.
	„Далеч ще отиде този обесник!“ — каза си Коенте, като се сбогува с него.
	На другия ден след това съвещание, 30 април, братя Коенте представиха първия от трите записа, подправени от Люсиен. За нещастие полицата беше връчена на госпожа Сешар, която позна, че подписът на мъжа й е подправен от Люсиен, извика Давид и го попита направо:
	— Това не е твоят подпис, нали?
	— Не е — отговори той, — брат ти толкова е бързал, че е подписал вместо мене…
	Ев върна полицата на инкасатора на фирмата „Братя Коенте“ с думите:
	— Не сме в състояние да платим.
	Стана й зле, тя се качи в стаята си, Давид я последва.
	— Мили приятелю — каза му Ев с отпаднал глас, — иди веднага у господа Коенте, те ще бъдат любезни с тебе. Помоли ги да почакат; припомни им, че предстои да подновим наемния договор със Серизе и че те ти дължат хиляда франка.
	Давид отиде незабавно при враговете си. Един фактор може да стане печатар, но не всеки опитен печатар може да бъде добър търговец. Така и Давид, лишен от търговска опитност, съвсем се обърка, когато, още неизказал със свито гърло и разтуптяно сърце молбата и извиненията си, получи следния отговор:
	— Това не е наша работа, Метивие ни е изпратил полицата, той ще ни плати. Обърнете се към него.
	— О! — възкликна Ев, когато узна отговора на братята. — Щом ще върнат полицата на Метивие, няма нищо страшно.
	На другия ден, точно към два часа следобед, когато площад Мюрие гъмжи от народ, Виктор-Анж-Ерменежилд Дублон протестира полицата и макар че се беше спрял до вратата откъм алеята, за да поприказва с Марион и Колб, още същия ден всички търговски среди в Ангулем узнаха, че има протестирана полица. Можеше ли лицемерната предпазливост на Дублон, комуто Големия Коенте беше препоръчал да действува внимателно, да спаси Ев и Давид от позора, който пада върху търговеца след всеки запор? Скоро ще се убедите в това! Сега и най-подробното описание ще ви се види кратко. Деветдесет на сто от читателите живо ще се заинтересуват от обясненията, които ще последват, защото те ще бъдат най-пикантна новост за тях.
	Така за лишен път ще бъде доказана правдивостта на аксиомата: най-малко е известно това, което всеки е длъжен да знае: _законът!_
	Не ще и съмнение, че за болшинството французи механизмът на една-единствена банкова операция ще представлява не по-малък интерес от описанието на едно пътешествие в непозната страна. Когато едно лице праща от града, в който се намира кантората му, свой запис на лице, живеещо в друг град, както се предполагаше, че е направил Давид, за да услужи на Люсиен, простата операция на размяна на записи между търговци от същия град се променя: записът се превръща в нещо като менителница, която може да се тегли от един град в друг. Така Метивие, след като прие трите записа на Люсиен, беше принуден да ги изпрати за осребряване на своите доверители братя Коенте. Това влачеше една първа загуба за Люсиен, наречена комисиона за смяна на местоплащането и изразяваща се в процент върху всеки запис извън шконтото. По този начин записите на Сешар бяха минали в категорията на банковите операции. Може би ще ви се види невероятно до каква степен качеството на банкер, прибавено към внушителната титла на кредитор, променя положението на длъжника. По банковите правила — разберете правилно този израз, — щом една полица, преведена от Париж в Ангулем, не бъде изплатена, банкерите се задължават един към друг да си връщат по текуща сметка неизплатените полици. Шегата настрана: никой писател не би измислил по-невероятен разказ. А ето какви остроумни шеги, достойни за Маскарий*, разрешава известен член на търговския кодекс. Тълкуването на този член ще ви покаже какви ужаси се крият под страшната дума _законност!_
	[* Маскарий — популярен във френската комедия от XVII–XVIII век образ слугата мошеник, ловък интригант и шмекер. — Бел. NomaD.]
	Щом приставът Дублон зарегистрира протестирането на полицата, той я връчи лично на братя Коенте. Дублон имаше текущи сметки с двамата ангулемски хищници и им даваше шестмесечен кредит, който се превръщаше в едногодишен благодарение на начина, по който Коенте изплащаха дълговете си. Всеки месец Големия Коенте казваше на по-малкия хищник: „Дублон, трябват ли ви пари?“ Но с това не се изчерпваше всичко. Дублон облагодетелствуваше могъщата фирма, като й правеше известна отстъпка. Така братя Коенте печелеха мъничко от всеки акт, дребна работа, почти нищо, франк и петдесет при всяко протестиране!…
	Големия Коенте седна невъзмутимо пред писалището си, взе една обгербвана хартия от тридесет и пет стотинки и почна да разпитва Дублон, за да се осведоми какво е истинското положение на разни търговци.
	— Е, доволен ли сте от малкия Ганрак?
	— Не е зле със своята пътническа кантора…
	— Изглежда, че е изпаднал в затруднение. Казват, че жена му много го охарчила…
	— Него ли! — възкликна подигравателно приставът.
	А в това време големият хищник разграфи хартията, написа с красиви букви зловещо заглавие и нареди под него следната сметчица (Sik!):
C>
M>	small
#	Сметка за връщане с разноските
	на полица за хиляда франка, издадена в Ангулем на десети февруари хиляда осемстотин двадесет и втора година, подписана от Давид Сешар на заповед на Люсиен Шардон, известен под името Дьо Рюбампре, прехвърлена на заповед на Метивие и на наша заповед с падеж тридесети миналия месец, протестирана от съдебния пристав Дублон на първи май хиляда осемстотин двадесет и втора година.
	Главница . . . . . . . . . . . . . . . . . . . . . . . . . . 1000 фр.
	Протестиране . . . . . . . . . . . . . . . . . . . . . . . . . 12,35
	Комисиона . . . . . . . . . . . 5%. . . . . . . . . . . . . . . 5
	Посредническа комисиона . . . . 25% . . . . . . . . . . . . . . 2,50
	Герб върху новата полица и върху настоящата сметка . . . . . . 1,35
	Лихви и пощенски разноски. . . . . . . . . . . . . . . . . . . 3
	1024,20
	За смяна на местоплащането 25% върху общата сума . . . . . . . 3,25
	Всичко 1037,45

	Или словом хиляда тридесет и седем франка и четиридесет и пет стотинки, сума, която рамбурсираме* с полица при предявяване срещу господин Метивие, улица Серпант, Париж, на заповед на господин Ганрак от Умо.
	[* Рамбурсиране — наложен платеж. — Бел. sir_Ivanhoe.]
@@	Ангулем, 2 май 1822 г. Братя Коенте
M$
C$
	В най-долния край на това малко изложение, написано почти автоматично, защото Коенте продължаваше да разговаря с Дублон, той добави и следната декларация:
C>
M>	small
	Преподписалите настоящата сметка Постел, аптекар в Умо, и Ганрак, комисионер по превозване на стоки, търговци в този град, удостоверяваме, че смяната на местоплащането по отношение на Париж е едно и четвърт на сто.
@@	Ангулем, 3 май 1822 г.
M$
C$
	— Слушайте, Дублон, бъдете така любезен да отидете у Постел и Ганрак и да ги помолите да подпишат тази декларация, а утре ми я върнете.
	Привикнал към тия средства за тормоз, Дублон се запъти към двамата търговци, сякаш ставаше дума за най-обикновена поръчка. Разбира се, дори протестираната полица да беше връчена, както в Париж, в запечатан плик, целият Ангулем щеше да узнае злополучното положение, в което се намираха работите на клетия Сешар. Какви ли не обвинения се сипеха срещу него! Едни казваха, че го е погубила прекомерната му любов към жена му, други го укоряваха за прекомерната му преданост към шурея му; и всеки правеше ужасни заключения от тези предпоставки! Човек не трябвало да взема присърце интересите на своите близки! И хората одобряваха коравосърдечието на стария Сешар към сина му, дори се възхищаваха от него!
	А сега всички вие, които по една или друга причина не сте спазили поетите от вас задължения, разучете внимателно законните способи, чрез които за десет минути, минавайки през банката, един капитал от хиляда франка донася двадесет и осем франка лихва.
	Първата точка на приложената по-горе „сметка за връщане“ е единственото безспорно нещо.
	Втората точка включва дължимото на държавното съкровище и дължимото на съдебния пристав. Шестте франка данък за регистриране огорчението на длъжника и за доставяне на гербовата хартия са гаранция, че злоупотребата ще живее още дълго време! Освен това вие знаете, че благодарение на отстъпката, направена от Дублон, доходът на банкера по тази точка е всъщност франк и половина!
	Комисионата от половин на сто, преведена в точка трета, се взема под хитроумния предлог, че за банката неизплащането на една полица е равностойно на шконтирането й. Макар всъщност да е тъкмо обратното, нима е все едно да дадеш хиляда франка или да не ги инкасираш? Всеки, който е представял полици за шконтиране, знае, че извън законните шест на сто шконтьорът взема, под непретенциозното название комисиона, известен процент, който представлява, без да се смята законния процент лихвата на умението му да управлява капиталите си. Колкото повече може да спечели, толкова повече ви иска. Най-изгодно би ви излязло, ако шконтирате полиците си при тъпаци. Но нима има тъпаци сред банкерите?
	Законът задължава банкерът да удостовери лихвения процент чрез борсов посредник. В жалките градчета, където няма борса, борсовият посредник се заменя от двама търговци. Комисионата, дължима на посредника, е четвърт на сто върху дължимата сума. По традиция е прието тази комисиона да се дава уж на търговците, които заместват борсовия посредник, а всъщност банкерът я прибира чисто и просто в касата си. Така е възникнала третата точка на тази пленителна сметчица.
	Четвъртата точка включва стойността на гербовата хартия, върху която е написана сметка за връщане и стойността на гербовата марка върху новата менителница, теглена от банкера срещу неговия колега, за да събере вземането си.
	Пета точка сумира пощенските разноски и законните лихви върху дължимата сума за цялото време, през което тя няма да бъде в касата на банкера.
	И най-сетне смяната на града, чисто банкова операция, представлява стойността за превеждане на сумата от едно селище в друго.
	Да поразнищим тази сметка, в която, също както в неаполитанската песен на Полишинел, така добре изпълнявана от Лаблаш, се пресмята така умело, че петнадесет и пет правят двадесет и две! Подписът на Постел и Ганрак безспорно беше въпрос на любезност: братя Коенте удостоверяваха, когато се наложеше, същото, което Ганрак удостоверяваше за тях. С една дума, приложение на познатата поговорка: „Ти на мене, аз на тебе“. Господа Коенте, които имаха текуща сметка с Метивие, съвсем нямаха нужда да издават един срещу друг менителници. Една върната полица между тях можеше да се впише само с един ред в „кредита“ или „дебита“.
	Тази фантастична сметка трябваше в действителност да представлява не повече от хиляда и осемнадесет франка: хиляда франка дължима сума, тринадесет франка протест и половин на сто лихва за едномесечното закъснение.
	Ако дадена голяма банкова кантора има средно на ден по една сметка за връщане на стойност хиляда франка, тя събира всеки ден по двадесет и осем франка даром съгласно уставите на банките, грамадна сила, измислена от евреите през XII век, господствуваща днес над тронове и народи. С други думи хиляда франка носят на дадената банкова кантора двадесет и осем франка доход дневно, тоест десет хиляди и двеста франка годишно. Утроете средния брой сметки за връщане и ще достигнете тридесет хиляди франка доход, донесен от фиктивни капитали. Ето защо сметките за връщане са предмет на особено внимание. Ако Давид Сешар се беше явил да плати полицата си на 3 май или дори на втория ден след протестирането й, братя Коенте щяха да му заявят: „Съжаляваме, ние върнахме вече полицата ви на господин Метивие!“, дори полицата да стоеше още на писалището им. Сметката за връщане е свършен факт още в деня на протестирането, провинциалните банки назовават тази операция „размножаване на екютата“. Само пощенските разноски носят двадесет хиляди франка доход на фирмата „Келер“, която е във връзка с целия свят, а сметките за връщане плащат ложата в театър „Италиен“, каретата и тоалетите на баронеса Дьо Нюсенжан. Пощенските разноски съставляват огромно злоупотребление, още повече че само с едно писмо от десетина реда банкерите извършват десет операции от същия вид. Странно явление! Държавното съкровище има дял в тази облага, изскубната от злополучието, и държавното съкровище се угоява от търговските неслуки. А самата банка подхвърля на длъжника от гишетата си премъдрите слова: „Защо сте неплатежоспособен?“, на които, уви, той не е в състояние да отговори. Така че сметката за връщане представлява един действително съвсем фантастичен разказ и длъжниците, които се замислят малко над тази поучителна страница, ще изпитват занапред спасителен страх.
	На 4 май Метивие получи от братя Коенте сметката за връщане, със заповед да преследва безпощадно в Париж Люсиен Шардон, известен под името Дьо Рюбампре.
	Няколко дни след това Ев получи в отговор на писмото си до Метивие следните няколко реда, които напълно я успокоиха:
C>
@	„До г. Сешар-син, печатар в Ангулем
	Получих своевременно уважаемото ви писмо от 5. т. м. Разбрах от обясненията ви относно неизплатената полица от 30 миналия месец, че сте услужили на шурея си, г. Дьо Рюбампре, който харчи много, и че ще ви направим услуга, ако го принудим да плати лично. Той е в такова положение, че лесно ще го уловим. Ако уважаемият ви шурей не плати, ще разчитам на честността на старата ви фирма и оставам, както и досега
@	Ваш предан слуга
@	Метивие“
C$
	— Отлично — заяви Ев на Давид, — от съдебното преследване срещу него брат ми ще разбере, че не сме в състояние да платим.
	Каква голяма промяна у Ев издаваха тези думи! Растящата й любов към Давид, чийто характер тя опознаваше все по-добре, изместваше в сърцето й любовта към брата. Но с колко илюзии се прощаваше тя!
	Нека проследим сега пътя на сметката за връщане в Париж. Едно трето лице-носител, търговско име на лицето, на което е прехвърлена полицата, е свободно по силата на същия закон да преследва този длъжник, който по негова преценка ще плати най-бързо. Така приставът на Метивие започна съдебно преследване срещу Люсиен. Ето отделните фази на това преследване, напълно безполезно между другото. Метивие, зад когото стояха братя Коенте, знаеше, че Люсиен не може да плати. Но все съобразно със закона фактическата неплатежоспособност не съществува за правото, преди да се констатира. Следователно най-напред установиха неплатежоспособността на Люсиен по следния начин:
	Съдебният пристав на Метивие уведоми на 5 май Люсиен, че полицата е върната, след като е била протестирана в Ангулем и го призова пред парижкия търговски съд, за да чуе какво ли не, включително и това, че трябва да бъде задържан като търговец. Тъкмо когато Люсиен, мятащ се като подгонен елен, четеше непонятната призовка, той получи също така съобщение, че е осъден задочно от търговския съд. Любовницата му Корали, която не знаеше нищо за полиците, си въобрази, че Люсиен е искал да услужи на зет си и му предаде наведнъж всички получени известия, но беше вече късно. Актрисите виждат толкова често пристави на сцената, че не вярват особено на истинската обгербвана хартия.
	Люсиен едва не заплака, дожаля му за Давид, засрами се, искрено пожела да плати. Естествено той се посъветва с приятелите си как да постъпи, за да спечели време. Но точно когато Лусто, Блонде, Биксиу и Натан го уверяваха, че един поет не бива да се плаши от търговския съд, учреден за бакалите, на Люсиен бе наложен запор. Той видя на вратата си малката жълта обява, която стои и избелява, но има силата да прогонва кредита, да всява ужас в сърцата на най-дребните доставчици и главно да вледенява кръвта във вените на чувствителните поети, привързани към парченцата дърво, към копринените парцали, към купищата боядисана вълна и всички партушини, наречени покъщнина.
	Когато дойдоха да вдигнат мебелите на Корали, авторът на „Маргаритки“ отиде у един приятел на Биксиу, адвоката Дерош, който се разсмя, че Люсиен се плаши от такава дреболия.
	— Това не е нищо, драги… Искате да спечелите време, нали?
	— Колкото е възможно по-дълго.
	— Добре, дайте възражение срещу съдебното решение. Идете при Масон, мой приятел, адвокат при търговския съд, занесете му всички преписки, той ще заведе дело, ще се яви вместо вас и ще оспори компетентността на търговския съд във вашия случай. Няма да има никакви трудности, вие сте известен журналист. Ако бъдете призован пред гражданския съд, ще дойдете при мене и тогава аз ще се заема със защитата ви. Ще съумея да се справя с хора, които искат да наскърбят красивата Корали.
	На 28 май Люсиен, призован пред гражданския съд, бе осъден по-бързо, отколкото предполагаше Дерош, защото поетът беше обект на безпощадно преследване. Когато наложиха отново запор на имуществото, когато нова жълта обява позлати вратата на Корали, Дерош, засегнат, че бе допуснал да го подведе негов колега, се противопостави на запора, като изтъкна напълно основателно, че покъщнината принадлежи на госпожица Корали и поиска бързо постановление. В разпоредително заседание председателят на съда препрати иска пред съдебното заседание и то присъди собствеността на мебелите на Корали. Метивие обжалва, но молбата му бе отхвърлена с решение от 30 юли.
	На 7 август авуето Кашан получи с пощенската кола грамадна преписка, озаглавена „Метивие срещу Сешар и Люсиен Шардон“.
	Първият документ беше следната сметчица, чиято точност е достоверна, тъй като представлява препис:
C>
M>	small
	Полица от 30 април, подписана от Сешар-син на заповедта на Люсиен дьо Рюбампре, 2 май. Сметка за връщане. 1037.45 фр.
	5 май Уведомяване за сметката и протестирането на полицата с призоваване пред търговския съд в Париж на 7 май 8.75
	7 май Решение и задочно осъждане, предвиждащо затвор . . . 35
	10 май Връщане на решението . . . . . . . . . . . . . . . 8,50
	12 май Изпълнителен лист . . . . . . . . . . . . . . . . . 5,50
	14 май Протокол за запор на покъщнината . . . . . . . . . 16
	18 май Протокол за поставяне на обява . . . . . . . . . . 15,25
	19 май Обнародване във вестника . . . . . . . . . . . . . . 4
	24 май Протокол за проверка по описа преди изземване и предявен иск от страна на Люсиен дьо Рюбампре за спиране изпълнението на съдебното решение . . . . . . . . . . . . . . . 35
	27 май Решение на съда, който уважава повторното искане за спиране на изпълнението и препращане страните пред гражданския съд. . . . . . . . . 35
	28 май Краткосрочно призоваване от страна на Метивие пред гражданския съд и назначаване на авуе . . . . . . . . . . . . . . 6,50
	2 юни Решение, съгласно което Люсиен Шардон се осъжда да заплати всичко по сметката за връщане, като разноските пред търговския съд се присъждат за сметка на ищеца. . . . . . . . . . . . . . . . . . . 150
	6 юни Връчване на по-горе споменатото решение . . . . . . . . . . . . . . . . 10
	15 юни Изпълнителен лист . . . . . . . . . . . . . . . 5,50
	19 юни Протокол за налагане на запор, включващ възражение от госпожица Корали против запора, тъй като тя заявява правото си на собственост над покъщнината . . . . . . . . . . . . . 20
	Разпореждане на председателя, който препраща делото за ново разглеждане в съдебно заседание . . . . . . . . . . . . 40
	19 юни Решение, с което собствеността на покъщнината се присъжда на споменатата госпожица Корали . . . . . . . . . . 250
	20 юни Апелационна жалба от Метивие . . . . . . . . . . . . . . . 17
	30 юни Потвърждение на решението . . . . . . . . . . . . . . . . 250
	Всичко 889,20

	Полица от 31 май, сметка за връщането й . . . . . . . . . . . 1037.45
	Уведомяване на Люсиен . . . . . . . . . . . . . . . . . 8,75
	Всичко 1046,20

	Полица от 30 юни, сметка за връщането й . . . . . . . . . . . . . 1037,45
	Уведомяване на Люсиен . . . . . . . . . . . . . . . . . . . . . 8,75
	Всичко 1046,20
M$
C$
	Тези документи бяха приложени към едно писмо, с което Метивие нареждаше на Кашан, авуе в Ангулем, да преследва Давид Сешар с всички средства, предвидени от закона. По силата на тази заповед съдебният пристав Виктор-Анж-Ерменежилд Дублон призова Давид Сешар на 3 юли пред Ангулемския търговски съд за изплащане на общата сума четири хиляди осемдесет франка и деветдесет и пет стотинки, стойност на трите записа плюс направените вече разноски. В деня, когато Дублон трябваше да й връчи лично изпълнителната заповед за изплащане на тази огромна за нея сума, Ев получи сутринта следното съкрушително писмо от Метивие:
C>
@	„До господин Давид Сешар, печатар в Ангулем
	Вашият шурей г. Шардон е крайно недобросъвестен човек. Той е прехвърлил покъщнината си на името на една актриса, с която живее, и вие, господине, бяхте длъжен да ме предупредите честно за тези обстоятелства, за да не се впускам в излишни съдебни преследвания, но вие не отговорихте на писмото ми от 10 май.
	Не се сърдете, че искам сега от вас да изплатите незабавно трите записа заедно с направените от мене разноски.
	Приемете моите почитания.
@	__Метивие“__
C$
	След като не чу нищо повече по този въпрос, Ев, слабо запозната с търговското право, си беше въобразила, че брат й е платил подправените полици и е изкупил престъплението си.
	— Драги приятелю — каза тя на мъжа си, — изтичай най-напред при Пти-Кло, обясни му положението ни и се посъветвай с него.
	— Приятелю — каза клетият печатар, едва влязъл в кабинета на своя съученик, — когато дойде да ми предложиш услугите си като новоназначен авуе, съвсем не предполагах, че толкова скоро ще ми дотрябваш!
	Давид седна в креслото, а Пти-Кло се загледа в красивото му умно лице и почти не изслуша подробностите — той ги знаеше по-добре от човека, който му ги излагаше! Още щом видя разтревоженото лице на влезлия Давид, той си каза: „Играта успя!“
	Подобна сцена доста често се разиграва в адвокатските кабинети.
	„Защо ли го гонят братя Коенте?“ — запита се Пти-Кло.
	Авуетата умеят да вникват не само в душите на клиентите си, но и в душите на противниците им: те са длъжни да познават добре и лицето и опакото на съдебната плетеница.
	— Искаш да спечелиш време, така ли? — каза най-сетне Пти-Кло, когато Сешар завърши. — Колко ти е нужно? Стигат ли ти три-четири месеца?
	— О! Четири месеца! Ти ме спасяваш! — извика Давид и Пти-Кло му се стори същински ангел.
	— Добре, няма да посегнат на покъщнината ти и няма да те задържат преди три или четири месеца, но знай, че ще ти струва много скъпо — заяви Пти-Кло.
	— Няма значение!
	— Чакаш постъпления? Можеш ли да разчиташ на тях? — запита авуето, изненадан, че клиентът му така лесно сам се навира в клопката.
	— След три месеца ще бъда богат — отговори изобретателят със свойствената за изобретателите самоувереност.
	— Баща ти още се държи — подметна Пти-Кло, — няма намерение да се прощава с лозята.
	— Да не мислиш, че разчитам на смъртта на баща си? — отвърна Давид. — Напът съм да открия една индустриална тайна: тя ще ми даде възможност да произвеждам без нито нишка памук хартия, не по-малко здрава от холандската и петдесет на сто по-евтина от сегашната памучна каша.
	— Истинско богатство! — възкликна Пти-Кло, който едва сега проумя играта на Големия Коенте.
	— И то голямо, приятелю, защото след десет години ще имаме нужда от десет пъти повече хартия, отколкото днес. Журналистиката ще се превърне в безумието на нашата епоха.
	— Никому ли не си поверил тайната си?
	— Никому освен на жена си.
	— Нищо ли не си казал за проектите си, за работата си… на Коенте например?
	— Споменах им, но много неопределено, доколкото си спомням.
	Лъч на благородство проблесна в злъчната душа на Пти-Кло, който се опита да помири всичко: интереса на братя Коенте, своя личен интерес и дори интереса на Сешар.
	— Изслушай ме, Давид, ние сме училищни другари, ще те защитя, но трябва да знаеш, че тази защита против законите ще ти струва най-малко пет-шест хиляди франка!… Не пръскай парите си на вятъра! Мисля, че ще се видиш принуден да поделиш с някого от нашите фабриканти печалбите от изобретението си. Нима ще се решиш лекомислено да закупиш или сам да построиш фабрика за хартия?… Не забравяй, че ще ти трябва патент… Всичко това ще иска време, ще иска пари. Съдебните изпълнители ще връхлетят може би твърде рано върху тебе въпреки завоите, които ще ги принудим да направят…
	— Няма да издам тайната си! — отговори Давид, наивен като всички учени.
	— Така да бъде! Твоята тайна ще бъде спасителната ти сламка — поде Пти-Кло, разколебан в първото си честно намерение да разреши спора със спогодба, а не с процес, — не искам да ми разкриваш тайната си, но чуй внимателно съвета ми: постарай се да работиш някъде в дън земя, никой да не те види и да не узнае опитите ти, защото тогава спасителната сламка ще се изплъзне из ръцете ти. Изобретателят често е лековерен. Той толкова мисли върху тайната си, че не може да мисли за останалото. В края на краищата непременно ще се усъмнят в естеството на проучванията ти, ти си обкръжен от фабриканти. Колкото фабриканти, толкова врагове! Виждам те като бобър сред хайка ловци. Не им давай кожата си!…
	— Благодаря ти, мили приятелю, мислил съм върху всичко това — каза Давид, — много съм ти задължен за загрижеността и за благоразумните съвети… Но в случая съвсем нямам предвид моето благополучие. Аз мога да се задоволя с хиляда и двеста франка годишен доход, а и баща ми ще ми остави един ден три пъти повече… Живея в атмосфера на любов, окрилен от мислите си!… Водя неземен живот… но всичко е за Люсиен и за жена ми, за тях се блъскам…
	— Хайде тогава, подпиши това пълномощно и си гледай изобретението. Ако се наложи да се скриеш, за да не те хвърлят в затвора, ще те предупредя един ден по-рано. По-добре е да предвидим и най-лошото. И ще ти кажа още нещо: не пускай да влиза при тебе никой, в когото не си сигурен както в самия себе си.
	— Серизе отказа да поднови договора за наемане на печатницата, оттам произтичат малките ни парични затруднения. Вкъщи са само Марион, Колб, елзасец, верен като куче, жена ми и тъща ми…
	— Слушай — каза Пти-Кло, — не се доверявай твърде на кучето…
	— Ти не го познаваш! — извика Давид. — Все едно, че съм аз!
	— Да го подложа ли на изпитание?…
	— Защо не.
	— Хайде, сбогом, но прати ми хубавата госпожа Сешар, защото и тя трябва да ми подпише пълномощно. И не забравяй, приятелю, че живееш над вулкан — каза Пти-Кло на съученика си, за да го предупреди за всички съдебни неволи, които го дебнат.
	„Ето ме с единия крак в Бургундия, а с другия в Шампан“ — каза си Пти-Кло, след като изпрати приятеля си до вратата на кантората.
	Измъчван от безпаричие, както и от състоянието на жена си, която беше просто смазана от безчестието на Люсиен, Давид продължаваше да търси разрешението на своя проблем. Докато отиваше към кантората на Пти-Кло, той дъвчеше разсеяно едно стъбло коприва, което беше киснал във вода, за да види как действува разкисването върху стъблата, предназначени за приготвяне на кашата. Търсеше способ да избегне счупванията, предизвикани от накисването, тъкането или изобщо употребата на материите, които трябваше да се превърнат в нишки, платно или парцали. На връщане по улиците, доволен от срещата с приятеля си Пти-Кло, той почувствува между зъбите си топчица тесто: попипа я с ръка, размаза я и видя, че тази каша е по-доброкачествена от всички получени досега състави, защото главният недостатък на кашите от растителни вещества беше липсата на еластичност. Сламата например дава чуплива, шумяща хартия с металически блясък. Само дръзките изследователи на природните явления могат да налучкат по този начин съвсем случайно истината „Трябва да заместя с машина или с химическа обработка това, което току-що извърших несъзнателно“ — каза си той.
	И отиде при жена си, изпълнен с радостна увереност в победата.
	— Бъди спокойна, мила моя — каза й той, забелязвайки, че беше плакала. — Пти-Кло ще ни гарантира няколко месеца спокойствие. Естествено съдебните разноски ще се трупат, но както самият той ми каза при сбогуването ни: „Всички французи имат право да искат от кредиторите си да ги изчакат, стига само да платят накрая капитала, лихвите и разноските…“ А ние сигурно ще платим…
	— А от какво ще живеем? — попита Ев, която мислеше за всичко.
	— Ах, да! Права си — отвърна Давид и се почеса зад ухото, необясним жест, обичаен за всички хора, изпаднали в затруднено положение.
	— Майка ми ще гледа нашия малък Люсиен, а аз пак ще мога да се заловя за работа!
	— Ев, любов моя! — провикна се Давид, прегърна я и я притисна до сърцето си. — Недалеч оттук, в Сент, през XVI век, един от най-великите мъже на Франция Бернар Палиси — той е изнамерил не само емайла, но бил славен предшественик на Бюфон и Кювие, защото преди тях сложил начало на геологията — бил обзет от страстта на откривателите, но целият град, дори жена му и децата му, били против него. Жена му разпродавала уредите му!… Той скитал из полето неразбран, сочен с пръст, преследван!… А аз съм ограден с любов!…
	— И то неизмерима! — отговори Ев с ведрата увереност на дълбоко любеща съпруга.
	— При такива условия човек би могъл да понесе всичките изпитания на клетия Бернар Палиси, автор на екуанския фаянс, спасен лично от Шарл IX по време на Вартоломеевата нощ; богат и многоуважаван на старини, той изнасял публични лекции върху своята „наука за почвите“, както наричал геологията.
	— Докато пръстите ми имат сили да държат ютия, нищо няма да ти липсва! — провикна се нещастната жена с най-дълбока преданост. — Когато бях първа помощница у госпожа Прийор, се сприятелих с едно много умно момиче, братовчедка на Постел, Базин Клерже. Тя ми донесе преди малко бельото и ми повери, че щяла да замести госпожа Прийор. Ще отида да работя при нея…
	— Няма да бъде за дълго! — отговори Сешар. — Аз вече открих…
	За първи път възвишената вяра в успеха, която крепи изобретателите и им вдъхва смелост да напредват в девствените лесове на откритията, беше посрещната от Ев с едва ли не скръбна усмивка и Давид сведе мрачно глава.
	— О, мили мой, не ти се подигравам, не ти се смея, не се съмнявам! — извика прекрасната жена и се отпусна на колене пред мъжа си. — Виждам само колко беше прав, когато пазеше пълно мълчание около опитите и домогванията си. Да, мили, изобретателите трябва да крият от всички, дори от собствената си жена, мъчителното раждане на славата си!… Жената си остава жена. Дори твоята Ев не можа да не се усмихне, когато за седемнадесети път от един месец насам заявяваш: „Открих!“
	Давид така чистосърдечно се смя над самия себе си, че Ев взе ръката му и я целуна благоговейно. Това беше незабравим миг, когато едно от най-редките цветя, розата на любовта и нежността, разцъфва понякога край най-безводните друмища на мизерията, дори в дъното на някоя бездна.
	Пред преследващите ги с удвоена настървеност несгоди Ев стана двойно по-сърцата. Духовното величие на мъжа й, изобретателската му доверчивост, сълзите, които често овлажняваха очите на този сърдечен и поетичен човек, всичко разви у нея невероятна съпротивителна сила. Тя още веднъж прибягна до средството, което й беше донесло вече успех. Писа на господин Метивие да обяви печатницата за продан, като си задържи дължимата сума от стойността, която ще се получи при продажбата, и го замоли настойчиво да не разорява Давид с излишни разходи. Метивие остана бездушен към трогателното й писмо. Първият му помощник отговори вместо него. Той й писа, че господин Метивие отсъствува, а той не може на своя глава да спре съдебното преследване, защото това не било в стила на неговия шеф. Ев предложи да поднови записите, като плати всички разноски, и помощникът се съгласи, при условие, че бащата на Давид Сешар му стане поръчител. Тогава Ев отиде пеш до Марсак заедно с майка си и Колб. Тя смело застана пред стария лозар и се държа така очарователно, че успя да разведри намръщеното му чело, но когато спомена с треперещо сърце за поръчителство, лицето на стария пияница тутакси промени напълно изражението си.
	— Ако бих позволил на сина ми да доближи ръка до устните ми, тоест до ръба на касата ми, той ще бръкне чак в корема ми и ще я изпразни до дъно! — извика старецът. — Всички деца обичат да бъркат в бащината кесия! А как се справих аз? Родителите ми не са похарчили нито стотинка за мене! Печатницата ви е запустяла. Само мишките и плъховете скрибуцат в нея! Вие сте красива, харесвате ми, работлива сте и сте грижлива домакиня. Но моят син!… Знаете ли какво представлява Давид? Ще ви кажа: той е учен безделник. Ако го бях оставил неук, както моите родители ме оставиха неук и неграмотен, да бях направил от него обикновен мечок, той днес щеше да печели… Това момче е моето живо наказание! И за нещастие действително е единствен, не може да се отпечата второ издание! Но той терзае и вас…
	Ев протестира безмълвно, като поклати глава в знак на отрицание.
	— Така е — продължи старецът в отговор на нейния жест, — бяхте принудена да вземете дойка, защото скръбта пресуши млякото ви. Всичко зная. Съдят ви, целият град е прогърмял! Аз бях обикновен мечок, не съм бил фактор у господа Дидо, най-прочутите печатари в Париж. Но в моя дом не е влизала обгербвана хартия! Знаете ли какво си казвам, когато вървя сред лозята си, обработвам ги, но все пак изкарвам по нещичко? Казвам си: „Нещастни старче, трепеш се като грешен дявол, трупаш екю по екю, ще оставиш хубав имот и всичко това ще отиде по пристави и адвокати или по химери и всевъзможни проекти!…“ Ето, мило дете, вие сте майка на момченце, което, както ми се стори, когато го кръщавахме с госпожа Шардон, има носа на дядо си. Чуйте ме, не мислете толкова за Давид, мислете за детето… Само във вас имам доверие… Вие няма да оставите имотът ми да се разпилее… клетия ми имотец!…
	— Но, драги татко Сешар, вие ще се гордеете един ден със сина си, той ще забогатее със собствени усилия и ще носи на ревера си ордена на „Почетния легион“!…
	— И как ще извоюва всичко това? — запита лозарят.
	— Ще видите! Но нима засега три хиляди франка ще ви разорят? С три хиляди франка ще спрете съдебните преследвания… Ако нямате доверие в него, дайте ми ги назаем, аз ще ви ги върна, наложете ипотека върху зестрата ми, върху труда ми…
	— Значи, действително преследват Давид! — провикна се лозарят, учуден, че слуховете, които бе сметнал за клевета, се оказаха истина. — Ето ползата да можеш да се подписваш!… Ами наемите ми?… Да, моето момиче, трябва да отида в Ангулем и да се посъветвам с моя авуе Кашан… Добре направихте, че дойдохте… Предупреденият човек струва колкото двама!…
	След двучасова борба Ев беше принудена да си отиде победена от необоримия довод: „Жените нищо не разбират от сделки!“ Дошла със смътната надежда, че ще успее, тя се завърна в Ангулем почти напълно сломена. Прибира се вкъщи точно навреме, за да получи, съобщение за съдебното решение, по силата на което Сешар трябваше да изплати всичко на Метивие. В провинцията появяването на съдебния пристав пред нечия врата е голямо събитие. А Дублон идваше толкова често от известно време, че всички съседи приказваха само за това. И Ев не смееше да излезе, защото се боеше от шушуканията.
	— Ох, братко, братко! — възкликна клетата Ев, като премина бързо през коридора и се заизкачва по стълбата. — Мога да ти простя само ако е било въпрос на…
	— Уви — промълви Сешар, който излезе да я посрещне, — действително е било въпрос на живот и смърт!
	— Да не говорим тогава никога вече за това — отговори тя кратко. — Жената, която го въвлече в този парижки въртоп, е престъпница!… А баща ти. Давид, е съвсем безжалостен!… Да изтърпим безропотно всичко!
	Тихо почукване на вратата прекъсна нежните думи, които Давид се готвеше да изрече, и Марион влезе, влачейки след себе си едрия и дебел Колб.
	— Госпожо — каза тя, — Колб и аз узнахме, че вие и господарят сте притеснени. И тъй като двамата заедно имаме хиляда и сто франка спестявания, решихме, че ще бъде най-добре да ви ги предложим…
	— Да ги предложим на госпожата… — повтори възторжено Колб.
	— Колб! — извика Давид. — Ние никога няма да се разделим! Занеси хиляда франка на Кашан, авуето, по нашата сметка, но поискай разписка. Ще задържим останалите сто франка. Слушай, Колб, никаква сила на света не бива да ти изтръгне ни думица за това, което върша, за часовете, през които ме няма, за нещата, които донасям, а когато те пратя да търсиш някакви растения, трябва да внимаваш да не те види никой… Ще се опитат да те съблазнят, добри мой Колб, ще ти предложат хиляди, десетки хиляди франка, за да им издадеш тайната ми…
	— И милиони да ми предложат, няма да кажа нито дума! Аз си зная добре войнишкия дълг!
	— Върви сега, предупреден си. И помолѝ Пти-Кло да присъствува, когато предаваш сумата на Кашан.
	— Добре — каза елзасецът. — Но ако забогатея някой ден, хубавичко ще му наместя костите на този съдебен гарван! Никак не ми харесва мутрата му!
	— Добър човек е Колб, госпожо — каза дебелата Марион, — при това силен като турчин и кротък като агне! Такъв човек може да направи жена си щастлива! Той именно даде идеята да пласираме по този начин спестяванията си, спестените ни „бари`“, както произнася той. Горкичкият! Говори лошо, но мисли правилно и аз му разбирам всичко. Наумил си е да отиде да работи другаде, за да не сме го хранели и него.
	— Струва си да забогатееш, макар и само за да можеш да възнаградиш такива честни хора! — каза Сешар и погледна жена си.
	Ев намираше всичко това съвсем естествено и не се учудваше, че среща човешки души на същата висота като нея самата. Нейното държание в този случай би разкрило прекрасния й характер и пред най-тъпите, дори и пред най-равнодушните.
	— Ще забогатеете, драги господине, работата е в кърпа вързана — каза Марион, — баща ви наскоро е купил нов чифлик, той ви трупа ренти, не се тревожете…
	Нима думите на Марион, казани при тези обстоятелства, за да подцени значението на собствената си постъпка, не издаваха вълнуваща деликатност?
	Подобно на всичко, създадено от човека, и френското съдопроизводство си има своите недъзи, обаче също както оръжието има две остриета, и съдопроизводството служи еднакво добре и за защита, и за нападение. Освен това то има и една забавна страна: ако двама авуета се споразумеят — а това може да стане без думи в хода на процедурата, — процесът заприличва на война в духа на първия маршал Дьо Бирон: при обсадата на Руан неговият син предложил план за превземане на града само за два дни. Генералът му казал: „Толкова ли бързаш да се прибереш вкъщи и да садиш зеле?“ Двама генерали могат да продължат войната безкрайно, като не предприемат нито един решителен ход и щадят войските си, съгласно метода на австрийските генерали, които никога не могат да бъдат упрекнати, че са пропуснали удобен случай, когато е ставало дума да нахранят добре войниците си. Кашан, Пти-Кло и Дублон се държаха по-добре и от австрийските генерали, те взеха за образец един австриец от времето на Римската империя, самия Фабиус Кунктатор!*47
	[*47 Римски генерал, известен с изключителното си благоразумие по време на войната с Анибал.]
	Хитър като лисица, Пти-Кло бързо схвана преимуществата на своите позиции. Щом плащането на разноските беше гарантирано от Големия Коенте, той реши да хитрува с Кашан и да прояви блестящо способностите си пред фабриканта на хартия, като трупа инцидент след инцидент за сметка на Метивие. В ущърб на славата на този млад Фигаро в тога обаче историкът е принуден да прекоси така бързо полето на неговите подвизи, като че ли то е покрито с разгорена жарава. Една-единствена паметна бележка за съдебните разноски, подобна на направената в Париж, е навярно достатъчна, за да се документират съвременните нрави. Предпочитам да подражавам стила на бюлетините на великата армия. Колкото по-кратко опишем фактите и постъпките на Пти-Кло, толкова по-разбираема и по-силна ще бъде тази чисто съдебна страница.
	Призован на 3 юли пред търговския съд в Ангулем, Давид не се яви. Решението му бе връчено на 8 юли. На 10 Дублон предяви изпълнителен иск и се опита да наложи запор на 12, но Пти-Кло се противопостави и призова Метивие след петнадесет дни. Метивие сметна срока за много дълъг, прати на следващия ден спешна призовка и издействува на 19 решение, с което отхвърли иска на Сешар. Това решение бе връчено на 21 и последвано на 22 от изпълнителен лист, заповед за задържане на 23 и протокол за опис на 24. Тази ярост на Метивие бе обуздана от Пти-Кло, който депозира апелативна жалба пред кралския апелативен съд. Същата жалба, повторена на 25 юли, принуждаваше Метивие да се яви пред съда в Поатие. „Отлично — каза си Пти-Кло, — сега ще спрем за известно време.“ Щом бурята бе насочена към Поатие, делото пое един авуе при кралския съд, комуто Пти-Кло даде нарежданията си. Този двуличен защитник призова краткосрочно Давид от името на госпожа Сешар за подялба на имуществото. Той ускори делото, така че на 28 юли получи решение за подялба, публикува го в „Курие Дьо ла Шарант“, съобщи го надлежно на страните на 1 август пред нотариуса бяха установени правата на госпожа Сешар. По силата на това решение тя беше обявена за кредиторка на мъжа си за скромната сума десет хиляди франка, които влюбеният Давид й бе признал като зестра в брачния договор и за чието изплащане той й даваше инвентара на печатницата и на домакинството им. Докато Пти-Кло обезпечаваше по този начин имуществото на семейството, той водеше успешно в Поатие иска, върху който основаваше апелативната си жалба. Той поддържаше, че Давид съвсем не е длъжен да плати направените в Париж съдебни разноски по преследването на Люсиен дьо Рюбампре, особено като се има предвид, че гражданският съд на департамента Сена ги бе присъдил в тежест на Метивие. Това становище, прието от апелативния съд, бе изразено в едно решение, с което се потвърждаваше присъдата на ангулемския търговски съд против Сешар-син, като се намаляваха с шестстотин франка разноските в Париж и се компенсираха някои разходи между страните с оглед на апелативната жалба на Сешар-син. Тази присъда, връчена на 17 август, на Сешар-син, беше последвана на 18 от изпълнителен лист, предписващ заплащането на капитала, лихвите и дължимите разноски, а на 20 — от протокол за запор. В този момент се намеси Пти-Кло от името на госпожа Сешар и предяви правата й над покъщнината, принадлежаща на съпругата, законно разделена по отношение на имуществото от мъжа си. Пти-Кло призова същевременно и стария Сешар, станал вече негов клиент. Ще видите защо.
	На другия ден след посещението на снаха си, лозарят отиде да се срещне със своя ангулемски авуе Кашан, за да се посъветва с него по какъв начин да спаси наемите си от банкрута на своя син.
	— Не мога да защищавам бащата, след като преследвам сина — отговори му Кашан. — Но идете при Пти-Кло. Той е много ловък и може би ще ви свърши по-добра работа и от мене.
	А в съда Кашан каза на Пти-Кло:
	— Изпратих ти стария Сешар, заеми се с него вместо мене, а друг път аз ще ти върна същата услуга.
	И в провинцията, както и в Париж, авуетата си услужват по този начин.
	Още на другия ден след като дядо Сешар повери интересите си на Пти-Кло, Големия Коенте отиде при своя съучастник и му каза:
	— Постарайте се да дадете добър урок на дядо Сешар. Той никога няма да прости на сина си, ако по негова вина загуби хиляда франка, и едно такова огорчение би пресушило всяка великодушна мисъл в сърцето му, ако изобщо то е податливо на подобни чувства!
	— Върнете се при лозята си — каза Пти-Кло на новия си клиент. — Синът ви е много притеснен, не го подяждайте, като стоите в дома му. Ще ви повикам, когато се наложи.
	И така, Пти-Кло предяви иск от името на стария Сешар пред съда, че тъй като печатарските преси са прикрепени неподвижно към пода, те са недвижими вещи по предназначение, особено като се има предвид, че сградата е служила за печатница още по времето на Луи XIV. Кашан, възмутен, като защитник на Метивие, че в Париж мебелите на Люсиен принадлежат на Корали, а в Ангулем покъщнината на Давид принадлежи на жена му и баща му (по този повод се казаха доста злъчни приказки на съдебното заседание), призова бащата и сина, за да обори тези претенции.
	— Ние искаме — провикна се красноречиво той — да разобличим измамата на тези хора, които умишлено издигат най-опасни доводи, превръщат най-безобидните и ясни членове на закона в защитни укрепления и се крият зад тях! И за какво всичко това? За да не платят някакви си три хиляди франка! Взети откъде?… От касата на бедния Метивие. И хората се осмеляват да обвиняват шконтьорите!… В какво време живеем?… И тъй, питам ви: не значи ли това да грабим парите на ближния си!… Вие няма да потвърдите подобен иск, който ще въведе безнравствеността в самото сърце на правосъдието!…
	И ангулемският съд, развълнуван от красноречивата защитна реч на Кашан, издаде противоречиво решение, с което призна собствеността на подвижната покъщнина само на госпожа Сешар, а отхвърли исканията на стария Сешар и го осъди да заплати четиристотин тридесет и четири франка и шестдесет и пет стотинки съдебни разноски.
	— Добре се нареди дядо Сешар — пошегуваха се за негова сметка авуетата, — рече да бръкне в гърнето с меда, нека плаща сега!…
	Това решение беше оповестено на 26 август, за да може още на 28 да се наложи запор на печатните преси и на останалия инвентар на печатницата. Залепиха обявите!… По искане на противната страна бе издействувано решение да се разпродава на самото място. Обявлението за продажбата бе поместено във вестниците и Дублон се надяваше, че на 2 септември ще може да пристъпи към проверка на инвентара и продажба. В този момент Давид Сешар дължеше напълно законно на Метивие по съдебно решение, влязло в сила, пет хиляди двеста седемдесет и пет франка и двадесет и пет стотинки, без лихвите. Той дължеше освен това на Пти-Кло хиляда и двеста франка плюс хонорара, който бе предоставен на щедростта на клиента. Госпожа Сешар дължеше на Пти-Кло около триста и петдесет франка без хонорара. Така че цялата сума можеше да стигне десет хиляди франка. Извън ползата от тия сведения за другите нации, които по тях могат да видят действието на съдебната артилерия във Франция, не е зле законодателят да знае, ако изобщо има време да чете, докъде може да стигне произволното прилагане на членовете на закона. Не би ли било добре да се гласува набързо някой кратичък закон, който да забрани в известни случаи на авуетата да тежняват делата с по-големи разноски, отколкото самата сума, за която се води процесът? Не е ли смешно да се подлагат на едни и същи формалности най-дребното парче земя и имение, което струва милион? От това твърде сухо изложение на различните фази на този процес всеки ще разбере огромното значение на думите: формалности, правосъдие, съдебни разноски, съвсем неподозирано от голямото мнозинство французи. На съдебен жаргон това се казва да хвърлиш запалена главня в нечие предприятие.
	Буквите на печатницата тежаха пет хиляди ливри и струваха, според цената на чугуна, две хиляди франка. Трите преси струваха шестстотин франка. Останалата част от инвентара би могла да бъде продадена като старо желязо или дървен материал. Покъщнината на домакинството би донесла най-много хиляда франка. Така че цялото имущество на Сешар-син, възлизащо на около четири хиляди франка, бе използувано от Пти-Кло и Кашан като предлог, за да го обременят със седем хиляди франка разноски, без да държим сметка за бъдещето, което, ако съдим по цветовете, обещаваше завидни плодове. Несъмнено адвокатите от Франция и Навара, а дори и от Нормандия ще се изпълнят с уважение и възхищение към Пти-Кло. Но нима всеки по-добросърдечен човек не би пролял няколко сълзи на умиление, като си помисли за Колб и Марион?
	През време на тази война срещу господаря му Колб, седнал на един стол пред вратата на алеята, когато Давид не се нуждаеше от него, изпълняваше ролята на куче-пазач. Той получаваше съдебните актове, за чието връчване следеше зорко един помощник на Пти-Кло. Щом разлепяха обяви за продажба на печатарския инвентар, Колб тутакси ги смъкваше, като същевременно обхождаше града, за да ги маха отвсякъде, викайки:
	— Мошеници!! Как могат така да измъчват добрия човек! И това ми било правосъдие!
	Марион въртеше всяка сутрин някаква машина в една хартиена фабрика и изкарваше десет су, които даваше за всекидневните разходи. Госпожа Шардон беше подновила безропотно уморителните се бдения като болногледачка и носеше на дъщеря си припечеленото в края на всяка седмица. Тя бе накарала вече да отслужат две молитви и се учудваше, че Бог остава глух към молбите й и сляп за светлината на свещите, които палеше.
	На 2 септември Ев получи единственото писмо, което Люсиен писа след писмото, с което ги уведомяваше, че е осребрил трите записа и което Давид бе скрил от жена си.
	„Ето третото писмо от заминаването му досега“ — каза си клетата жена, колебаейки се дали да разпечата злокобния плик. В момента тя хранеше детето си. Даваше му мляко с биберон, беше освободила дойката, защото не можеше да си позволи този разход. Можете да си представите душевното състояние на Ев и на Давид, когото тя събуди, след като прочетоха това писмо. Изобретателят се беше мъчил цялата нощ да произведе хартия и си беше легнал призори.
C>
@@	„Париж 29 август
	Скъпа сестро,
	Преди два дни, в пет часа сутринта, издъхна в ръцете ми едно от най-красивите божи създания, единствената жена, способна да ме обича, както ти ме обичаш, както ме обичат Давид и майка ми, прибавяйки към тези толкова безкористни чувства онова, което не могат да дадат майката и сестрата: всичките блаженства на любовта! След като пожертвува всичко за мене, клетата Корали умря може би заради мене! Заради мене, а аз нямам дори с какво да я погреба… Тя щеше да бъде утехата на моя живот. Само вие, мои мили ангели, можете да ме утешите за нейната смърт! Това невинно създание, вярвам, бе опростено от Бога, защото умря по християнски. О! Париж!… Мила моя Ев, Париж е едновременно цялата слава и целият позор на Франция, изгубих вече много илюзии тук и ще трябва да изгубя още, защото ще трябва да изпрося малкото пари, които ми са необходими, за да погреба в осветена земя тялото на един ангел!
@	Твоят нещастен брат Люсиен

	P.S. Навярно съм ти причинил доста скърби с лекомислието си, но един ден ще узнаеш всичко и ще ми простиш. Впрочем бъди спокойна: като ни видя толкова измъчени един търговец, комуто създадох доста неприятности, господин Камюзо, ми обеща, че ще уреди полиците.“
C$
	— Писмото е още влажно от сълзите му! — каза Ев на Давид и го погледна тъжно: очите й издадоха, че все още обича Люсиен.
	— Бедното момче! Навярно много е страдал, ако е бил обичан така, както казва! — възкликна щастливият съпруг на Ев.
	И мъжът, и жената забравиха всичките си собствени неволи пред стона на тази върховна мъка. В този миг Марион се втурна в стаята и извика:
	— Идат, госпожо! Идат!…
	— Кой?
	— Дублон и неговите хора, ах, дяволите! Колб се бие с тях, дошли са да разпродават.
	— Успокойте се! Няма да продават нищо! — извика Пти-Кло и гласът му отекна в съседната стая. — Току-що подадох апелативна жалба. Не бива да останем под тежестта на тази присъда, която ни обвинява в недобросъвестност. Нямах намерение да ви защищавам тук. За да ви спечеля време, дадох възможност на Кашан да дърдори, но съм сигурен, че ще победя още веднъж в Поатие…
	— Само че колко ще ни струва тази ваша победа? — попита госпожа Сешар.
	— Моят хонорар, ако спечелите, и хиляда франка, ако загубим.
	— Боже мой! — извика клетата Ев. — Нима лекарството не е по-лошо и от болестта?
	Пред този вик на невинността, прозряла гибелните ходове на съдопроизводството, Пти-Кло се стъписа, защото Ев му се стори удивително красива. Междувременно пристигна дядо Сешар, когото Пти-Кло беше повикал. Присъствието на стареца в спалнята на децата му, където внук му се усмихваше на несретата, допълни сцената.
	— Дядо Сешар — обърна се към него младият авуе, — вие ми дължите седемстотин франка за намесата ви в делото, но ще ги искате от сина си, ще ги прибавите към общата сума на наемите, които ви дължи.
	Старият лозар схвана злъчната ирония, която Пти-Кло вложи в тона и в изражението си, когато му подхвърли тези думи.
	— По-евтино щеше да ви излезе, ако бяхте гарантирали за сина си — каза Ев, като се отдалечи от люлката и дойде да целуне стареца.
	Давид, тежко унизен от вида на струпаните пред къщата му хора, привлечени от боричкането на Колб и хората на Дублон, подаде ръка на баща си, без да му каже добър ден.
	— А от къде на къде да ви дължа седемстотин франка! — попита старецът.
	— Първо, защото се заех с вашите работи. Касае се за ваши наеми и за мене вие сте отговорен наравно с вашия длъжник. Ако син ви не ми плати тия разноски, ще ми ги платите вие… Но това не е нищо, след няколко часа ще се опитат да хвърлят Давид в затвора, ще оставите ли да го отведат?
	— Колко дължи?
	— Пет-шест хиляди франка извън това, което дължи на вас и на жена си.
	Старецът, преизпълнен от недоверие, погледна трогателната картина, разкрила се пред очите му в тази стая в синьо и бяло: красивата разплакана жена до люлката, Давид, огънал се най-сетне под бремето на тревогите, авуето, който го беше привлякъл може би тук като в клопка. Мечокът си въобрази, че искат да спекулират с бащинските му чувства и се уплаши да не би да го изнудят. Той се приближи до детето и го помилва, а то му подаде ръчички. Сред толкова много грижи детето бе гледано все пак като дете на английски лорд и имаше на главата си малка шапчица, подплатена с розова коприна.
	— Е, нека Давид се оправя, както може, аз мисля само за това дете — извика старият дядо — и майка му ще одобри държанието ми. Давид е толкова учен, че трябва да знае как да плати дълговете си.
	— А аз ще ви преведа на ясен френски език вашите чувства — заяви подигравателно авуето. — Чуйте какво ще ви кажа, дядо Сешар, вие завиждате на сина си. Ще изслушате ли истината? Вие именно докарахте Давид до това положение, като му продадохте печатницата три пъти по-скъпо, отколкото струва, и като го разорихте, за да ви плати тази лихварска цена. Така е, няма защо да клатите глава. Вестникът, който продадохте на Коенте, като прибрахте цялата получена за него сума, представляваше всъщност стойността на печатницата ви… Вие ненавиждате сина си не само защото сте го ограбили, но и защото сте направили от него нещо повече от самия вас. Вие се преструвате, че страшно много обичате внук си, за да прикриете липсата на чувства към сина и снаха си, които биха ви костували пари hic et nunc*48, докато внук ви се нуждае от вашата обич само in extremis*49. Вие обичате това момченце, колкото да се каже, че изобщо обичате някого от семейството си и да не ви обвиня в коравосърдечие. Ето интимната ви мисъл, дядо Сешар…
	[*48 Именно сега (лат.).]
	[*49 В краен случай (лат.).]
	— Затова ли ме повикахте тук, да чуя тия обиди? — извика старецът със заплашителен глас, поглеждайки последователно авуето, снаха си и сина си.
	— Престанете, господине! — извика клетата Ев на Пти-Кло. — Да не би да сте се заклели да ни разорите? Моят мъж никога не се е оплаквал от баща си… — Лозарят изгледа недоверчиво снаха си. — Да, той, ми е казвал хиляди пъти, че вие го обичате по ваш начин — обърна се тя към стареца, схванала мнителността му.
	Следвайки указанията на Големия Коенте, Пти-Кло искаше окончателно да скара бащата и сина, за да не би лозарят да помогне на Давид да излезе от бедственото положение, в което бе изпаднал.
	— В деня, когато тикнем Давид в затвора — беше казал Големия Коенте на Пти-Кло предната вечер, — ще ви представя у госпожа Дьо Сенонш.
	Прозрението, вдъхнато от голямата обич, просветли Ев и тя отгатна тази нарочно предизвикана враждебност, както по-рано беше почувствувала измяната на Серизе. Всеки лесно ще си представи колко бе изненадан Давид! Той не можеше да проумее откъде Пти-Кло познаваше толкова добре баща му и неговите дела. Честният печатар не подозираше връзките на своя защитник с братя Коенте, както впрочем не знаеше, че зад Метивие стояха пак Коенте. Мълчанието на Давид беше оскърбително за стария лозар, а авуето използува удивлението на своя клиент, за да напусне стаята.
	— Сбогом, драги Давид, вие сте предупреден, апелативната жалба е безсилна да отмени присъдата за задържането ви. Вашите кредитори разполагат само с това средство и ще прибегнат до него. Затова измъквайте се!… Или по-скоро, ако ми вярвате, послушайте ме, срещнете се с братя Коенте, те притежават капитали и ако сте направили вече откритието си, ако то отговаря на надеждите ви, сдружете се с тях. Те в крайна сметка не са лоши хора…
	— Каква е тази тайна? — полюбопитствува дядо Сешар.
	— Нима смятате сина си толкова глупав, че да изостави печатницата си, без да има предвид нещо друго? — извика авуето. — Ами че той е напът, както сам ми каза, да изнамери начин за произвеждане на хартия по три франка топът вместо по десет франка, каквато е днешната цена…
	— Още един опит да ме уловите! — възкликна дядо Сешар. — Вие всички тук сте се наговорили като панаирджийски мошеници. Ако Давид е открил това, той няма нужда от мене, вече е милионер! Сбогом, драги приятелчета, лека нощ.
	И старецът заслиза по стълбите.
	— Помислете си къде ще се скриете — посъветва Пти-Кло Давид и изтича след стария Сешар, за да го подразни още.
	Дребният авуе настигна мърморещия лозар на площад Мюрие, придружи го до Умо и се раздели с него, като преди това го заплаши, че ще извади изпълнителен лист за разноските, които му дължи, ако не му бъдат изплатени до края на седмицата.
	— Ще ви платя, но само ако ми посочите някакъв начин да лиша от наследство сина си, без да навредя на внука и на снаха си!… — заяви старият Сешар и си тръгна, без да се сбогува.
	„Колко добре познава своите противници Големия Коенте! Хубаво ми казваше: заради тези седемстотин франка бащата няма да изплати седемте хиляди франка задължения на своя син! — помисли си авуето, докато се изкачваше към Ангулем. — И все пак не трябва да се оставям да ме извози този стар хитрец, време е да го накарам да мине от думи към дела.“
	— Кажи сега, Давид, скъпи мой, какво смяташ да правиш?… — попита Ев, когато дядо Сешар и авуето си отидоха.
	— Сложи най-голямата си тенджера на огъня, моето момиче! — поръча Давид на Марион. — Работата ми е вече опечена.
	Като чу думите му, Ев взе шапката, шала и обу обувките си с трескава бързина.
	— Облечете се, драги приятелю — обърна се тя към Колб, — моля ви да ме придружите, защото трябва да узная дали има някакво средство да излезем от този ад…
	— Господине — възкликна Марион, когато Ев излезе, — бъдете по-разумен или госпожата ще умре от мъка. Спечелете пари, за да изплатите дълговете си, а после търсете, колкото си искате, вашите съкровища!…
	— Мълчи, Марион! — отговори Давид. — Последната трудност ще бъде победена. Ще получа едновременно и патент за изобретението, и патент за усъвършенствуването.
	Най-голямата пречка за изобретателите във Франция е патентът за усъвършенствуване. Човек може да загуби десет години от живота си в търсене на индустриален способ, машина или някакво откритие. Той получава патент и си въобразява, че е господар на изобретението си, а по стъпките му върви конкурент и ако не е предвидил всичко, конкурентът ще усъвършенствува изобретението му с един винт и ще му го отнеме. Така че, изнамирайки евтина каша за производство на хартия, Давид съвсем нямаше да е казал последната дума! Други можеха да усъвършенствуват способа. Давид искаше да предвиди всичко, за да не би някой да изтръгне богатството, до което се домогваше с цената на толкова несгоди. Холандската хартия (това име се дава на хартия, произведена само от ленени парцали, макар че тя не се произвежда вече в Холандия) се получава лесно, но тя се слепва лист по лист от работника и това оскъпява цената й. Ако можеше да се слепи с евтино лепило самата каша в съда, както правят днес, макар и не най-ефикасно, не би останало място за друго усъвършенствуване. Така че от един месец насам Давид се опитваше да слепи в казана хартиената каша. Той се опитваше да разгадае едновременно две тайни.
	Ев отиде при майка си. По една благоприятна случайност госпожа Шардон се грижеше в момента за жената на първия помощник-прокурор, която току-що бе родила бъдещия наследник на рода Мило дьо Ньовер. Загубила доверие в съдебните служители, Ев бе наумила да се посъветва за положението им със законния защитник на вдовиците и сираците и да го запита дали не би могла да освободи Давид, като сама поеме дълга и продаде своите права. Тя се надяваше също да узнае истината по двуличното поведение на Пти-Кло. Изненадан от красотата на госпожа Сешар, магистратът я прие не само с уважението, дължимо на жена, но и с особена галантност, на каквато Ев не беше свикнала. С една дума, клетата жена съзря в очите на помощник-прокурора този израз, който след женитбата си беше забелязвала само в очите на Колб; за хубави жени като Ев това изражение е критерият за преценка на мъжете. Когато някакъв порок, користолюбието или възрастта вледенят в очите на мъжа пламъка на безрезервно покорство, който гори на младини, жената се изпълва с недоверие и започва да наблюдава внимателно мъжа. Братя Коенте, Пти-Кло, Серизе и всички ония, в лицето на които Ев бе отгатнала врагове, я бяха гледали със сухи и хладни очи. Ето защо тя се почувствува добре при прокурора, който обаче, макар и да я прие радушно, разби с няколко думи всичките й илюзии.
	— Съвсем не е сигурно, госпожо — каза й той, — че кралският съд ще отмени присъдата, която ограничава само до движимото имущество отказа на вашия мъж във ваша полза от всичко, което притежава, за да обезпечи правата ви. Тази ваша привилегия не трябва да послужи, за да се покрие една измама. Но вие ще бъдете допусната като кредиторка при подялбата на сумата, получена от продажбата, както и свекър ви ще има правото да използува своето предимство за дължимите наеми. Освен това, след като апелативният съд произнесе присъдата си, тя ще даде повод за нови оспорвания, във връзка с това, което на юридически език се нарича _контрибуция_.
	— Но в такъв случай Пти-Кло ни разорява! — възкликна Ев.
	— Поведението на Пти-Кло съответствува на пълномощието, дадено му от мъжа ви, който, както казва неговият авуе, иска да печели време. Според мене по-добре е да се откажете от обжалването и да се явите като купувач при продажбата заедно със свекър ви, за да си възвърнете най-необходимото за работата ви, вие в пределите на вашите вземания, а той в размера на наемите си… Естествено това би означавало да се ускори развръзката, но авуетата ви скубят!
	— Но тогава пък ще бъда в ръцете на стария Сешар, комуто ще дължа наема за пресите и наема за къщата, а мъжът ми пак ще бъде преследван от господин Метивие, който няма да получи почти нищо…
	— Точно така, госпожо.
	— Значи, положението ни ще стане още по-лошо!…
	— Какво да се прави, госпожо, законът в крайна сметка е на страната на кредитора. Вие сте получили три хиляди франка, длъжни сте да ги върнете…
	— О, господине, нима смятате, че сме способни да…
	Ев млъкна, защото си даде сметка, че оправданието й може да навреди на брат й.
	— О, много добре ми е известно — поде магистратът, — че този процес е много тъмен както по отношение на длъжниците, които са честни, чувствителни, бих казал дори, възвишени хора… така и по отношение на кредитора, който всъщност е само подставено лице…
	Ев, напълно объркана, погледна ужасена магистрата.
	— Нали разбирате — подметна той, поглеждайки я многозначително, — докато седим и слушаме пледоариите на господа адвокатите, ние разполагаме с премного време, за да поразмислим върху това, което става пред очите ни.
	Ев се прибра вкъщи, отчаяна от безпомощността си. Същата вечер в седем часа Дублон донесе заповедта за задържане. Съдебното преследване достигна връхната си точка.
	— От утре нататък ще мога да излизам само нощем — промълви Давид.
	Ев и госпожа Шардон избухнаха в ридания. За тях криенето на длъжника беше позор. Когато узнаха, че свободата на господаря им е застрашена, Колб и Марион се разтревожиха главно защото отдавна се бяха убедили, че той е неспособен да хитрува. Те толкова се уплашиха за него, че се явиха пред госпожа Шардон, Ев и Давид, молейки ги да им кажат как биха могли да им докажат своята преданост. Влязоха в стаята тъкмо когато тези три същества, за които доскоро животът беше толкова лек, плачеха пред необходимостта да укрият Давид. Но как щяха да се изплъзнат от невидимите шпиони, които навярно още отсега дебнеха всяка стъпка на този за нещастие толкова разсеян човек?
	— Ако госпожата благоволи да почака петнадесетина минути, аз ще предприема разузнаване във вражеския лагер — предложи Колб — и ще се убедите, че разбирам от тази работа, макар че приличам на немец. Аз съм истински французин и не ми липсва тънък ум.
	— Моля ви, госпожо, оставете го да отиде! Той мисли само за едно: как да запази господаря. Колб не е елзасец, той е истинско вярно куче.
	— Добре, вървете, драги Колб — каза му Давид, — имаме още време, за да вземем някакво решение.
	Колб отиде право у съдебния пристав, където в този момент враговете на Давид, събрани на съвещание, разискваха как да го задържат.
	Арестуването на длъжник в провинцията е изключително голямо, вън от каквито и да било правила събитие. Преди всичко хората се познават твърде добре помежду си, за да прибегнат изобщо до толкова грозно средство. Кредитори и длъжници трябва да живеят лице срещу лице цял живот. Освен това, когато някой търговец банкрутира — така се казва в провинцията, където не се прощава подобно законно обирничество, — тоест замисли фалит от по-голям мащаб, Париж му служи за убежище. Париж е за провинцията един вид чужбина: там може да се намерят едва ли не недостъпни скривалища, а и правата на преследващия пристав са безсилни отвъд границите на неговата област. Съществуват и други, почти непреодолими пречки. Затова в провинцията без никакво изключение се прилага законът за неприкосновеността на жилището. Съдебният пристав няма право, както това може да стане в Париж, да влезе в чужд дом, за да арестува длъжника. Законодателят е сметнал за необходимо този закон да не важи за Париж, защото там почти винаги в един дом живеят по няколко семейства. Но за да наруши неприкосновеността на жилището на длъжника в провинцията, приставът трябва да поиска съдействието на мировия съдия. А тъй като приставите са подчинени на мировия съдия, той може да даде или да откаже съдействието си. За чест на мировите съдии трябва да кажем, че това задължение им тежи и те не желаят да стават проводници на слепи страсти и отмъщения. Задържането среща и други, не по-малко сериозни затруднения, насочени към смекчаване на напълно излишната суровост на закона относно телесната принуда чрез обичайното право, което често толкова изменя законите, че направо анулира действието им. В големите градове се срещат доста окаяници, пропаднали типове без чест и достойнство, готови да станат шпиони, но в малките градове всички се познават достатъчно и не се решават да станат наемници на приставите. Ако някой от простолюдието би се поддал на съблазънта, би бил принуден после да напусне града. Така че, понеже задържането на длъжника не е, както в Париж или другите големи населени центрове, единствена привилегия на търговската стража, то се превръща в извънредно сложна процедура, в игра на надхитряне между длъжника и пристава, чиито изобретателни ходове доставят твърде занимателни хроники във вестниците. Големия Коенте не искаше да излезе наяве, но Дебелия Коенте, който твърдеше, че уж бил натоварен с този процес от Метивие, беше дошъл при Дублон заедно със Серизе, вече негов фактор, който се бе съгласил да им съдействува срещу обещаните от тях хиляда франка. Дублон разчиташе на двама свои хора. Така че братя Коенте разполагаха вече с трима копои, за да следят жертвата си. Впрочем Дублон можеше да използува в момента на задържането и жандармерията, която по силата на закона е длъжна да окаже съдействие на пристава, щом той го поиска. В този момент тези петима души бяха събрани в кабинета на Дублон, разположен в партера на къщата, зад канцеларията му.
	В канцеларията се влизаше през доста широк коридор, застлан с плочи, който напомняше алея. Къщата имаше обикновена средно голяма врата. От двете й страни бяха заковани позлатени служебни табелки, в центъра на които бяха гравирани с черни букви думите _„Съдебен пристав“_. Двата прозореца откъм улицата бяха снабдени със здрави железни решетки. Кабинетът гледаше към градината, където приставът, почитател на Помона*50, отглеждаше лично и много успешно овощни дървета. Срещу канцеларията се намираше кухнята, а зад нея се виеше стълбата, която водеше на първия етаж. Къщата се намираше на малка уличка зад новата съдебна палата, тогава още в строеж и довършена едва в 1830 година. Тези подробности не са излишни, ако искате да разберете какво направи Колб.
	[*50 Богиня на плодовете, омъжена за бога на пролетта.]
	Елзасецът беше намислил да се яви при пристава под предлог, че иска уж да му предаде господаря си, за да узнае какви примки му готвят, та да го предпази от тях. Отвори му готвачката. Колб заяви, че иска да говори по работа с господин Дублон. Недоволна, че посетителят я безпокои — тя тъкмо миеше чиниите, — жената отвори вратата на канцеларията и покани Колб, когото не познаваше, да почака там господаря й, който имал съвещание в кабинета си. След това тя отиде да предупреди Дублон, че някакъв човек иска да говори с него. Думата „човек“ така недвусмислено означаваше селянин, че приставът отвърна:
	— Нека почака!
	Колб седна до вратата на кабинета.
	— Е, как смятате да действувате? Ако можем да го хванем утре сутринта, поне няма да си губим времето — чу се гласът на Дебелия Коенте.
	— Нищо по-лесно, ненапразно прякорът му е Наивника! — провикна се Серизе.
	Щом позна гласа на Дебелия Коенте и главно, щом го чу какво казва, Колб тутакси се досети, че говорят за господаря му. Но той направо се смая, когато разпозна гласа на Серизе.
	„А този хлапак ядеше хляба му!“ — каза си той ужасен.
	— Слушайте, деца — поде Дублон, — ето как ще постъпим: ще разположим нашите хора на големи разстояния един от друг от улица Болийо и площад Мюрие във всички посоки, така че да можем да следим Наивника — много ми харесва този прякор! — без той да забележи. Ще го чакаме да влезе в дома, където възнамерява да се укрие, ще го оставим спокоен няколко дни, за да се почувствува сигурен, и ще го пресрещнем било преди изгрев, било преди залез-слънце.
	— А какво ли прави сега? Да не би да се изплъзне от ръцете ни? — забеляза Дебелия Коенте.
	— У дома си е — заяви Дублон. — Ако излезе, веднага ще узная. Едно от моите вещи лица стои на пост на самия площад Мюрие, другото стои на ъгъла при палатата, а третото е на тридесет крачки от къщата ми. Излезе ли, те ще си подсвирнат един на друг и преди да успее да направи три крачки, аз ще бъда уведомен по този телеграфически начин.
	На езика на съдебните пристави под вещо лице се разбира стражар.
	Колб не разчиташе на толкова щастлива случайност! Той излезе безшумно от канцеларията и каза на прислужницата:
	— Господин Дублон ще се забави много, затова ще мина утре сутринта.
	Като бивш кавалерист, Колб се сети за нещо и бързо го приведе към изпълнение. Той изтича тутакси у един свой познат, който даваше коне под наем, избра един кон, поръча да го оседлаят и незабавно се върна у господаря си, където завари Ев дълбоко отчаяна.
	— Какво се е случило, Колб? — запита Давид, като забеляза радостното и същевременно тревожно изражение на елзасеца.
	— Вие сте заобиколен от мошеници и трябва непременно да се скриете. Помислили ли сте, госпожо, за някакво скривалище?
	Когато честният Колб разказа за измяната на Серизе, за наблюдателните постове около къщата и за участието на Дебелия Коенте в преследването, когато ги предупреди за замислените коварни ходове срещу неговия господар, те видяха положението на Давид в най-зловеща светлина.
	— Коенте те преследват! — извика Ев сломена. — Затова Метивие се държа така безмилостно… Те произвеждат хартия и искат да се доберат до тайната ти!
	— Но как да се спасим от тях? — възкликна госпожа Шардон.
	— Ако госпожата може да намери сигурно скривалище за господаря, аз се наемам да го заведа там, без никой да го види — заяви Колб.
	— Ще влезете нощем у Базин Клерже — отговори Ев, — ей сега ще отида да уговоря всичко с нея. Мога да разчитам на Базин, както на самата себе си.
	— Шпионите ще те проследят — каза най-сетне Давид, който се поокопити. — Трябва да измислим начин да предупредим Базин, без някой от нас да отиде у нея.
	— Госпожата може спокойно да отиде там — обади се Колб, — чуйте моя план: аз ще изляза с господаря, ще увлечем подир нас свиркачите, а през това време госпожата ще отиде у госпожица Базин, без никой да тръгне по следите й. Взел съм кон, господаря ще се качи на коня и дяволът дори не би могъл да ни хване!
	— Сбогом, мой мили! — извика клетата жена и се хвърли в обятията на мъжа си. — Никой от нас няма да идва при тебе, за да не те издадем. Трябва да си кажем сбогом за цялото време, докато ще трае твоят доброволен затвор. Ще си пишем по пощата, Базин ще пуска твоите писма, а аз ще ти пиша до нея.
	Когато излязоха от къщата, Давид и Колб чуха подсвиркванията и повлякоха шпионите към долния край при Порт Пале, където живееше собственикът на конете. Там Колб накара Давид да се качи зад него и го помоли да се държи здраво.
	— Свиркайте! Свиркайте, приятелчета! Пет пари не давам за вас! Няма да уловите стария кавалерист!
	И бившият кавалерист пришпори коня в полето с такава сила, че шпионите не само не можаха да ги последват, но и не разбраха накъде отиват.
	Под остроумно измисления предлог да се посъветва с него, Ев отиде у Постел. След като изслуша оскърбителното му голословно състрадание, тя напусна дома му и успя да се промъкне незабелязано до къщата на Базин. Повери й неприятностите си и я замоли да й помогне. От предпазливост Базин беше въвела Ев в спалнята си. Тя отвори вратата на съседната стаичка с прозорче на самата стряха, където ничие човешко око не можеше да проникне. Двете приятелки отпушиха малката камина, свързана с кюнец с камината в работилницата, в която гладачките поддържаха огън за ютиите си. Ев и Базин постлаха плочите на пода със стари одеяла, за да заглушат шума, който Давид неволно би могъл да вдигне, поставиха походно легло, печка за опитите му, маса и стол за сядане и писане. Базин обеща да му носи храната през нощта. Тъй като никой не влизаше в спалнята й, Давид щеше да бъде защитен от враговете си, дори и от полицията.
	— Сега вече съм спокойна, защото ще бъде на сигурно място — промълви Ев и целуна приятелката си.
	Тя се върна още веднъж у Постел уж за допълнителни пояснения, които можеше да й даде само един вещ съдия от търговския съд, и той я придружи, до дома й, слушайки оплакванията й.
	— Ако се бяхте омъжили за мене, щяхте ли да стигнете до това положение?…
	Това съжаление се таеше във всички думи на дребничкия аптекар. Когато се върна вкъщи, той завари жена си, терзана от ревност към възхитително красивата госпожа Сешар и разярена от любезността на мъжа си към нея. Аптекарят укроти Леони, като заяви, че според него дребните червенокоси жени превъзхождат едрите чернооки хубавици, които приличали на хубави коне, държани вечно затворени в конюшнята. Изглежда, че той подкрепи тези свои думи с по-убедителни доказателства за искреност, защото на другия ден госпожа Постел се умилкваше около него.
	— Можем вече да бъдем спокойни — каза Ев на майка си и на Марион, които, както се изрази прислужницата, „още не бяха дошли на себе си“.
	— О! Те отидоха! — каза Марион, когато Ев огледа стаята.
	— А сега накъде? — запита Колб, след като бяха изминали една левга по пътя за Париж.
	— В Марсак — отвърна Давид, — тъй и тъй си тръгнал натам, ще се опитам за последен път да умилостивя бащиното сърце.
	— Предпочитам да атакувам цяла артилерийска батарея, защото баща ви няма сърце!
	Старият печатар не вярваше в сина си. Той го преценяваше, както преценява простолюдието: по резултатите. Преди всичко дори не помисляше, че е ограбил Давид, освен това не помисляше, че времената са се променили и си казваше: „Дадох му готова печатница, същата, в която работех и аз. А той, хиляда пъти по-учен от мене, не можа да се справи с нея!“
	Неспособен да разбере сина си, той го осъждаше и си въобразяваше, че превъзхожда този висок ум, като си казваше: „Пазя му хляба!“ Моралистите никога няма да успеят да обяснят влиянието на чувствата върху заинтересоваността. То е не по-малко силно, отколкото влиянието на заинтересоваността върху чувствата. Всички закони на природата имат двояко въздействие, в противоположно направление. Давид разбираше баща си и беше толкова великодушен, че му прощаваше. Колб и Давид стигнаха към осем часа в Марсак и завариха стареца, както довършваше вечерята си и се канеше да си легне.
	— На правосъдието дължа тази своя среща с тебе! — подхвърли бащата с горчива усмивка.
	— Нима е възможно да се срещнете вие и моят господар!… Той лети в небесните висини, а вие не излизате от лозята си! — извика Колб възмутен. — Платете! Платете! Това е вашият бащински дълг!…
	— Стига, Колб, иди си. Остави коня у госпожа Куртоа, за да не безпокоим баща ми, и знай, че бащите винаги са прави.
	Колб излезе, но ръмжейки като куче, нахокано несправедливо от господаря си, което се подчинява против волята си. Давид предложи на баща си да му представи неопровержимо доказателство за откритието си, без да разкрива тайната си, и да му отстъпи дял в това начинание, възлизащ на необходимите му суми както за незабавното му освобождение, така и за използуване на откритието му.
	— А как ще ми докажеш, че можеш да направиш хартия от нищо и която да не ти струва нищо? — попита бившият печатар, като хвърли на сина си пиянски поглед, в който обаче проблясваха хитрост, любопитство и алчност, както светкавицата раздира дъждовния облак.
	Верен на своите привички, старият мечок никога не си лягаше, без да се нагласи за спане, а нагласяването се състоеше в две бутилки превъзходно старо вино, което той си изпиваше на малки глътки.
	— Нищо по-просто — отговори Давид. — Нямам хартия у мене, дойдох тук, за да избягам от Дублон, и като се озовах на пътя за Марсак, си помислих, че може би вие ще ме улесните, вместо да се обърна към някой лихвар. Нямам нищо друго върху себе си освен дрехите си. Затворете ме в някое потайно местенце, където никой не може да влезе и никой не може да ме види, и…
	— Как! — извика старецът и изгледа страшно сина си. — Ти няма да ми позволиш да те гледам, докато приготвяш хартията?…
	— Татко — отвърна Давид, — вие ми доказахте, че в сделките няма баща…
	— А! Нямаш доверие в човека, който ти е дал живот!
	— О, не, не в него, но в човека, който ми отне възможността да живея.
	— Всеки за себе си, прав си! — съгласи се старецът. — Така да бъде, ще те затворя в килера.
	— Ще вляза вътре с Колб, ще ми дадете един казан, за да сваря кашата си — поде Давид, без да забележи проницателния поглед на баща си, — после ще ми наберете стъбла от ангинари и аспержи, от парлива коприва и тръстика край брега на рекичката. Утре сутринта ще изляза от килера ви с великолепна хартия…
	— Ако това стане — и старият мечок неволно хлъцна, — може би ще ти дам… ще видя дали бих могъл да ти дам… хм… двадесет и пет хиляди франка при условие, че ще ми осигуриш двадесет и пет хиляди франка печалба всяка година…
	— Подложете ме на изпитание, съгласен съм! — извика Давид. — Колб, качи се на коня, препусни до Манл, купи оттам голямо сито от конски косми от майстора на сита и лепило от някой бакалин и се върни колкото можеш по-бързо.
	— Заповядай, пийни си — каза бащата, като поднесе на сина си една бутилка, хляб и останалото студено месо. — Подкрепи се, а през това време аз ще ти набера нужното количество от твоите зелени парцали. Защото парцалите ти са зелени, сине, страх ме е даже, че са съвсем зелени!
	Два часа по-късно, към единадесет часа вечерта, старецът затвори сина си и Колб в една стаичка до самата изба, покрита с кухи керемиди. Там се намираха линовете за приготвяне на прочутите ангулемски вина, от които се произвеждат всички видове ракии, известни под името коняк.
	— Ами че това е цяла фабрика! — възкликна Давид. — Има всичко необходимо — и дърва, и съдове!
	— Довиждане до утре — каза дядо Сешар, — ще ви затворя и ще пусна двете кучета. Така ще бъда сигурен, че никой няма да може да ви донесе хартия. Покажи ми утре листовете и още отсега ти заявявам, че ще ти стана съдружник и тогава сделките ни ще бъдат добре водени и в пълна изправност…
	Колб и Давид останаха в избата и около два часа трошиха и подготвяха стъблата, служейки си с две дебели дъбови дъски. Огънят пламтеше, водата вреше. Към два часа сутринта Колб, по-малко залисан от Давид, дочу въздишка, която завърши, с пиянско хлъцване. Той взе единия свещник и почна да търси из мазето. Внезапно съгледа моравото лице на дядо Сешар, което се подаваше през малкия четвъртит отвор на вратата, водеща от избата във варилнята, пред която бяха натрупани празни бъчви. Хитрият старец беше въвел сина си и Колб във варилнята през една външна врата, която служеше за изнасяне на пълните бурета, докато вътрешната врата се използуваше, за да търкалят през нея буретата от избата въз варилнята, без да се заобикаля, като се минава през двора.
	— А, това не е честно, дядо, искате да изиграете сина си… Знаете ли какво правите, когато пиете бутилка хубаво вино? Наливате го в гърлото на безчестен човек!
	— Вие ли сте, татко? — попита Давид.
	— Дойдох да видя дали нямате нужда от нещо — каза старецът, почти напълно изтрезнял.
	— От голямо безпокойство за нас ли взехте тази стълба? — запита Колб, като отвори вратата и намери стареца само по риза, покатерен на къса стълба.
	— Но вие излагате на опасност здравето си! — извика Давид.
	— Струва ми се, че съм станал сомнамбул — каза старецът засрамен и слезе от стълбата. — Липсата на доверие в собствения ти баща ми донесе кошмарни сънища, присъни ми се, че си се споразумял с дявола, за да осъществиш невъзможното!
	— Дяволът се крие във вашата страст за жълтици! — провикна се Колб.
	— Идете да си легнете, татко — посъветва го Давид. — Затворете ни, ако искате, но спестете си мъката да слизате повторно, защото Колб ще стои на стража.
	На другия ден в четири часа Давид излезе от варилнята като унищожи всички следи от своите опити и донесе на баща си тридесетина листа хартия, почти съвършени по тънкост, белина, плътност и здравина. На тях личаха във филигран различните дебелини на нишките на ситото. Старецът взе мострите, опита ги с език като мечок, свикнал от младини да използува небцето си за изпробване на хартия. Той започна да пипа хартията, да я мачка, прегъна я и я подложи на всички изпитания, чрез които печатарите разпознават качествата на листовете, и макар че нямаше какво да каже, не пожела да се признае победен.
	— Трябва да се види как ще понесе пресата! — забеляза той, за да не похвали сина си.
	— Ама че чудак! — каза Колб.
	Старецът придоби равнодушно изражение и прикри мнимата си нерешителност под бащинско достойнство.
	— Не искам да ви лъжа, татко. Тази хартия все още ми се струва доста скъпа, затова се опитвам да разреша проблема за слепването на хартията в самия казан… Само това все още не ми се удава.
	— А-а! Ти би желал да ме впримчиш!
	— Да ви кажа ли самата истина? Аз слепвам добре в казана, но досега лепилото не прониква еднакво в кашата и придава грапавост на хартията.
	— Отлично, усъвършенствувай слепването в казана и ще получиш парите ми.
	— Господарят ми никога няма да види цвета на вашите пари!
	Старецът очевидно желаеше да си отмъсти на Давид за срама, изпитан през нощта. Затова той се държа прекалено студено с него.
	— Татко — каза Давид, като помоли Колб да излезе, — аз не ви се сърдя, задето оценихте печатницата толкова скъпо и задето я продадохте по вашата произволна оценка. Винаги съм виждал във вас своя баща. Казвах си: „Нека този старец, който много се е трудил, който безспорно ме е отгледал по-добре, отколкото заслужавах, да се радва спокойно и както му се ще, на плодовете на своя труд.“ Аз даже изоставих имуществото на майка ми и се нагърбих безропотно с тежкия живот, който вие ми отредихте. Зарекох се да забогатея, без да ви досаждам. И ето, открих тази тайна при много тежки условия, без хляб вкъщи, изтерзан за дългове, които не са мои… Да, аз се борих търпеливо, докато силите ми се изчерпаха. Може би ми дължите помощ!… Но не искам да мислите за мен, мислете за една жена и едно малко дете… (при тези думи Давид не можа да сдържи сълзите си) и им окажете помощ и закрила! Нима ще останете по-назад от Марион и Колб, които ми дадоха своите спестявания? — възкликна синът, гледайки баща си, който стоеше все така леден като печатарска плоча.
	— И това не ти ли стигна!… — провикна се старецът без капка свян. — Ами че ти си готов да погълнеш цяла Франция… Сбогом! Аз съм премного невеж, за да се тикам в изобретения, където единственият подяден ще бъда аз! Маймуната няма да изяде мечока — добави той, намеквайки за техните печатарски прозвища. — Аз съм лозар, а не банкер… И после, как да ти кажа, сделките между баща и син не са особено изгодни! Ела да вечеряме. Да не кажеш, че не ти давам нищо!…
	Давид беше от тези същества с благородно сърце, способни да заглушат огорчението и да го прикрият от хората, които им са скъпи. Затова, когато у подобни хора болката прелее, тя явно е била свръх силите им. Ев бе разбрала добре мъжествения характер на Давид. Но бащата видя в този пръв изблик на скръб, излязъл от дъното на повърхността, обикновено оплакване на дете, което се опитва да надхитри баща си. И той отдаде крайното униние на сина си на срама от неуспеха. Баща и син се разделиха скарани.
	Давид и Колб се върнаха към полунощ в Ангулем и влязоха пеш в града, предпазливо, като че ли бяха извършили обир. Към един часа сутринта Давид бе въведен, без никой да го види, в дома на Базин Клерже, в приготвеното за него от жена му убежище. Там остана да го пази най-изобретателната в състраданието си жена — една гризетка. На следната сутрин Колб се похвали, че е спасил господаря си, като го качил на коня си и се разделил с него чак когато го настанил в една кола, която заминавала за околностите на Лимож. В мазето на Базин бяха складирали големи запаси от суровини, затова не се наложи Колб, Марион, госпожа Сешар или майка й да поддържат връзка с нея. Два дни след като се скара със сина си, старият Сешар, който разполагаше с още двадесет дни, преди да се залови с гроздобера, довтаса при снаха си, подтикнат от скъперничеството си. Не можеше вече да заспи, искаше да узнае дали това откритие предлага някакви изгледи за забогатяване и реши да следи работата отблизо. Той се настани над апартамента на снаха си, в една от двете мансардни стаи, които си бе запазил, и заживя там, затваряйки очи за безпаричието, което гнетеше семейството на сина му. Дължаха му наеми, можеха поне да го хранят! И никак не му се виждаше странно, че домашните му си служат с калайдисани железни прибори.
	— И аз започнах така — отвърна той на снаха си, когато тя се извини, че не може да му предложи сребърни прибори.
	Марион беше принудена да купува на кредит всичките провизии за вкъщи. Колб помагаше на строители-зидари за двадесет су на ден. Най-сетне бедната Ев остана само с десет франка, но заради детето си и заради Давид жертвуваше последните си средства, за да посрещне добре лозаря. Все още се надяваше, че нейното внимание, почтителната й обич и примирението й ще затрогнат скъперника — той обаче си оставаше безучастен. Най-сетне, когато забеляза, че и неговият поглед е студен, както очите на Коенте, Пти-Кло и Серизе, тя се опита да вникне в характера му и да отгатне намеренията му. Напразен труд! Дядо Сешар си оставаше непроницаем, макар че рядко изтрезняваше. Пиянството представлява двойно прикритие. Използувайки лекото си опиянение, доста често престорено, а не действително, старецът се опитваше да изтръгне от Ев тайната на откритието на Давид. Той ту ласкаеше, ту заплашваше спаха си. Когато Ев му отговаряше, че не знае нищо, той й казваше:
	— Ще изпия цялото си имущество, ще го превърна в пожизнена рента.
	Тази недостойна борба уморяваше бедната жертва, която, за да не покаже неуважение към свекъра си, престана да му отговаря. Един ден, доведена до крайност, тя му каза:
	— Вижте какво, татко, има един прост начин да притежавате всичко: платете дълговете на Давид, той ще се върне вкъщи и двамата ще се споразумеете заедно.
	— А-а! Значи, само това искате от мен! — извика той. — Добре, че го казахте.
	Дядо Сешар не вярваше в сина си, но затова пък вярваше на братя Коенте. Като се допита до тях, те умишлено преувеличиха значението на откритието на сина му и му казаха, че то може да донесе милион.
	— Ако Давид докаже, че е успял, няма да се поколебая да го взема за свой съдружник във фабриката ми за хартия, като призная за откритието му дял, равен на нейната стойност — подхвърли му Големия Коенте.
	Недоверчивият старец събра толкова сведения, изпивайки по няколко чашки ракия с работниците, толкова умело разпита Пти-Кло, правейки се на малоумен, че най-сетне се усъмни, че зад Метивие стоят всъщност братя Коенте. Той реши, че те са намислили да разорят печатницата „Сешар“ и да го накарат той да им плати всичко, примамвайки го с откритието. Простичкият старец не можеше да се досети за съучастничеството на Пти-Кло, нито за заговора да се домогнат рано или късно до ценната индустриална тайна. Най-сетне един ден, силно раздразнен от мълчанието на снаха си, която не му бе казала дори къде се крие Давид, той реши да разбие вратата на работилницата, където топяха валяците, защото беше подразбрал, че синът му прави там своите опити. Той слезе рано-рано в двора и почна да човърка ключалката.
	— Е, дядо Сешар, какво правите?… — извика Марион.
	Тя ставаше призори, за да ходи във фабриката, и изтича бързо към мокрилнята.
	— Че не съм ли у дома си, Марион? — възрази старецът засрамен.
	— И таз добра, крадец ли ще ставате на стари години?… И при това на гладен стомах… Ей сега ще разкажа всичко на госпожата.
	— Мълчи, Марион! — помоли я старецът и извади от джоба си две шестфранкови монети. — Дръж, това е за тебе.
	— Няма да кажа нищо, но не се опитвайте втори път — каза Марион и го заплаши с пръст, — защото ще ви разнеса из целия Ангулем!
	Щом старецът си отиде, Марион се качи при господарката си.
	— Вижте, госпожо, измъкнах дванадесет франка от свекъра ви, заповядайте…
	— Как успя!
	— Искаше да види съдовете и запасите на господаря, надяваше се навярно да открие тайната му. Знаех много добре, че в малката кухня няма нищо, но го заплаших, че иска да ограби сина си, а той ми даде тези две екю, за да не ви казвам нищо…
	В този миг Базин пристигна радостна и донесе на приятелката си писмо от Давид, написано на великолепна хартия. Тя й го подаде незабелязано.
	„Обожаема Ев, на теб пиша първото писмо върху първия лист хартия, получена по моя способ. Успях да разреша проблема за слепването в самия казан! Една ливра каша ще ми струва пет су, дори да предположим, че трябва да се използува добър терен за първичните материали. Така за един топ от дванадесет ливри ще ми бъде нужна слепена каша за три франка. Сигурен съм, че ще успея да намаля наполовина теглото на хартията. Пликът, писмото и приложените мостри са произведени по различни начини. Целувам те. Ние ще бъдем щастливи и ще забогатеем, това е единственото, което ни липсваше досега.“
	— Погледнете — каза Ев на свекъра си, подавайки му мострите. — Дайте на сина си парите от вашата реколта и му позволете да забогатее, той ще ви върне десеторно това, което ще му дадете, защото вече е успял!…
	Дядо Сешар изтича веднага при Коенте. Там всяка мостра беше изпробвана и най-грижливо разгледана; едните бяха слепени, другите бяха без лепило. Отбелязана беше и цената — от три до десет франка топът. Едните мостри се отличаваха с металическа чистота, другите бяха меки като китайска хартия, застъпени бяха всички възможни отсенки на белия цвят. Ако евреи се бяха навели над диаманти, едва ли биха ги гледали с по-алчни очи от очите на двамата Коенте и на дядо Сешар.
	— Синът ви е на правилен път — каза Дебелия Коенте.
	— Щом е така, платете дълговете му — заяви старият печатар.
	— С най-голямо удоволствие, ако пожелае да ни вземе за съдружници — отвърна Големия Коенте.
	— Вие сте измамници! — извика бившият мечок. — Преследвате сина ми от името на Метивие и искате аз да ви платя, това е всичко, само че не съм толкова глупав, приятелчета!…
	Двамата братя се спогледаха, но успяха да прикрият учудването си от проницателността на скъперника.
	— Не сме станали още милионери и не можем да си играем на шконто — възрази Дебелия Коенте. — Ще бъдем щастливи, ако можем да плащаме парцалите в брой, а ние все още подписваме полици на нашия доставчик.
	— Трябва да се направи опит в голям мащаб — отговори хладно Големия Коенте, — често това, което се удава в казан, пропада, когато се предприеме с по-голямо количество. Освободете вие сина си.
	— Да, но ако го освободя, ще ме вземе ли за съдружник? — попита стария Сешар.
	— Това не ни интересува — отговори Дебелия Коенте. — Да не би да си въобразявате, драги, че като дадете десет хиляди франка на сина си, това ще бъде всичко? Патентът за изобретение струва две хиляди франка и ще трябва да се пътува до Париж. Освен това, преди да се дадат аванси, ще бъде благоразумно да се произведат, както казва брат ми, хиляда топа, да се направят опити с много казани, за да се види резултатът. Как да ви кажа, изобретателите са хора, които най-малко заслужават доверие.
	— Аз лично — заключи Големия Коенте — предпочитам да видя хляба опечен.
	Старецът прекара цялата нощ, предъвквайки дилемата: „Ако платя дълговете на Давид, той ще бъде свободен, а види ли се свободен, няма защо да ме взема за съдружник. Той знае отлично, че го изиграх в първото ни съдружие, и няма да иска да сключи второ. Значи, в мой интерес е този нещастник да лежи в затвора…“
	Братя Коенте познаваха добре дядо Сешар и знаеха, че той ще бъде на тяхна страна. Ето какво си казваха и тримата наши познайници: „За да образуваме дружество, основано на тайната, са необходими опити, а за да правим тези опити, трябва да освободим Давид Сешар. Освободим ли го обаче, той ще ни се изплъзне.“
	Освен това всеки от тях имаше и по една своя задна мисъл. Пти-Кло си казваше: „След женитбата си ще се освободя от зависимостта на Коенте, но дотогава няма как.“
	Големия Коенте си казваше: „Бих предпочел да държа Давид под ключ. Така ще бъде в ръцете ми.“
	Стария Сешар си казваше: „Ако платя дълговете му, синът ми ще ми каже благодаря и толкова.“
	Макар и заплашвана от лозаря, че ще я изгони от къщата, Ев не искаше да издаде убежището на мъжа си, нито мислеше да му издействува разрешение за свободно движение. Тя не беше сигурна, че ще може така успешно да скрие втори път Давид, затова отговаряше на свекъра си все едно и също:
	— Освободете сина си и ще узнаете всичко.
	Нито един от четиримата заинтересовани, които като че ли бяха настанени пред богата трапеза, не смееше да се докосне до ястията, за да не би някой друг да го изпревари. Всички се наблюдаваха и се подозираха взаимно.
	Няколко дни след доброволното отшелничество на Сешар Пти-Кло дойде в хартиената фабрика на Големия Коенте.
	— Аз направих каквото можах — каза му той. — Давид се затвори доброволно и ние не знаем скривалището му. Навярно сега се мъчи на спокойствие да усъвършенствува откритието си. Ако не сте постигнали целта си, това не е по моя вина. Ще изпълните ли обещанието си?
	— Да, но при условие, че успеем — отговори Големия Коенте. — Дядо Сешар е тук от няколко дни. Дойде да се осведоми от нас за произвеждането на хартията, старият скъперник е подушил изобретението на сина си и иска да се възползува от него, така че съществува известна надежда да се стигне до съдружие. Вие сте довереник на бащата и на сина…
	— Свети дух да им е на помощ! — възкликна Пти-Кло с усмивка.
	— Да — продължи Коенте. — Ако успеете да тикнете Давид в затвора или да ни го предадете чрез съдружнически договор, ще станете съпруг на Франсоаз дьо Ла Е.
	— Това ли е вашият ултиматум? — попита Пти-Кло.
	— Yes! — отвърна Коенте. — Щом ще говорим на чужди езици.
	— А ето и моята последна дума на хубав френски език — поде Пти-Кло сухо.
	— Охо! Да видим — полюбопитствува Коенте.
	— Представете ме утре на госпожа Дьо Сенонш, направете нещо реално за мене, с една дума, изпълнете обещанието си или в противен случай аз плащам дълга на Сешар и се сдружавам с него. Не желая да бъда изигран. Вие говорихте открито с мене и аз ще сторя същото. Дадох ви доказателства за вярност. Дайте ми сега и вие. Вие имате всичко, аз нямам нищо. Ако не ми дадете залог за искреността си, ще проваля играта ви!
	Големия Коенте взе шапката, чадъра и йезуитското си изражение, покани Пти-Кло да го придружи и излезе заедно с него.
	— Сега ще се убедите, драги приятелю, дали не съм подготвил почвата… — заяви търговецът.
	Проницателният и хитър фабрикант мигом бе разбрал опасното положение, той видя, че Пти-Кло е човек, с когото трябва да се играе открито. За да е начисто със съвестта си, беше подшушнал вече няколко думи на бившия генерален консул по повод един отчет за финансовото положение на госпожица Дьо Ла Е.
	— Намислил съм нещо за Франсоаз, защото едно момиче с тридесет хиляди франка зестра не бива да бъде много взискателно днес.
	— Пак ще поговорим по този въпрос — му бе отговорил Франсис дю Отоа. — След заминаването на госпожа Дьо Баржьотон положението на госпожа Дьо Сенонш доста много се промени: навярно ще можем да омъжим Франсоаз за някой възрастен благородник чифликчия.
	— И тя ще му изменя — заяви фабрикантът студено. — Омъжете я по-добре за някой млад, способен и амбициозен човек, който с вашето покровителство ще създаде на жена си завидно положение.
	— Ще видим — беше отговорил Франсис. — Трябва да се посъветваме и с кръстницата.
	След смъртта на господин Дьо Баржьотон Луиз дьо Негрьопьолис продаде дома на улица Минаж. Госпожа Дьо Сенонш, която живееше натясно, убеди господин дьо Сенонш да купи тази къща, люлка на амбициите на Люсиен, в която започна нашият разказ. Зефирин дьо Сенонш възнамеряваше да наследи госпожа Дьо Баржьотон в нейната своего рода кралска власт, да има и тя свой салон, да играе, с една дума, ролята на дама от висшето общество. Сред ангулемското висше общество беше настъпило разцепление между хората, които по време на дуела между Дьо Баржьотон и Дьо Шандур твърдяха, че Луиз дьо Негрьопьолис е невинна, и онези, които поддържаха клеветите на Станислас дьо Шандур. Госпожа Дьо Сенонш се обяви в подкрепа на Баржьотон и привлече по този начин към себе си всички, които държаха на Луиз. После, когато се настани в нейния дом, тя използува навиците на много хора, които години наред идваха там да играят карти. Започна да приема всяка вечер гости и решително затъмни Амели дьо Шандур, която стана нейна противница. Надеждите на Франсис дю Отоа, който се озова в сърцето на ангулемската аристокрация, отиваха толкова далеч, че той мечтаеше да омъжи Франсоаз за стария Дьо Севрак, когото госпожа Дю Бросар не успя да улови за дъщеря си. Завръщането на госпожа Дьо Баржьотон, вече жена на префекта на Ангулем, засили претенциите на Зефирин относно любимата й кръщелница. Тя си казваше, че графиня Сикст дю Шатле ще се застъпи за жена, която се беше обявила нейна защитница. Коенте познаваше Ангулем на пръсти и бързо си даде сметка за новите затруднения, но реши да ги преодолее с дързост, каквато би могъл да си позволи само Тартюф. Дребничкият авуе, изненадан от добросъвестността на капиталиста-интригант, не прекъсна размишленията му по пътя от хартиената фабрика до дома на улица Минаж. Двамата неканени гости бяха спрени на площадката пред вратата от прислужник, който каза:
	— Господинът и госпожата обядват.
	— Съобщете им все пак, че искаме да ги видим — каза Големия Коенте.
	Едва изрекъл името си, благочестивият търговец беше въведен и той представи адвоката на превзетата Зефирин. Тя обядваше насаме с Франсис дю Отоа и госпожица Дьо Ла Е. Както всяка година господин Дьо Сенонш беше отишъл да открие ловния сезон в имението на господин Дьо Пимантел.
	— Ето, госпожо, младия адвокат-авуе, за когото ви говорих. Той ще се заеме с формалностите по пълнолетието на очарователната ви кръщелница.
	Бившият дипломат разгледа Пти-Кло, а Пти-Кло от своя страна погледна крадешком „очарователната“ кръщелница. Нито Коенте, нито Франсис бяха споменавали каквото и да било на Зефирин по този въпрос и тя толкова много се изненада, че изпусна вилицата си. Всъщност госпожица Дьо Ла Е, начумерена и заядлива, мършава, не особено добре сложена, с безцветна, руса коса, трудно можеше да си намери съпруг въпреки аристократичния си вид. Думите „баща и майка неизвестни“, вписани в удостоверението й за раждане, правеха недостъпна за нея сферата, в която доброжелателно настроените Зефирин и Франсис биха желали да я вмъкнат. Госпожица Дьо Ла Е не знаеше истинското си положение и беше доста капризна. Тя би била готова да отхвърли и най-богатия търговец от Умо. Коенте забеляза многозначителната й гримаса, като видя дребния авуе, но по лицето на Пти-Кло прочете, че и той не е възхитен от нея. Госпожа Дьо Сенонш и Франсис се спогледаха, сякаш искаха да се допитат с очи как да се отърват от Коенте и протежето му. Коенте долови това, помоли Дю Отоа да поговори насаме и мина с дипломата в салона.
	— Господине — каза му той направо, — бащинската обич ви заслепява. Вие ще омъжите трудно дъщеря си. И в интерес на всички вас аз ви поставих пред свършен факт, защото обичам Франсоаз като своя повереница. Пти-Кло знае всичко… Неговата изключителна амбиция е залог, че скъпата ви дъщеря ще бъде щастлива. Първо, тя ще води мъжа си за носа, а вие, подпомогнат от съпругата на префекта, която се връща в Ангулем, ще го направите кралски прокурор. Неотдавна Мило бе преместен в Ньовер. Пти-Кло ще продаде службата си, вие ще му издействувате лесно поста втори помощник-прокурор, скоро след това той ще стане кралски прокурор, по-късно председател на съда, депутат…
	Когато се върна в трапезарията, Франсис се държа много мило с кандидата на дъщеря си. Той погледна многозначително госпожа Дьо Сенонш и прекрати тази сцена, като покани Пти-Кло на обед следния ден, за да говорят уж по работа. После той изпрати търговеца и авуето чак до двора и каза на Пти-Кло, че тъй като Коенте им го е препоръчал, той и госпожа Дьо Сенонш са склонни да приемат всичко, което настойникът на госпожица Дьо Ла Е е решил да предприеме за щастието на това ангелче.
	— Божичко, колко е грозна! — възкликна Пти-Кло. — Ама че се наредих!…
	— Тя има изтънчен вид — отговори Коенте, — пък и ако беше хубава, нима щяха да я дадат на вас?… Ехе, гълъбче! Не един дребен земевладелец би се помамил по тридесет хиляди франка зестра, плюс покровителството на госпожа Дьо Сенонш и на графиня Дю Шатле. При това Франсис дю Отоа изобщо няма намерение да се жени, а това момиче е единствената му наследница. И най-важното, женитбата ви е в кърпа вързана!…
	— Откъде знаете?
	— Чуйте какво му казах — поде Големия Коенте и разказа на авуето дръзката си постъпка. — Узнах, че господин Мило ще бъде назначен кралски прокурор в Ньовер. Ще продадете сегашната си служба, а след десет години ще станете министър на правосъдието! Вие сте смел момък и няма да отстъпите пред нищо, което дворът би ви възложил.
	— Щом е така, елате утре в четири и половина часа на площад Мюрие — каза Пти-Кло, силно развълнуван от изгледите за подобно бъдеще. — Ще се срещна преди това с дядо Сешар и ще успеем да основем дружество, в което бащата и синът ще бъдат в ръцете на светия дух на Коенте!
	Докато старият свещеник на Марсак изкачваше стръмния път към Ангулем, за да осведоми Ев в какво състояние е брат й, Давид се криеше от единадесет дни вече през две врати от дома, който кюрето току-що бе напуснал.
	Излизайки на площад Мюрие, абат Марон видя там трима души, всеки посвоему забележителен, които с цялата си тежест застрашаваха настоящето и бъдещето на злочестия доброволен затворник: дядо Сешар, Големия Коенте и дребничкия мършав авуе. Трима мъже, три вида алчност! При това толкова различна, колкото и самите хора. Единият си беше наумил да измами сина си, другият — клиента си, а Големия Коенте купуваше тяхната подлост, доволен, че сделката няма да му струва нищо. Беше около пет часът и повечето хора, които се прибираха за вечеря, се спираха, за да изгледат тримата мъже. „Какво, дявол взел го, могат да си кажат дядо Сешар и Големия Коенте?…“ — мислеха си най-любопитните.
	— Навярно разговарят за онзи нещастник, който остави без хляб жена си, тъща си и детето си — предполагаше гласно някой.
	— Пращайте децата си да учат занаят в Париж, ако си нямате работа! — обади се един провинциален мъдрец.
	— Ей, какво търсите към нас, отче? — извика лозарят на абат Марон, щом той се появи на площада.
	— Ида при вашите — отговори старецът.
	— Пак някоя измислица на сина ми! — забеляза дядо Сешар.
	— Много малко се иска от вас, за да направите всички щастливи — каза духовникът и посочи прозорците, където през завесите се виждаше хубавата глава на госпожа Сешар.
	В този момент тя успокояваше разплаканото дете, като го подхвърляше нагоре и му пееше.
	— Да не би да носите новини от сина ми? — запита бащата. — Или пари, които са още по-нужни?
	— Не — отвърна свещеникът, — нося на сестрата новини от брата.
	— От Люсиен ли? — извика Пти-Кло.
	— Да. Горкият младеж е дошъл чак от Париж пеш. Намерих го у Куртоа полумъртъв от глад и умора — отвърна свещеникът. — Много е нещастен.
	Пти-Кло се сбогува със свещеника, дръпна Големия Коенте за ръка и му каза високо:
	— Нали ще вечеряме у госпожа Дьо Сенонш, време е да се преоблечем!… — И добави по-тихичко на ухото му: — И уловиш ли малкото, скоро ще уловиш и майката. Давид е в ръцете ни.
	— Аз ви сватосах, сватосайте и вие мен! — възкликна Големия Коенте с неискрена усмивка.
	— Люсиен е мой съученик от колежа, бяхме другари!… До една седмица все ще узная нещо от него. Уредете всичко за публикуване на сватбения договор и аз отговарям, че ще тикна Давид в затвора. С това свършва моята мисия.
	— Ах — възкликна съвсем тихо Големия Коенте, — най-хубавото ще бъде, ако успеем да вземем патент на наше име.
	Като чу последните думи, дребничкият мършав авуе изтръпна.
	В този миг Ев видя, че в дома й влизат свекър й и абат Марон, който само с една дума щеше да донесе развръзката на съдебната драма.
	— Госпожо Сешар — обърна се старият мечок към снаха си. — Нашият свещеник ей сега ще ни съобщи някои доста приятни работи за вашия брат.
	— О! — Възкликна Ев, улучена право в сърцето. — Какво още може да му се е случило!
	Това възклицание разкриваше толкова преживени огорчения, толкова най-различни опасения, че абат Марон побърза да я успокои:
	— Не се тревожете, госпожо, той е жив.
	— Бъдете така добър, татко — каза Ев на стария лозар, — повикайте майка ми. Нека и тя чуе какво ще ни каже отецът за Люсиен.
	Старецът отиде да извика госпожа Шардон, той й каза:
	— Вие ще се разправяте дълго с абат Марон, той не е лош човек, _макар че е поп_. Навярно ще закъснеете с вечерята, затова аз ще дойда след един час.
	И безразличен към всичко, което не звънти и не блести като злато, старецът се раздели с бедната жена, без дори да забележи колко много я беше разтревожил. Нещастието, което гнетеше двете й деца, провалянето на надеждите, вложени в Люсиен, така малко очакваният прелом в характера му, смятан толкова дълго за енергичен и честен, и най-сетне всички събития, връхлетели ги от година и половина насам, бяха направили госпожа Шардон неузнаваема. Тя беше благородна не само по произход, но и по душа и обожаваше децата си. Затова от шест месеца насам бе изстрадала повече, отколкото през всичките години на дългото си вдовство. На Люсиен се е удала възможността да носи името Рюбампре по силата на кралски указ, да възобнови рода им, да възкреси титлата и герба им, да стане велик! А беше затънал в тинята! По-строга към него, отколкото сестра му, госпожа Шардон беше решила, че той е загубен още в деня, когато узна фалшификацията със записите. Майките понякога искат да се залъжат, но те добре познават децата, които са кърмили и отгледали. И когато Давид и жена му спореха за изгледите за успех на Люсиен в Париж, госпожа Шардон, която привидно споделяше илюзиите на Ев, трепереше да не би Давид да излезе прав, защото той говореше така, както говореше гласът на нейната майчина съвест. Тя познаваше прекалено добре нежното и чувствително сърце на дъщеря си и не смееше да сподели с нея болката си. Налагаше си да я пие капка по капка, в безмълвие, както правят само майките, истински обичащи децата си. Ев от своя страна с ужас следеше опустошенията, които неприятностите нанасяха на майка й, виждаше колко бързо тя старее и грохва, макар че все още се държеше. И майка, и дъщеря разменяха помежду си благородни лъжи, които никого не могат да заблудят. За майката думите на жестокия лозар бяха капката, която преля чашата на страданията, сърцето й замря.
	Когато Ев каза на духовника: „Отче, ето майка ми!“, когато абатът погледна това лице, набраздено като лице на стара монахиня, обградено със съвършено бяла коса и все пак красиво с кроткото и благо изражение на благочестиво примирените жени, които се подчиняват на Божията воля, той прозря целия живот на тези две същества. Абатът престана да изпитва състрадание към палача Люсиен и изтръпна, отгатвайки каква мъка са изпитали двете му жертви.
	— Мамо — каза Ев, като изтри сълзите си, — моят нещастен брат е съвсем близо до нас, в Марсак.
	— А защо не е дошъл тук? — запита госпожа Шардон.
	Абат Марон им разказа всичко, което Люсиен му бе поверил: неволите по време на пътуването и нещастията през последните дни в Париж. Той описа тревогата на поета, когато узнал какви жестоки последици бяха имали за семейството му неговите неблагоразумни постъпки, и каза, че просто не смее да се върне в Ангулем.
	— Нима е стигнал дотам да се съмнява в нас? — промълви госпожа Шардон.
	— Клетникът се връща при вас пеш, понесъл е най-невероятни лишения и се прибира готов да тръгне по най-скромните пътеки на живота… да изкупи грешките си.
	— Отче — каза сестрата, — макар че ни причини голямо нещастие, аз обичам брат си, както се обичат тленните останки на човек, който вече не съществува. Но дори такава, моята обич е по-силна от чувството, което много други сестри изпитват към братята си. По негова вина изпаднахме в ужасна нищета, по нека той се върне, ще споделим с него къшея хляб, който ни остава, който всъщност той ни остави. Ах, отче, ако не беше ни напускал, нямаше да загубим това, което ни е най-ценно.
	— И пак колата на онази жена, която ни го отне, го довежда обратно при нас! — провикна се госпожа Шардон. — Само че замина в каляската й, седнал до нея, а се завръща отзад, на багажника.
	— С какво мога да ви услужа в това тежко положение? — запита добрият свещеник, който искаше да им каже нещо мило на сбогуване.
	— Отче — отговори госпожа Шардон. — Казват, че паричната болест не е смъртоносна, само че единственият й лекар е самият болен.
	— Ако можете да повлияете на свекър ми да помогне на сина си, ще спасите цяло семейство — каза госпожа Сешар.
	— Той не ви вярва и ми се стори ожесточен срещу мъжа ви — каза старецът, който беше разбрал от намеците на лозаря, че работата на Сешар прилича на гнездо на оси, в което човек не бива да се пъха.
	След като изпълни поръчението си, свещеникът отиде да вечеря у племенника си Постел, който, както цял Ангулем, взе страната на бащата против сина и отклони и малкото добра воля на стария си вуйчо.
	— С един разсипник все можеш да се оправиш — заключи дребният аптекар, — но с изобретател, който си губи времето в опити, направо можеш да се разориш.
	Любопитството на свещеника на Марсак беше напълно задоволено. А във всички френски провинции това е главната цел на голямото съчувствие, което хората си засвидетелствуват взаимно. Още същата вечер той съобщи на поета всичко, случило се със семейство Сешар, като го увери, че е предприел това пътуване до Ангулем, воден от най-чисто състрадание.
	— Вие сте станали причина сестра ви и зет ви да задлъжнеят с десет-дванадесет хиляди франка — заключи накрая той, — а никой не е в състояние да заеме такава сума на ближния си. В Ангулемската област няма големи богаташи. Когато ми споменахте за вашите записи, мислех, че става дума за много по-малка сума.
	— Прошката, която ми носите, е за мен истинското съкровище — каза поетът, като благодари на стареца за добрината му.
	На следния ден призори Люсиен тръгна за Ангулем и пристигна там към девет часа, с бастун в ръка, облечен в редингот, доста пострадал от пътуването, и черен панталон, поизбелял тук-таме. Изтърканите му обувки издаваха недвусмислено, че принадлежи към злочестата категория на пешеходците. Така че той не си правеше никакви илюзии за ефекта върху съгражданите му от неговото завръщане, толкова различно от заминаването му. Но сърцето му трептеше още от разкаянието, предизвикано от разказа на стария свещеник. Засега приемаше това заслужено наказание, решен да посрещне твърдо погледите на познатите си. „Това е героично!“ — казваше си той. Всички поетични натури лъжат най-напред себе си. Докато прекосяваше Умо, в душата му се бореха срамът от това завръщане и поезията на спомените. Сърцето му затуптя, когато мина пред вратата на аптеката „Постел“, където, за негово щастие, се намираше само Леони Марон с детето си. Той с удоволствие видя (тщеславието му все още беше толкова голямо!), че името на баща му е вече заличено. Постел беше пребоядисал след женитбата си магазина и както в Париж беше сложил само надписа _„АПТЕКА“_. Като се изкачваше по стръмнината към Порт Пале, Люсиен почувствува въздействието на родния въздух. Бремето на неволите не го гнетеше вече и той с наслада си помисли: „Ей сега ще ги видя!“
	Стигна до площад Мюрие, без да срещне никого — щастие, на което почти не се надяваше, той, който някога победоносно се разхождаше из родния си град! Марион и Колб, на пост пред вратата, се спуснаха по стълбата, викайки:
	— Ето го!
	Люсиен пак видя печатницата и стария дом. Сестра му и майка му го чакаха на стълбата, те се прегърнаха, забравили за миг всички несгоди. Хората понасят по-лесно нещастието в семейното огнище. Нагласят си легло сред тях. То може да е кораво, но упованието го прави поносимо. Люсиен беше олицетворение на отчаянието, но той беше същевременно олицетворение на поезията: слънцето на широките друмища беше обрулило лицето му. Дълбоката меланхолия, отпечатана върху чертите му, хвърляше сянка по челото му на поет. Тази промяна говореше за толкова страдания, че при вида на следите, с които оскъдицата беше белязала лицето му, единственото възможно чувство беше състраданието. Литналият блян на семейството намираше при завръщането си печална действителност. Ев се усмихваше в радостта си, подобно на светиците в мъченичеството им. Тъгата облагородява лицата на изключително красивите млади жени. Загрижеността, която сега бе заместила пълната невинност върху лицето на сестра му от деня на раздялата, беше толкова красноречива, че подействува болезнено на Люсиен. Затова след първия изблик на чувства, жив и непринуден, и тримата изпаднаха в едно и също състояние на неловкост: никой не смееше да заговори. Люсиен неволно потърси с очи този, който липсваше от това печално събрание. Ев отгатна и избухна в ридание, а след нея и Люсиен. Колкото до госпожа Шардон, тя стоеше бледа и привидно безчувствена. Ев стана. Излезе, за да спести на брат си някоя горчива дума, и отиде при Марион.
	— Люсиен обича ягоди, иди му купи малко, моето момиче!…
	— О, знаех си, че ще искате да отпразнувате завръщането на господин Люсиен. Не се безпокойте, ще имате хубав обед, а също и хубава вечеря.
	— Люсиен — обърна се госпожа Шардон към сина си, — ти трябва да поправиш много нещо тук. Замина с надежда да станеш гордост за семейството, а ни хвърли в нищета. Ти счупи в ръцете на брат си лоста за богатството, към което той се стремеше единствено заради новото си семейство. И не само това унищожи ти…
	Настъпи тягостно мълчание и безмълвието на Люсиен показа, че той приема безропотно майчините укори.
	— Върни се по пътя на честния труд — поде кротко госпожа Шардон. — Не те осъждам, че се опита да съживиш благородното семейство, от което произлизаме, но за подобно начинание са необходими преди всичко богатство и чувство на доблест. Ти не показа нищо такова. На вярата, която имахме в тебе, ти сам противопостави у нас недоверието. Ти разруши спокойното съществуване на това трудолюбиво и примирено семейство, което вървеше по труден път… Човек получава прошка за първите си прегрешения, гледай само да не ги повториш. Ние изживяваме сега тежки моменти, бъди благоразумен и слушай сестра си: нещастието е учител и неговите сурови уроци я направиха по-мъдра; тя е станала сериозна, тя е майка, тя носи целия товар на домакинството от преданост към нашия скъп Давид, с една дума, по твоя вина, тя стана едничката ми утеха.
	— Можехте да бъдете и по-строга — каза Люсиен и целуна майка си. — Приемам вашата прошка, защото никога няма да се наложи да ви я искам още веднъж.
	Ев се върна и разбра по смирения вид на брат си, че майка й бе разговаряла вече с него. Доброто й сърце я накара да се усмихне, а Люсиен също се усмихна, едва сдържащ сълзите си. Присъствието действува като магия, то променя най-враждебните чувства между влюбените, както и между роднините, колкото и тежки да са причините за недоволство. Дали обичта очертава в сърцето пътища, по които с удоволствие тръгваме повторно, дали това явление има нещо общо с науката за магнетизма, дали самият разум ни казва, че трябва или никога да не се срещнем, или да си простим? Все едно дали това се дължи на разсъдъка, на някаква физическа или душевна причина, всеки лично е изпитал, че поглед, жест, постъпка на любимо същество намират отломки от нежност у ония, които са дълбоко наскърбени или обидени от него. Умът забравя мъчно, личният интерес страда дълго, но сърцето въпреки всичко пак се подчинява на своя зов. Затова клетата сестра, която слуша чак до обед изповедите на брат си, не можа да овладее погледа си, когато вдигна очи към него, нито гласа си, когато сърцето й заговори. Тя разбра как е устроен литературният живот в Париж и си даде сметка защо Люсиен е загубил борбата. Радостта на поета, докато галеше детето на сестра си, детинщините му, щастието му, че вижда отново родния край и близките си, смесено с дълбокото огорчение, че Давид трябва да се крие, умилението му, когато Марион поднесе ягодите — сестра му въпреки покрусата си беше спомнила какво обича, — всичко това, дори самите грижи около настаняването на блудния брат, превърнаха този ден в празник. Това беше все пак затишие след бурите. Дядо Сешар засегна неприятно двете жени, като подхвърли сред радостните им разговори:
	— Чествувате го, като че ли ви носи съкровища!…
	— Защо да не го чествуваме? Брат ми не е направил нищо лошо! — възкликна госпожа Сешар в желанието си да прикрие позора на Люсиен.
	И все пак, когато минаха първите изблици на нежност, истинските отсенки на чувствата си проправиха път. Люсиен скоро долови у Ев разликата между някогашната и сегашната й обич към него. Тя изпитваше към Давид дълбоко уважение, а него го обичаше, _независимо от всичко_, както се обича любовник, въпреки страданията, които причинява. Уважението, необходимата основа на нашите чувства, плътната тъкан, която им придава нужната увереност и сигурност, липсваше в отношенията между майка и син, между сестра и брат. Люсиен се почувствува лишен от безрезервното доверие, което биха имали в него, ако не беше нарушил законите на честта. Мнението, което Д’Артез беше изказал в писмото си и което бе напълно възприето и от сестра му, се отгатваше по жестовете, погледите и тона й. Той бе станал предмет на съжаление! Отлетели бяха безвъзвратно хубавите надежди, че ще бъде гордост, слава, герой на семейното огнище. Дотолкова се опасяваха от лекомислието му, че дори не му доверяваха къде се крие Давид. Безчувствена към нежните въпроси на Люсиен, който настояваше да види брат си, Ев не беше вече Ев от Умо, за която до неотдавна всеки поглед на Люсиен беше неотменима заповед. Люсиен й каза, че иска да поправи стореното, похвали се дори, че може да спаси Давид.
	— Не се бъркай в тази работа. Най-ловките и най-коварните хора от града са наши противници.
	Люсиен поклати глава, все едно че искаше да каже: „Та аз се борих с парижани!“, но сестра му възрази с поглед, който означаваше: „И бе победен.“
	„Не ме обичат вече — помисли си Люсиен. — И в обществото, и в семейството, всички обичат преуспелите.“
	Още на втория ден, опитвайки се да си обясни недоверието на майка си и на сестра си, поетът изпадна ако не във враждебно, то най-малкото в тягостно настроение. Той приложи мащаба на парижкия живот към този целомъдрен провинциален живот, забравяйки, че търпеливо понасяната нищета в този дом беше негово дело.
	„Те са еснафки, не могат да ме разберат“ — каза си той и се отдалечи от сестра си, от майка си и от стария Сешар, когото не можеше да заблуди нито относно характера си, нито относно бъдещето си.
	Ев и госпожа Шардон, чиято прозорливост се беше изострила от преживените събития и неволи, дебнеха най-скритите мисли на Люсиен, почувствуваха, че той ги преценява зле, и видяха, че ги отбягва. „Париж толкова много ни го промени!“ — казаха си те. Те събираха сега плодовете на егоизма, които сами бяха насаждали у него. Това леко недоволство от двете страни трябваше да ферментира и действително ферментира, особено у Люсиен, който се чувствуваше гузен. Колкото за Ев, тя наистина спадаше към сестрите, които могат да кажат на брат си, когато той сгреши: „Прости ми за _твоите_ прегрешения…“ Когато душевното единство е било съвършено, както беше между Ев и Люсиен в ранната им младост, всяко посегателство срещу това идеално чувство е смъртоносно. Докато злодеи могат да се сдобрят, след като са си нанесли удари с кама, влюбени могат да се скарат завинаги заради един поглед, заради една дума. В спомена за едва ли не съвършен сърдечен живот е тайната причина за необясними в много случаи раздели. Човек може да живее с недоверие в душата, когато и в миналото не се е радвал на чиста, безоблачна обич, но за две същества, някога най-близко свързани, животът става непоносим, ако трябва да бъдат предпазливи при всеки поглед, при всяка дума. Ето защо великите поети погребват своите Пол и Виржини още към края на юношеството им. Може ли да си представите Пол и Виржини скарани?… Нека кажем за чест на Ев и Люсиен, че не интересът, макар и тъй болезнено засегнат, развреждаше тия рани: у безупречната сестра, както и у прегрешилия поет всичко се свеждаше до чувството, затова най-дребното недоразумение, най-малкото спречкване, едно само ново разочарование, причинено от Люсиен, можеше да ги разедини или да ги скара непоправимо. Паричните въпроси се уреждат, но чувствата са неумолими.
	На следния ден Люсиен получи един брой на ангулемския вестник и побледня от удоволствие, когато видя, че този достоен седмичник му посвещаваше уводната си статия. Подобен на провинциалните академии, този вестник, като добре възпитана девойка, според остроумната забележка на Волтер никога не даваше повод да се заговори за него.
C>
	„Нека Франш-Конте се гордее, че е дал живот на Виктор Юго, Шарл Нодие и Кювие, Бретан — на Шатобриан и Ламне, Нормандия — на Казимир Дьолавин, Турен — на автора на «Елоа»*51, днес нашата ангулемска провинция, където още по времето на Луи XIII прочутият Гез, известен повече под името Дьо Балзак, стана наш съотечественик, няма за какво да завижда на тези провинции, нито на Лимузен, който създаде Дюпюитрен, нито на Оверн, родно място на Монлозие, нито на Бордо, който е имал щастието да бъде люлка на толкова велики мъже. Ние също имаме вече свой поет! Авторът на хубавите сонети «Маргаритки» не е само прославен поет, но и прозаик, защото той е написал великолепния роман «Стрелецът на Шарл IX». Един ден нашите внуци ще се гордеят, че са имали за съотечественик Люсиен Шардон, съперник на Петрарка!!!…“
	[*51 Алфред дьо Виньи.]
C$
	В провинциалните вестници по онова време възклицателните знаци напомняха виковете „ура“, с които се посрещаха речите по митингите в Англия.
C>
	„Въпреки блестящите си успехи в Париж нашият млад поет си е спомнил, че домът Баржьотон бе люлка на първите му успехи, че ангулемската аристокрация първа аплодира поезията му, че съпругата на граф Дю Шатле, префект на нашия департамент, насърчи първите му стъпки в попрището на музите и той се върна при нас! Цял Умо се развълнува вчера, когато се появи нашият Люсиен дьо Рюбампре. Новината за неговото завръщане произведе навсякъде най-голяма сензация. Уверени сме, че град Ангулем няма да позволи Умо да го изпревари в почестите, отдадени на човека, който както в печата, така и в литературата представи толкова славно нашия град в Париж. Люсиен, едновременно благочестив и роялист в поезията си, не преклони глава пред яростта на партиите. Говори се, че е дошъл да си отпочине от борбата, която би уморила дори много по-силни атлети от поетите и мечтателите.
	По политически съображения, които напълно одобряваме, хрумнали най-напред на графиня Дю Шатле, става въпрос да се върне на великия ни поет титлата и името на бележития род Рюбампре, чиято единствена наследница е неговата майка госпожа Шардон. Подмладяването чрез нови дарби и нова слава на старите почти угасващи родове е ново доказателство от страна на безсмъртния творец на хартата за постоянното му желание, изразено в девиза: «Съюз и забвение».
	Нашият поет е отседнал у сестра си госпожа Сешар.“
C$
	А в ангулемската хроника бяха поместени следните кратки новини:
C>
	„Нашият префект, господин граф Дю Шатле, вече причислен към гражданската свита на негово величество, е назначен за държавен съветник без портфейл.
	Вчера представителите на всички власти се представиха на господин префекта.
	Госпожа графиня Сикст дю Шатле ще приема всеки четвъртък.
	Кметът на Ескарбас, господин Дьо Негрьопьолис, представител на непървородния клон на рода Д’Еспар, баща на госпожа Дю Шатле, получил неотдавна титлите граф, пер на Франция и командор на кралския орден «Сен-Луи», е посочен, както се говори, за председател на ангулемската изборна колегия в предстоящите избори.“
C$
	— Ето, виж! — каза Люсиен на сестра си и й подаде вестника.
	След като прочете внимателно статията, Ев му върна вестника със замислено изражение.
	— Какво ще кажеш?… — запита я Люсиен, учуден от нейната сдържаност, която му се струваше израз на студенина.
	— Не бива да забравяш, драги — отговори тя, — че този вестник принадлежи на Коенте, те са напълно свободни да обнародват каквото искат и само префектурата или епископството може да им наложи някоя статия. Допускаш ли, че новият префект, бивш твой съперник, е толкова благороден, та ще ти пее такива хвалебствия? Не знаеш ли, че братя Коенте ни преследват от името на Метивие и навярно искат да заставят Давид да им позволи да използуват неговото откритие?… Откъдето и да идва тази статия, аз я намирам за обезпокоителна. Ти възбуждаше тук по-рано само завист и омраза, клеветяха те по силата на поговорката: „Никой не е пророк в собствената си страна“, а ето че всичко се променя като с магическа пръчка!…
	— Ти не познаваш честолюбието на провинциалните градове — отвърна Люсиен. — В едно градче на Южна Франция излезли тържествено да посрещат при вратите на града един младеж, който взел почетната награда в някакво голямо състезание, виждайки в него бъдещ велик човек.
	— Изслушай ме, драги Люсиен, не искам да ти чета напътствия, но ще ти кажа всичко с една дума: бъди предпазлив и за най-дребните неща.
	— Права си — отвърна Люсиен, изненадан, че сестра му е така малко склонна да прояви възторг.
	Самият той беше на върха на радостта си, че жалкото и позорно завръщане в Ангулем се превръща в тържество.
	— Вие не вярвате и на малкото слава, която ни струва толкова скъпо! — възкликна той след цял час мълчание, по време на което в сърцето му бушуваше буря.
	Вместо отговор Ев го погледна. И този поглед го накара да се засрами от обвинението си. Малко преди вечеря един разсилен от префектурата донесе писмо, адресирано до господин Люсиен Шардон, което като че ли оправда тщеславието на поета, отричан от близките си, но признат от обществото. Писмото представляваше следната покана:
C>
	„Граф Сикст дю Шатле и графиня Дю Шатле молят господин Люсиен Шардон да им направи честта да вечеря с тях на 15 септември.
	Моля, отговорете.“
C$
	Към писмото беше приложена визитна картичка:
M>	frame
	ГРАФ СИКСТ ДЮ ШАТЛЕ

	Щатен благородник от кралската свита,
	префект на Шарант, държавен съветник
M$
	— Ползувате се с благоволение — забеляза дядо Сешар. — В града говорят за вас като за важна личност… Ангулем и Умо не могат да се споразумеят кой да ви изплете повече венци…
	— Скъпа Ев — каза Люсиен на ухото на сестра си, — сега се намирам съвършено в същото положение, както някога в Умо, когато за пръв път трябваше да се представя у госпожа Дьо Баржьотон: нямам фрак за вечерята на префекта.
	— Значи, смяташ да приемеш поканата? — извика изплашено госпожа Сешар.
	И между брата и сестрата избухна спор по въпроса дали да отиде, или да не отиде в префектурата. Здравият разум на провинциалистката подсказваше на Ев, че човек трябва да се показва пред обществото само със засмяно лице, изискано облекло и безукорен външен вид, но тя скриваше истинската си мисъл: „До какво ще доведе тази вечеря у префекта? Какво може да стори за Люсиен висшето ангулемско общество? Дали не замисля нещо против него?“
	Най-сетне Люсиен заяви на сестра си, преди да отиде да си легне:
	— Ти не знаеш колко голямо е моето влияние: жената на префекта се страхува от журналиста, пък и освен това у графиня Дю Шатле все още живее Луиз дьо Негрьопьолис! Жена, която току-що се е издигнала толкова много, може да спаси Давид. Ще й разкажа за откритието на моя брат и за нея няма да представлява нищо да издействува от министерството десет хиляди франка помощ.
	В единадесет часа вечерта Люсиен, сестра му, майка му, дядо Сешар, Марион и Колб бяха събудени от градската музика, към която се бяха присъединили и музикантите от гарнизона. Площад Мюрие беше пълен с народ. Ангулемските младежи направиха серенада на Люсиен Шардон дьо Рюбампре. Люсиен застана на прозореца на сестриния си дом и когато музиката спря, произнесе сред най-дълбоко мълчание:
	— Благодаря на моите съграждани за честта, която ми оказват. Ще се старая да бъда достоен за нея. Те ще ми простят, че не мога да кажа нищо повече: толкова съм развълнуван, че не бих могъл да продължа.
	— Да живее авторът на „Стрелецът на Шарл IX“!… Да живее авторът на „Маргаритки“! Да живее Люсиен дьо Рюбампре!
	След тези три възгласа, произнесени от няколко души, полетяха три венеца и няколко букета, хвърлени сръчно, и паднаха в жилището. Десет минути по-късно площад Мюрие опустя и навред се възцари мълчание.
	— Бих предпочел десет хиляди франка! — подхвърли старият Сешар, като премяташе подигравателно в ръцете си венците и букетите. — Но няма как: вие им дадохте маргаритка, те ви връщат букети: върви ви на цветя!
	— Така ли цените почестите, които ми оказват съгражданите ми? — извика Люсиен, по чието лице не се виждаше нито следа от меланхолия. То цялото сияеше от задоволство. — Ако познавахте хората, дядо Сешар, щяхте да знаете, че в живота ни няма два еднакви мига. Такива тържества се дължат само на чист възторг и подобно изживяване, мили мамо и сестро, заличава много горчивини.
	Люсиен целуна майка си и сестра си в изблик на буйна радост, която копнее да се излее в съчувствено приятелско сърце. „Ако няма край себе си приятел — казваше един ден Биксиу, — опияненият от успеха си автор прегръща портиера.“
	— Защо плачеш, мило мое дете? — попита той Ев. — От радост?
	— Уви — сподели Ев с майка си, преди да си легнат, когато останаха сами, — у всеки поет се таи, струва ми се, красива жена, но жена от най-лошия тип.
	— Така — отговори майката и поклати глава. — Люсиен вече забрави не само своите нещастия, но и нашите.
	Майката и дъщерята се разделиха, без да посмеят да изкажат докрай мислите си.
	В страните, разкъсвани от стремежа към социално неподчинение, скрито под името _равенство_, всяко тържество е от тия чудеса, които, както впрочем доста много чудеса, не стават без съдействието на ловки машинации. От десет чествувания, устроени в родния край на живи съотечественици, поне девет се дължат на съображения, съвсем чужди на славния венценосец. Тържеството на Волтер на сцената на „Театър Франсе“ не беше ли всъщност тържество на философията на неговия век? Във Франция човек може да бъде чествуван само когато всеки гражданин се чувствува увенчан ведно с тържествуващия. Двете жени бяха прави в своите предчувствия. Успехът на великия провинциалист беше съвсем несъвместим със закостенелите ангулемски нрави и явно беше инсцениран от заинтересовани или пристрастни двигатели — коварно съдействие и в двата случая. Ев, както повечето жени, беше недоверчива по интуиция, без сама да може да оправдае дори пред себе си мотивите на своята мнителност. „Кой тук обича брат ми толкова много, че да раздвижи града?… «Маргаритки» не са още отпечатани! Как може да го чествуват за бъдещ успех?…“
	Чествуването беше всъщност дело на Пти-Кло. В деня, когато научи от свещеника на Марсак, че Люсиен се връща, авуето вечеряше за пръв път у госпожа Дьо Сенонш и щеше да й поиска официално ръката на кръщелницата й. Семейна вечеря, чиято тържественост се подчертава по-скоро от облеклото, отколкото от броя на гостите. Макар и в тесен семеен кръг, подобна вечеря е представителна и намеренията на всеки сътрапезник прозират в държането му. Франсоаз беше облечена като за показ. И госпожа Дьо Сенонш се беше натруфила с най-разкошните си тоалети. Господин Дю Отоа носеше черен фрак. Господин Дьо Сенонш, уведомен от жена си, че госпожа Дю Шатле ще й дойде за пръв път на гости и че кандидатът на Франсоаз ще бъде представен официално, се беше завърнал от имението на господин Дьо Пимантел. Коенте беше облякъл най-хубавия си кафяв фрак с кройка на духовническа дреха, а на жабото му блестеше диамант за шест хиляди франка, отмъщение на забогателия търговец над обеднялата аристокрация. Пти-Кло, гладко избръснат, грижливо вчесан, измит, не беше успял само да се отърси от сухарския си вид. Невъзможно беше да не се сравни мършавият, стегнат в дрехите си адвокат със замръзнала пепелянка, но надеждата така оживяваше сврачите му очи, лицето му беше така ледено, той така се перчеше, че почти заприлича на нисък, но амбициозен кралски прокурор. Госпожа Дьо Сенонш беше помолила близките си да не казват нищо за първата среща между кръщелницата й и нейния кандидат, нито за посещението на префектката и поради това очакваше, че салоните й ще бъдат пълни с гости. Всъщност префектът и жена му бяха направили официалните си посещения само с визитни картички, запазвайки честта на личните си посещения като средство за въздействие. Затова любопитството на ангулемската аристокрация беше толкова раздразнено, че много хора от лагера Дьо Шандур бяха решили да посетят дома Баржьотон, както още го наричаха в нежеланието си да го нарекат дома Сенонш. Доказателствата за влиятелността на графиня Дю Шатле бяха събудили много амбиции: впрочем всички казваха, че тя много се била разхубавила, и всеки искаше лично да се увери. Когато узна пътем от Коенте важната новина, Зефирин бе издействувала от съпругата на префекта да благоволи да й бъде представен годеникът на Франсоаз, Пти-Кло намисли да използува неловкото положение, в което Луиз Дьо Негрьопьолис бе изпаднала поради завръщането на Люсиен.
	Семейство Дьо Сенонш се беше нагърбило с толкова тежки задължения, купувайки тази къща, че като пестеливи провинциалисти, съпрузите изобщо не мислеха да правят каквито и да било преобразования. Ето защо първите думи на Зефирин, когато посрещна Луиз, бяха:
	— Погледнете само, мила Луиз… Вие сте още във вашия дом! — И тя й показа полилея с кристални висулки, дървената ламперия по стените и мебелите, които някога бяха смаяли Люсиен.
	— Съвсем не искам да си спомням това, мила моя — каза приветливо съпругата на префекта и обгърна с поглед присъствуващите.
	Всеки призна дълбоко в себе си, че Луиз дьо Негрьопьолис беше коренно променена. Парижкото общество, сред което бе прекарала година и половина, меденият месец след брака й, който преобразяваше жената, както Париж беше преобразил провинциалистката, самочувствието, което дава властта, всичко това превръщаше графиня Дю Шатле в личност, която приличаше на някогашната госпожа Дьо Баржьотон, колкото двадесетгодишна дъщеря прилича на майка си. Тя носеше пленителна дантелена шапчица, обкичена с цветя, прикрепена небрежно с карфица с диамантена главичка. Косите й, вчесани по английска мода, подхождаха отлично на лицето й. Те го подмладяваха и прикриваха острите му очертания. Носеше рокля от фулар с висок корсаж и великолепни ресни, чиято кройка, творба на прочутата Викторин, чудесно подчертаваше фигурата й. Раменете й, покрити с подхождащ на русата й коса шарф, леко прозираха под тънката материя, умело набрана около дългия й врат. Тя премяташе в ръце изящните дреболии, които са истинска подводна скала за провинциалистките; миниатюрна кутийка за парфюм беше прикачена с верижка за гривната й. В едната си ръка държеше ветрило и кърпичка, но така, че те съвсем не пречеха на движенията й. Изисканият вкус в най-малките подробности, държането и обноските, точно подражание на госпожа Д’Еспар, издаваха, че Луиз бе изучила задълбочено предградието Сен-Жермен. Колкото до стария красавец от Империята, женитбата му беше понесла, както горещината действува на някои породи пъпеши, които, зелени предния ден, узряват за една нощ. Намирайки по цветущото лице на жена си свежестта, която той бе загубил, гостите си предаваха от ухо на ухо провинциални шеги, и то особено охотно, защото всички жени бяха вбесени от новото превъзходство на бившата ангулемска кралица. И упоритият натрапник трябваше да плати за жена си. Като изключим господин Дьо Шандур и жена му, покойният Баржьотон, господин Дьо Пимантел и семейство Растиняк, салонът беше почти тъй пълен, както в деня, когато Люсиен бе прочел стиховете си. Дори и негово преосвещенство епископът се яви, придружен от викариите си. Пти-Кло, поразен от гледката, която представляваше ангулемската аристокрация, сред която само до преди четири месеца изобщо не се надяваше, че ще може да проникне, почувствува как омразата му към висшата класа стихва. Той намери, че графиня Дю Шатле е прелестна, и си каза: „Именно тази жена може да ме направи прокурор.“
	Към средата на приема, след като бе разговаряла едновременно с всяка от дамите, променяйки тона и държането си в зависимост от общественото положение на съответната личност и от поведението й по време на бягството й с Люсиен, Луиз се оттегли в будоара с епископа. Тогава Зефирин хвана под ръка Пти-Кло, чието сърце силно затуптя, и го поведе към будоара, където бяха започнали нещастията на Люсиен и където щяха да се свършат.
	— Представям ти господин Пти-Кло, мила моя, и ти го препоръчвам особено горещо, защото, каквото направиш за него, ще бъде за щастието на моята кръщелница.
	— Вие сте авуе, нали, господине? — запита августейшата потомка на рода Негрьопьолис и измери Пти-Кло от глава до пети.
	— Уви, да, _госпожо графиньо_. — Синът на шивача от Умо никога не бе имал случай да произнесе тези две думи. Затова сега те просто изпълниха устата му. — Но — добави той — от госпожа графинята зависи да постъпя в прокуратурата. Чух, че господин Мило отива в Ньовер.
	— Струва ми се — забеляза графинята, — че се минава през две степени: втори помощник и първи помощник-прокурор… Бих желала да ви видя направо пръв помощник… Но преди да се занимая с вас и да ви издействувам тази милост, трябва да се уверя във вашата преданост към законната монархия, към религията и главно към господин Дьо Вилел.
	— Ах, госпожо — каза Пти-Кло едва ли не на ухото й, — ще бъда напълно послушен докрай.
	— Точно такива хора _ни_ трябват днес — отвърна тя, като се отдръпна леко, за да му покаже, че не желае да й се говори на ухото. — Ако запазите добри отношения с госпожа Дьо Сенонш, можете да разчитате на мене — добави тя и царствено размаха ветрилото си.
	— Госпожо — каза Пти-Кло, когато зърна Коенте пред прага на будоара, — Люсиен се е върнал тук.
	— Какво искате да кажете, господине? — отговори графинята с тон, от който би се схванало гърлото на всеки обикновен човек.
	— Госпожа графинята не ме разбира — продължи Пти-Кло, обръщайки се към нея най-почтително, — аз просто желая да дам доказателство за моята преданост към нейната личност. Как госпожа графинята иска да бъде приет в Ангулем великият човек, който тя създаде? С презрение или с почести? Среден път няма.
	Луиз дьо Негрьопьолис не беше мислила по този въпрос, който явно я засягаше повече поради миналото, отколкото поради настоящето. А от чувствата, които графинята хранеше сега към Люсиен, зависеше успехът на замисления от авуето план за задържането на Сешар.
	— Господин Пти-Кло — каза тя с изпълнен с високомерие и достойнство глас, — вие се стремите към властта. Знайте, че основното правило за властника трябва да бъде никога да не признава, че е сгрешил, а чувството за власт и достойнство е особено силно у жените.
	— Същото мислех и аз, госпожо — отговори той живо, наблюдавайки графинята с дълбоко, макар и незабележимо внимание. — Люсиен се завърна в голяма мизерия. Но ако трябва да му се отдадат почести, аз мога да го накарам именно заради почестите да напусне Ангулем, където в момента сестра му и зет му са под ударите на безпощадно съдебно преследване…
	Луиз дьо Негрьопьолис неволно издаде удоволствието си от неговите думи с трепета, който премина по високомерното й лице. Изненадана, че той е отгатнал толкова добре чувствата й, тя погледна Пти-Кло и разтвори ветрилото си. В този миг влезе Франсоаз дьо Ла Е и й даде време да намери отговор.
	— Господине — каза тя с многозначителна усмивка, — вие скоро ще бъдете кралски прокурор.
	Не казваше ли по този начин всичко, без да се изложи?
	— О, госпожо — провикна се Франсоаз, която тъкмо идваше да благодари на префектката за вниманието й, — на вас ще дължа щастието си. — И тя й каза на ухото, приведена като малко момиче над покровителката си: — Предпочела бих да горя на тих огън, отколкото да бъда жена на жалък провинциален авуе…
	По съветите на Франсис, който доста добре познаваше бюрократичния свят, Зефирин беше вложила всичките си надежди в Луиз.
	— В първите дни на всяко възшествие, било на префект, на династия или на голямо предприятие — беше заявил бившият генерален консул на своята приятелка, — хората много охотно правят услуги. Скоро след това обаче те съзират неудобствата от покровителството и стават ледени. Днес Луиз ще направи за Пти-Кло нещо, което след три месеца не би направила и за мъжа ви.
	— Мисли ли госпожа графинята — продължи Пти-Кло — за всички задължения, свързани с почестите, които ще се отдадат на нашия поет? През десетте дни, докато трае нашият възторг, тя ще трябва да приеме Люсиен.
	Съпругата на префекта кимна с глава на Пти-Кло в знак, че преустановява разговора, и стана да посрещне госпожа Дьо Пимантел, която се появи на вратата на будоара. Смаяна от издигането на стария Негрьопьолис до титлата пер на Франция, маркизата сметна, че ще е по-добре да поласкае жената, която е била толкова ловка, че е успяла да засили влиятелността си, след като се беше почти компрометирала.
	— Кажете ми, мила моя, какво ви накара да издействувате назначение за баща си в Горната камара? — запита маркизата по време на поверителния разговор, в който се преклони пред превъзходството на _своята скъпа_ Луиз.
	— Мила моя, извоювах много лесно това благоволение главно защото баща ми няма синове и винаги ще гласува за короната. Ако аз обаче имам момчета, първородният ми син ще наследи, надявам се, титлата, герба и перството на дядо си…
	Госпожа Дьо Пимантел разбра с тъга, че не би могла да иска ходатайство за своя мъж от майка, чиято амбиция се простираше над неродени още деца.
	— Съпругата на префекта е в ръцете ми — каза Пти-Кло на Коенте, когато си отиваха. — Обещавам ви договора за съдружие… Само след месец ще бъда пръв помощник-прокурор, а вие ще разполагате със Сешар. А сега постарайте се да ми намерите заместник за адвокатстката ми кантора, за пет месеца успях да я направя първа в Ангулем…
	— Достатъчно беше само да ви турят крака в стремето — забеляза Коенте, който едва ли не завидя на собственото си дело.
	Сега всеки може да разбере защо чествуваха Люсиен в родния му град. Следвайки примера на френския крал, който не си отмъщаваше за херцог Д’Орлеан, Луиз не желаеше да си спомня за обидите, нанесени в Париж на госпожа Дьо Баржьотон. Тя искаше да покровителствува Люсиен, да го смаже със закрилата си и да се отърве с чест от него. Поставен в течение на всички парижки интриги от местните клюкари, Пти-Кло беше доловил силната омраза, която всяка жена изпитва към мъжа, който не е съумял да я обича тогава, когато тя е имала желание да бъде обичана.
	В деня след овациите, които оправдаваха миналото на Луиз дьо Негрьопьолис, Пти-Кло, за да опияни още повече Люсиен и да си играе спокойно с него, се представи у госпожа Сешар, начело на шестима младежи, всички бивши съученици на Люсиен от ангулемския колеж.
	Тази делегация беше изпратена при автора на „Маргаритки“ и „Стрелецът на Шарл IX“ от съучениците му с молба да присъствува на банкета, който искаха да дадат на великия човек, излязъл измежду техните редици.
	— Ти ли си, Пти-Кло? — изненада се Люсиен.
	— Твоето завръщане — заяви Пти-Кло — подбуди амбицията ни, за нас това беше въпрос на чест, открихме подписка и ти готвим великолепна вечеря. Ще поканим директора и учителите ни, а по всичко изглежда, че ще присъствуват и представители на властта.
	— Кой ден сте определили? — запита Люсиен.
	— Идната неделя.
	— Не ми е възможно — отговори поетът, — мога да приема само след десет дена… но тогава с най-голямо удоволствие.
	— На твое разположение сме — съгласи се Пти-Кло, — нека бъде след десет дена.
	Люсиен се държа извънредно мило с бившите си съученици, които му засвидетелствуваха почтително възхищение. Той разговаря половин час с тях и прояви голяма духовитост, защото се чувствуваше издигнат на пиедестал и искаше да оправдае мнението на съгражданите си: пъхна пръсти в джобовете на жилетката си и заговори като човек, който вижда нещата от висотата на положението си. Представи се скромен и достъпен като гений по пантофи. Оплака се, но като атлет, уморен и главно разочарован от парижките борби. Поздрави другарите си, че не са напуснали славната си провинция, и пр., и пр. все в същия дух. Всички останаха възхитени от срещата с него. После той дръпна Пти-Кло настрана, поиска да узнае истината по делото на Давид и го упрекна, че зет му е бил принуден да се крие. Люсиен се опита да надхитри Пти-Кло, който от своя страна се опита да остави у бившия си съученик убеждението, че е дребен провинциален авуе, неспособен на каквото и да било коварство. Днешният обществен строй, много по-сложен от древните общества, има за последица подразделянето на човешките способности. Някога изтъкнатите личности, принудени да бъдат всестранно развити, бяха малко на брой. Те светеха като факли сред древните народи. По-късно способностите се специализираха, но отделните качества запазваха още своя по-общ характер. Например човек, „богат на хитрости“, както казваха за Луи XI, можеше да прилага всестранно ловкостта си. Днес самото качество има свои подразделения. Колкото професии, толкова видове лукавства. В забутаната провинция един посредствен авуе или даже някой селянин може отлично да изиграе в някоя сделка сръчния дипломат. Най-ловкият журналист може да се покаже съвсем бос в областта на търговските интереси. Естествено хитрият адвокат беше написал собственоръчно статията, с която принуди град Ангулем да отдаде почести на Люсиен, за да не остане по-назад от предградието Умо. Съгражданите на Люсиен, които го акламираха на площад Мюрие, бяха работници от печатницата и фабриката за хартия на братя Коенте, доведени от писарите на Пти-Кло и Кашан, както и неколцина другари от колежа. Възобновил старите си училищни връзки с поета, авуето с право мислеше, че рано или късно другарят му ще издаде скривалището на Давид. И ако Давид попаднеше в клопката по вина на Люсиен, поетът не би могъл да остане повече в Ангулем. Ето защо, за да осигури влиянието си, той умишлено се принизи пред Люсиен.
	— Можеш ли да допуснеш, че не съм положил най-големи усилия! — каза той на Люсиен. — Та не беше ли въпрос за сестрата на добър мой другар? Но в съда има случаи, когато не можеш да не загубиш. Давид поиска от мене на първи юни да обезпеча спокойствието му за три месеца. За него опасността започва през септември, а освен това аз успях да спася от кредиторите цялото му имущество. Уверен съм, че ще спечеля делото пред кралския апелативен съд. Там ще се отсъди, че привилегията на съпругата е съвсем законна и не прикрива никаква измама… Колкото до тебе, ти се връщаш нещастен, но си гениален…
	Люсиен се отдръпна леко, като че ли кадилницата на Пти-Кло се беше докоснала до носа му.
	— Да, драги — продължи Пти-Кло, — прочетох „Стрелецът на Шарл IX“ и ще ти кажа, че това не е само печатно произведение, а истинска книга! Уводът може да бъде написан само от двама души: от Шатобриан или от тебе!
	Люсиен прие похвалата, без да признае, че уводът е от Д’Артез. От сто френски писатели деветдесет и девет биха постъпили като него.
	— И въпреки това тук като че ли не те познаваха — продължи Пти-Кло, преструвайки се на възмутен. — Когато видях това общо равнодушие, реших да разбунтувам града. Написах статията, която навярно си прочел…
	— Как, ти ли я написа?… — провикна се Люсиен.
	— Собственоръчно!… Обявих съревнование между Ангулем и Умо, събрах неколцина младежи, твои съученици, и устроихме снощната серенада. И както бяхме настроени възторжено, пуснахме подписка за вечеря в твоя чест. „Ако Давид е принуден да се крие — казах си аз, — Люсиен поне ще бъде чествуван!“ Направих още нещо — поде Пти-Кло. — Видях графиня Дю Шатле и я убедих, че в името на собствения си престиж тя е длъжна да измъкне Давид от това неприятно положение, че тя може и трябва да стори това. Ако Давид действително е открил производствената тайна, за която ми спомена, правителството няма да се разори, ако го подкрепи, и няма ли да бъде чест за един префект да е направил нещо за такова важно откритие чрез навременното покровителство, оказано на изобретателя? По този начин ще си създаде име на просветен управник… Сестра ти се уплаши от нашата съдебна престрелка! Побоя се от пукотевицата! Сраженията пред съда струват скъпо, както и сраженията на бойното поле, но Давид запази позициите си: той остана господар на своята тайна! Не могат да го арестуват и няма да го арестуват!
	— Благодаря ти, приятелю, виждам, че мога да ти поверя плановете си. Ти ще ми помогнеш да ги осъществя.
	Пти-Кло погледна Люсиен и вирнатият му нос заприлича на въпросителна.
	— Искам да спася Сешар — произнесе важно Люсиен, — аз съм виновен за сполетялата го беда, затова искам да поправя всичко… Имам голямо влияние върху Луиз…
	— Коя Луиз?…
	— Графиня Дю Шатле!…
	Пти-Кло неволно трепна.
	— Да, имам по-голямо влияние върху нея, отколкото тя си въобразява — поде Люсиен, — само че, драги, макар и да имам влияние над жената, която ви управлява, нямам подходящи дрехи!
	Пти-Кло трепна повторно, което означаваше, че е готов да му предложи кесията си.
	— Благодаря ти, приятелю — каза Люсиен и стисна ръката му. — След десет дни ще посетя съпругата на префекта и ще ти върна и твоето посещение.
	Те се разделиха с приятелски ръкостискания.
	„Сигурно е поет — каза си Пти-Кло, — защото не е с всичкия си!“
	„Каквото щат да казват — мислеше Люсиен на връщане у сестра си, — все пак другарите от училищната скамейка си остават единствените истински приятели.“
	— Драги Люсиен — попита го Ев, — какво ти обеща Пти-Кло, че му засвидетелствуваш толкова приятелско отношение? Пази се от авуето!
	— Да се пазя от него! — извика Люсиен. — Ев — добави той, сякаш в заключение на предишни размишления, — ти не вярваш вече в мене, не ми се доверяваш и можеш да нямаш доверие и в Пти-Кло, по след десет-петнадесет дни ще промениш мнението си!
	Люсиен произнесе доста самоуверено последните думи, качи се в стаята си и написа следното писмо до Лусто:
C>
	„Драги приятелю,
	От нас двамата само аз мога да си спомням за хилядата франка, които ти дадох назаем. Но, уви! Познавам от собствен опит положението, в което ще бъдеш, когато отвориш писмото ми, и веднага добавям, че не искам да ми ги върнеш в злато или сребро. Не, искам ти ги под форма на кредит, както някои мъже биха ги искали от Флорин под форма на удоволствие. Ние двамата си шием при същия крояч и ти би могъл да му поръчаш най-спешно фрак, жилетка и панталон. Не искам да кажа, че съм в адамово облекло, но не смея никъде да се покажа. За мое голямо учудване тук ме очакваха провинциалните почести, дължими на парижките знаменитости. Герой съм на един банкет, като истински депутат от левицата. Разбираш ли сега защо ми е необходим черен фрак? Обещай, че скоро ще му платиш, настоявай, пусни в ход журналистическата реклама; съчини някаква ненаписана сцена на Дон Жуан с господин Диманш, защото трябва на всяка цена да се издокарам. Имам само дрипи, не забравяй. Вече сме септември, времето е великолепно: ergo, погрижи се да получа до края на седмицата едно прелестно сутрешно облекло: лек тъмнозелен редингот, три жилетки — едната лимоненожълта, другата на карета, шотландска, третата чисто бяла. Към тях три панталона _за превземане на женски сърца_ — едните бели от английски плат, другите светлокафяви, третите от тънък черен кашмир. Най-сетне един черен фрак и жилетка от черен сатен за вечерни приеми. Ако имаш някоя нова Флорин, моля я да ми избере две пъстри връзки. Дребна работа, както виждаш, затова разчитам на тебе, на твоята сръчност: шивачът няма да има накъде да шава. Драги приятелю, често сме се оплаквали от едно и също нещо: изобретателността на нищетата, най-силната отрова за най-прекрасното човешко същество, парижанина, тази изобретателност, която би смаяла и сатаната, не е изнамерила още начин да се купи шапка на кредит! Когато наложим на модата шапки, които да струват хиляда франка, ще се сдобиваме по-лесно с тях! Но дотогава, искаме ли да купим шапка, трябва да имаме злато в джоба си. Ах, какво зло ни е направила «Комеди-Франсез» със своето: «Лафльор, напълни със злато джобовете ми!» Чувствувам, че изпълнението на второто ми желание ще те затрудни особено много: прибави към пратката от шивача и чифт високи обувки, чифт вечерни пантофки, една шапка и шест чифта ръкавици. Зная, че искам невъзможното… Нима животът на писателите не се състои в издебване на невъзможното?… Ще добавя само едно: направи това чудо било чрез голяма статия или чрез дребна подлост и аз те освобождавам от целия ти дълг. А той е дълг на честта, драги, и е навършил вече дванадесетия си месец. Ти би се изчервил, ако можеше още да се изчервяваш, драги Лусто, шегата настрана, намирам се в много тежко положение. Ще разбереш всичко с две думи: Чироза се е закръглила, станала е съпруга на Чаплата, а Чаплата е префект на Ангулем. Тази ужасна двойка може да направи много за зет ми, когото поставих в отвратително положение. Той е преследван и се укрива все заради ония полици! Налага се да се явя наново пред съпругата на префекта и да възстановя на всяка цена влиянието си над нея. Не е ли страшно, като си помислиш, че съдбата на Давид Сешар зависи от чифт хубави обувки, от тъмносиви ажурени чорапи (да не ги забравиш!) и една нова шапка?… Ще заявя, че съм болен, че не се чувствувам добре, ще се свия в леглото, както правеше Дювике, за да отклоня за известно време любезната настойчивост на съгражданите ми. Те ми устроиха, драги, прекрасна серенада. Почвам да се питам колко глупци са нужни, за да се състави понятието съграждани, особено след като узнах, че няколко мои съученици от колежа са подработили въодушевлението в Ангулем!
	Ако можеш да поместиш в парижката хроника на вестника няколко реда за приема, който ми устроиха в Ангулем, ще ме издигнеш с няколко сантиметра в очите на тукашните хора. Тогава Чироза ще почувствува, че имам ако не приятели, то поне известна тежест в парижкия печат. Понеже не съм се отказал от въжделенията си, вярвам, че един ден ще ти се отплатя. Ако ти потрябва хубава уводна статия за списание, разполагам с доста свободно време и мога да я обмисля на воля. Още една дума, драги приятелю: разчитам на тебе, както и ти можеш да разчиташ на
@	Твоя предан
@	Люсиен дьо Р.

	P.S. Изпрати ми всичко по дилижанса на адрес «До поискване».“
C$
	Това писмо, в което Люсиен си бе възвърнал чувството за превъзходство от времето на бързия успех, му припомни Париж. Затънал от шест дни в несмутимото провинциално спокойствие, той литна мислено към сладките неволи, обзеха го смътни съжаления. Цяла седмица мисли за графиня Дю Шатле и накрая повторното му влизане в ангулемското висше общество придоби такова голямо значение за него, че когато се спусна на смрачаване в Умо, за да потърси в станцията на пощенските коли очакваните пакети от Париж, той се почувствува тревожен и неуверен като жена, която е вложила последните си надежди в един тоалет и трепери да не би да не го получи.
	„Ах, Лусто, прощавам ти всички измени!“ — каза си той, когато отгатна по формата на пакетите, че навярно съдържат всичко, което бе поискал.
	В кутията за шапки намери следното писмо:
C>
@@	„От салона на Флорин
	Скъпо мое момче,
	Шивачът се държа безупречно, но както дълбоко прозорливият ти ум предчувствуваше, вратовръзките, шапката, копринените чорапи внесоха смут в сърцата ни, тъй като не можеха да внесат смут в празните ни кесии. Казахме си по този повод с Блонде: човек би могъл да забогатее, ако открие магазин, където младите хора да си купуват евтини неща. Защото в крайна сметка нещата, които не плащаме, излизат твърде скъпо. Не каза ли великият Наполеон, спрян в похода си към Индия само по липса на ботуши: «Лесните работи никога не стават!» И така, всичко беше наред с изключение на обущата ти… Виждах те ту облечен, но без шапка, ту с жилетка, но без обувки и бях намислил да ти пратя едни мокасини, които някакъв американец беше подарил на Флорин. Тя ни даде четиридесет франка, за да си опитаме щастието на игралната маса. На Натан, Блонде и на мене така ни провървя, като играхме на чужда сметка, че се снабдихме с достъпно пари, за да поканим на вечеря бившата любовница на Де Люпо — Торпилата. Фраскати отдавна ни дължеше това. Флорин се зае с покупките. Тя прибави от себе си три прекрасни ризи. Натан ти подарява бастуна. Блонде, който спечели триста франка, ти купи златната верижка: Златният часовник ти е подарък от Торпилата. Той е двойно по-голям от наполеон. Дал й го някакъв глупак и навярно затова не върви. «Стоката е долнокачествена като приносителя» — обясни ни тя. Биксиу ни намери в «Роше дьо Канкал» и предложи да прибавим и шишенце португалска вода в пратката от Париж. Нашият пръв комик заяви с басов глас и еснафска важност, която така добре умее да претворява: «Нека бъде щастлив, ако това може да го ощастливи!» Всичко това ти доказва, мили мой, колко много обичаме приятелите си, когато изпаднат в беда. Флорин, на която малодушно простих, те моли да ни пратиш статия върху последната книга на Натан. Сбогом, сине мой! Оплаквам те, че си се прибрал в черупката си, от която едва бе излязъл, когато се сприятели навеки с

@	Твоя приятел Етиен Л.“
C$
	— Горките момчета! Играли заради мене! — каза Люсиен, силно развълнуван.
	Нездравословните места и местата, където най-много сме страдали, излъчват зловоние, което напомня райско благоухание. Когато живееш на топло, споменът за страданията носи неописуема наслада. Ев се смая, когато брат й слезе в новата си премяна: тя едва го позна.
	— Сега мога да се разходя по Болийо! — възкликна той. — Няма да могат да кажат за мене: „Върна се дрипльо!“ Дръж този часовник, давам ти го, защото е мой и защото прилича на мене: не върви!
	— Какво дете си ти! — промълви Ев. — Как може да ти се сърди човек!
	— Да не би да си въобразяваш, момичето ми, че поисках тези дрехи с глупавото намерение да блесна в очите на Ангулем? Та аз пет пари не давам за това! — заяви той и размаха бастуна със златна гравирана дръжка. — Искам само да поправя злото, което сторих, и просто се въоръжих.
	Успехът на Люсиен като конте беше единственият му действителен успех, но затова пък бе невероятен. Завистта развързва езиците, а възхищението ги парализира. Жените полудяха по него, мъжете почнаха да го одумват, а той можа да се провикне като кабаретен певец: „О, дреха моя, колко ти благодаря!“ Остави две визитни картички в префектурата, отби се и при Пти-Кло, но не го намери. На следния ден, деня на банкета, всички парижки вестници поместиха под рубриката „Ангулем“ следните редове:
C>
	„_АНГУЛЕМ._ Завръщането на толкова бляскаво дебютиралия млад поет, автор на «Стрелецът на Шарл IX», единствения френски исторически роман, създаден не по образец на Уолтър Скот, чийто увод е истинско събитие в литературата, бе ознаменувано с възторжено посрещане, което прави чест и на града, и на Люсиен дьо Рюбампре. Градът побърза да устрои в негова чест патриотичен банкет. Новият префект, едва поел длъжността си, се присъедини към всенародното тържество и поздрави автора на «Маргаритки», чието дарование бе така енергично поощрено при първите му стъпки от госпожа графиня Дю Шатле.“
C$
	Във Франция дадеш ли първия тласък, нищо не може вече да го спре. Командирът на гарнизона изпрати музиката си. Прочутият гостилничар на Умо, Ла Клош, чиито пълнени пуйки се изнасят чак в Китай във великолепни порцеланови съдове, беше украсил големия салон с драперии, обкичени с лаврови венци, преплетени с цветя. Към пет часа там се събраха четиридесет души, всички във вечерно облекло. Над сто зяпачи, привлечени главно от музикантите в двора, представляваха гражданите.
	— Цял Ангулем е тук — каза Пти-Кло, застанал на прозореца.
	— Нищо не разбирам — сподели Постел с жена си (те двамата бяха дошли да послушат музика). — Как е възможно такова нещо! Префектът, данъчният началник, полковникът, директорът на барутния склад, депутатът, кметът, директорът на колежа, директорът на леярната в Рюел, председателят на съда, кралският прокурор Мило, представителите на всички власти са тук!…
	Когато насядаха около трапезата, военният оркестър засвири вариации върху мелодията „Да живее кралят, да живее Франция“, песен, която не можа да стане популярна. Към осем часа поднесоха шестдесет и пет разнообразни сладкиши. Между тях се открояваше един Олимп от захар, над който стърчеше Франция от шоколад. Настъпи моментът на наздравиците.
	— Господа — каза префектът, ставайки прав, — да живее кралят, да живее законната монархия! Не дължим ли на възвърнатия от Бурбоните мир поколението от поети и мислители, които крепят в ръцете на Франция жезъла на литературата?…
	— Да живее кралят! — извикаха сътрапезниците, повечето от които бяха привърженици на правителството.
	Старият директор на колежа стана на свой ред.
	— Вдигам чашата — каза той — за младия поет, героя на деня, който съумя да съчетае изящната поезия на Петрарка в един много труден литературен жанр, по думите на Боало, с дарованието на прозаика.
	— Браво! Браво!
	Стана полковникът.
	— Господа! Пия за здравето на роялиста, защото героят на това празненство има доблестта да защити справедливите принципи!
	— Браво! — извика префектът и даде тон на ръкоплясканията.
	Стана и Пти-Кло.
	— От името на съучениците на Люсиен вдигам чашата си за славата на ангулемския колеж, за многоуважаемия му директор, толкова скъп за нас, комуто дължим всички наши успехи!…
	Старият директор, неочакващ подобен тост, изтри насълзените си очи. Люсиен се изправи. Настана пълна тишина и поетът пребледня. В този миг старият директор, който беше седнал от лявата му страна, сложи на главата му лавров венец. Присъствуващите заръкопляскаха. Очите на Люсиен се замъглиха, сълзи задавиха гласа му.
	— Пиян е — прошепна на Пти-Кло бъдещият кралски прокурор в Ньовер.
	— Само че не от виното — отговори авуето.
	— Драги съграждани, мили другари — каза най-сетне Люсиен, — желал бих цяла Франция да е свидетелка на това събитие. Така се възпитават хората, така се раждат в нашата страна великите творби и великите дела. Но като виждам колко незначително е извършеното от мене и колко голяма почит ми се отдава, изпитвам силно смущение, че трябва да предоставя на бъдещето да оправдае приема, който ми оказвате днес. Споменът за този миг ще ми даде сили в новите борби. Позволете ми да насоча вашето уважение към дамата, която беше първата ми муза и покровителка, и да пия също за преуспяването на родния ми град. И така за красивата графиня Дю Шатле и за славния град Ангулем!
	— Много добре го измисли — каза кралският прокурор и поклати одобрително глава. — При това ние бяхме приготвили предварително наздравиците си, а той импровизира своята.
	В десет часа поканените се разотидоха на групи. Като чу необичайната музика, Давид Сешар запита Базин:
	— Какво става в Умо?
	— Дават вечеря в чест на шурея ви Люсиен…
	— Уверен съм, че Люсиен много съжалява, че и аз не съм присъствувал.
	Към полунощ Пти-Кло изпрати другаря си до площад Мюрие. Там Люсиен каза на авуето:
	— Драги приятелю, ние сме свързани до смъртта си.
	— Утре — каза му Пти-Кло — ще подпишем у госпожа Дьо Сенонш брачния договор с госпожица Франсоаз дьо Ла Е, нейна кръщелница. Ела и ти, ще ми направиш удоволствие. Госпожа Дьо Сенонш ме помоли да те поканя. Там ще се срещнеш със съпругата на префекта, която ще бъде поласкана от твоя тост, за който непременно ще я уведомят.
	— Аз зная какво правя! — каза Люсиен.
	— О! Ти ще спасиш Давид!
	— Сигурен съм! — отговори поетът.
	В този миг Давид се яви като по чудо. Ето как стана това. Той се намираше в доста затруднено положение. Ев му бе забранила да приеме Люсиен и да му съобщи мястото, където се крие, а в същото време Люсиен му пишеше най-прочувствени писма и го уверяваше, че само след няколко дни ще поправи злото. И ето госпожица Клерже му беше предала следните две писма, когато го уведоми за причината на празненството, чиято музика стигаше до ушите му.
C>
	„Мили мой, дръж се така, като че ли Люсиен не е тук. Не се безпокой за нищо и втълпи в скъпата си глава следното: цялата ни сигурност почива на обстоятелството, че враговете ни не могат да открият скривалището ти. Аз съм толкова нещастна, че имам повече доверие в Колб, Марион и Базин, отколкото в брат си! Уви! Бедният Люсиен не е вече някогашният непорочен и нежен поет. Боя се от него именно защото иска да се меси в работите ти и си въобразява — само от тщеславие, Давид, — че ще плати дълговете ни. Получи от Париж хубави дрехи и пет жълтици в скъпа кесия. Даде ми парите и от тях живеем сега. Имаме най-сетне един враг по-малко: баща ти си отиде. Дължим заминаването му на Пти-Кло, който отгатна намеренията му и ги осуети, като го увери, че няма да направиш нищо без него, че той, Пти-Кло, нямало да ти позволи да отстъпиш нито частица от откритието си без предварително обезщетение от тридесет хиляди франка: петнадесет за покриване на дълговете и петнадесет, които да ти се броят независимо от успеха или неуспеха на изобретението ти. Още не мога да проумея що за човек е този Пти-Кло. Целувам те, както любеща жена целува злочестия си мъж. Нашият малък Люсиен е жив и здрав. Да можеше да видиш как това цвете руменее и расте сред домашните бури! Майка ми както винаги се моли богу и те целува почти толкова топло, колкото и твоята
@	Ев“
C$
	Пти-Кло и братя Коенте, изплашени от селското лукавство на стария Сешар, лесно се отърваха от него, още повече че гроздоберът наближаваше и го зовеше при лозята му в Марсак.
	Писмото на Люсиен, предадено заедно с писмото на Ев, имаше следното съдържание:
C>
	„Драги Давид, всичко е наред. Въоръжен съм от глава до пети. Още днес влизам в сражение. Вярвам, че до два дни ще постигна значителен напредък. С какво удоволствие ще те целуна, когато те видя свободен и отърсен от моите дългове! Но аз съм уязвен дълбоко в сърцето си за цял живот от недоверието, което продължават да ми засвидетелствуват сестра ми и майка ми. Нима не зная, че се криеш у Базин? Всеки път, когато Базин дойде у дома, има новини от тебе и отговор на писмата ми. Освен това ясно е, че сестра ми можеше да разчита само на приятелката си от гладачницата. Днес ще бъда близо до тебе и съм особено нещастен, че няма да можеш да участвуваш в празненството, което се дава в моя чест. На ангулемското тщеславие дължа едно малко тържество, което след няколко дни ще бъде напълно забравено, но на което твоята радост щеше да ми достави единственото искрено удоволствие. Още няколко дни търпение и ти ще простиш всичко на човека, за когото е по-скъпо от всички земни слави да може да се нарече
@	Твой брат
@	Люсиен“
C$
	Сърцето на Давид бе разкъсано между тези две макар и неравни чувства. Той обожаваше жена си, а приятелството му към Люсиен бе загубило предишното уважение, но в усамотението силата на чувствата рязко се променя. Самотният мъж, изпаднал като Давид в плен на терзаещи го грижи, се отдава на мисли, срещу които би намерил отпор при обикновените условия на живота. Когато прочете писмото на Люсиен при звуците на фанфарите на това неочаквано тържество, фактът, че Люсиен съжалява за неговото отсъствие, както той се надяваше, го развълнува дълбоко. Нежните души мъчно устояват пред подобни изблици на чувство, защото, съдейки по себе си, ги смятат за много дълбоки. Те са капката, която прелива чашата… Ето защо към полунощ, въпреки молбите на Базин, Давид реши да излезе и да се срещне с Люсиен.
	— В този час — успокои той Базин — никой не се разхожда по ангулемските улици, никой няма да ме види, а освен това не могат да ме задържат нощем. В случай, че ме срещнат, ще си послужа повторно с хитростта на Колб, за да се прибера в скривалището си. И най-сетне толкова време вече не съм целунал жена си и детето си!
	Базин отстъпи пред всички тия правдиви доводи и пусна Давид да излезе от дома й.
	— Люсиен! — извика той тъкмо когато Люсиен и Пти-Кло си казваха лека нощ. Двамата братя се прегърнаха разплакани.
	Няма много такива мигове в човешкото съществуване. Люсиен почувствува изблика на приятелство _въпреки всичко станало_, приятелство, на което не разчиташ, но се разкайваш, че си му изменил. Давид бе в плен на необходимостта да прости. Великодушният и благороден изобретател искаше преди всичко да посмъмри Люсиен и да разпръсне облаците, които помрачаваха привързаността между сестрата и брата. Пред тези сантиментални съображения всички опасности, породени от липсата на пари, се бяха стопили.
	Пти-Кло каза на клиента си:
	— Идете си вкъщи, използувайте поне неблагоразумието си, прегърнете жена си и детето си… само че гледайте никой да не ви види! — А когато остана сам на площад Мюрие, авуето въздъхна: „Какво нещастие! Как го няма сега Серизе!…“
	Докато авуето си говореше сам край дъсчената ограда около мястото, където днес гордо се издига съдебната палата, някой почука зад него на една дъска, както се чука на врата.
	— Тук съм — обади се Серизе през цепнатината между две дъски. — Видях Давид, когато излезе от Умо. Аз подозирах къде се крие, но сега вече съм сигурен и зная къде ще го пипна. Само че, за да му устроя клопка, трябва да разбера нещичко от плановете на Люсиен, а вие ги накарахте да си отидат! Останете поне тук под някакъв предлог. Когато Давид и Люсиен излязат, поведете ги насам. Те ще смятат, че са сами и ще мога да чуя какво ще си кажат на сбогуване.
	— Страшен дявол си! — възкликна съвсем тихо Пти-Кло.
	— Да му се не види макар! — отвърна Серизе. — Какво ли не бих направил, за да се сдобия с това, което ми обещахте!
	Пти-Кло се отдалечи от дъсчената ограда и закрачи по площад Мюрие, гледайки към прозорците на стаята, където се беше събрало семейството. Той мислеше за бъдещето, сякаш за да се въоръжи със смелост. Ловкостта на Серизе можеше да му позволи да нанесе последния удар. Пти-Кло беше дълбоко коварен и предателски двуличен; той мъчно се поддаваше на примамките на настоящето и на илюзиите на каквото и да било чувство, защото бе осъзнал променчивостта на човешкото сърце и стратегията на интересите. Затова именно отначало разчиташе малко на Коенте. Дори ако бракът му се бе осуетил не по вина на Големия Коенте, той за всеки случай беше подготвил почвата, за да му навреди. След успеха си обаче в дома Баржьотон Пти-Кло играеше честно. Задните му помисли, станали вече излишни, бяха опасни за политическото издигане, към което се домогваше. Ето основата, върху която той възнамеряваше да изгради бъдещото си положение: Ганрак и някои други едри търговци се опитваха да основат в Умо либерален комитет, който щеше да се свърже с водачите на либералната партия чрез търговски връзки. Идването на власт на правителството Вилел с одобрението на умиращия Луи XVIII предизвика промяна в поведението на опозицията, която след смъртта на Наполеон се беше отказала от опасното средство — заговорите. Либералната партия организираше в затънтените провинции легална съпротива. Тя се стремеше да спечели избирателите и да постигне целта си, като привлече народните маси. Краен либерал, син на Умо, Пти-Кло беше станал двигателят, душата и тайният съветник на опозицията в Долния град, потискана от аристокрацията на Горния град. Той пръв им показа опасността да се оставят братя Коенте да притежават единствения вестник в департамента Шарант, където и опозицията би трябвало да има свой орган, за да не остане по-назад от другите провинциални градове.
	— Нека всеки от нас даде по петстотин франка на Ганрак: ще съберем по този начин двадесет и няколко хиляди франка, ще купим печатницата Сешар, ще отпуснем заем на бъдещия собственик и тя ще бъде изцяло в наши ръце — внуши им Пти-Кло.
	Авуето настоя да приемат предложението му, за да закрепи двойствената си позиция пред Коенте и пред Сешар и естествено се спря на мошеника Серизе, който можеше да стане подходящия предан човек на партията.
	— Ако успееш да издириш бившия си господар и да ми го предадеш — каза той на бившия фактор на Сешар, — ще получиш двадесет хиляди франка назаем, за да купиш печатницата му, като по всяка вероятност ще ти бъде възложено и да издаваш вестник. Така че, действувай!
	По-сигурен в съобразителността на човек като Серизе, отколкото във възможностите на всички дублоновци по света, Пти-Кло обеща на Големия Коенте, че Сешар ще бъде задържан. Но откакто Пти-Кло хранеше надежда да постъпи в прокуратурата, той предвиждаше, че ще му се наложи да обърне гръб на либералите, а беше така раздвижил духовете в Умо, че сумата, необходима за откупуване на печатницата, беше вече събрана. Пти-Кло реши да остави нещата да се развиват без негова намеса. „Серизе непременно ще допусне някое нарушение на закона за печата и аз ще използувам случая, за да покажа на какво съм годен…“ — каза си той.
	Той се приближи до вратата на печатницата и каза на Колб, който стоеше там на пост:
	— Иди да кажеш на Давид да използува тъмнината и да се прибере в скривалището си. Бъдете предпазливи, един часът е вече и аз се прибирам.
	Когато Колб се отдалечи, Марион го замести. Люсиен и Давид слязоха. Колб тръгна на стотина крачки пред тях, а Марион ги следваше на същото разстояние. Когато двамата братя минаваха край дъсчената ограда, Люсиен говореше разпалено на Давид:
	— Мили мой, планът ми е извънредно прост, но как да го разкрия на Ев, която никога не би разбрала какви средства са нужни за осъществяването му? Уверен съм, че дълбоко в сърцето си Луиз още е увлечена по мене и аз ще съумея да разбудя това чувство. Искам да я притежавам, единствено за да си отмъстя на този малоумен префект. Ако си възвърна любовта й макар и за една седмица, ще я убедя да поиска за тебе от министерството поощрение от двадесет хиляди франка. Утре ще я видя в будоара й, където се роди любовта ни и където според Пти-Кло нищо не е променено: ще изиграя една комедия пред нея, а другиден сутринта ще ти пратя няколко реда и ще ти кажа дали съм се провалил. Кой знае, възможно е тогава да бъдеш вече свободен… Разбираш ли сега защо си поръчах дрехи от Париж? Роля на любовник не се играе в дрипи.
	В шест часа сутринта Серизе отиде при Пти-Кло.
	— Нека Дублон се приготви утре по обед; той ще може да залови нашия човек, аз отговарям. Влязох във връзка с една от работничките на госпожица Клерже, нали разбирате?… — смигна му парижанинът.
	Като изслуша плана на Серизе, Пти-Кло побърза да отиде при Коенте.
	— Наредете още тази вечер Дю Отоа да даде съгласието си да прехвърли на Франсоаз собствеността на имотите си без право на ползуване и след два дни ще подпишете договор за съдружие със Сешар. Сватбата ми ще се отпразнува една седмица след подписване на договора и така и двамата ще спазим уговорените условия: _дай, за да получиш!_ Но тази вечер трябва да следим внимателно и двамата какво ще стане с графиня Дю Шатле, защото всичко зависи от това… Ако Люсиен се надява да успее чрез съпругата на префекта, Давид е в ръцете ни!
	— Струва ми се, че ще станете един ден министър на правосъдието — подхвърли му Коенте.
	— А защо да не стана? Нима господин Дьо Пероне не е министър? — отговори Пти-Кло, който още не беше свалил напълно либералската си кожа.
	Госпожица Дьо Ла Е дължеше на съмнителното си положение присъствието на по-голямата част от ангулемската аристокрация при подписването на брачния й договор. Бедността на бъдещите съпрузи, които се женеха без обичайната богата кошница със сватбени подаръци, подсилваше любопитството, което хората и без това проявяват в такива случаи. Благотворителността има нещо доста общо с чествуванията: хората обичат да правят добро, особено ако това задоволява собственото им честолюбие. Ето защо маркиза Дьо Пимантел, графиня Дю Шатле, господин Дьо Сенонш и двама-трима близки приятели на семейството направиха няколко подаръка, за които много се говореше в града. Тези изящни дреболии, прибавени към чеиза, подготвян цяла година от Зефирин, към накитите на кръстника и обичайните подаръци от младоженеца, утешиха Франсоаз и възбудиха любопитството на много майки, дошли заедно с дъщерите си. Пти-Кло и Коенте бяха вече забелязали, че ангулемските благородници ги търпяха по неволя на своя Олимп. Единият беше управител на имуществото, заместник-настойник на Франсоаз; другият беше необходим за подписване на договора, както обесеният е необходим за изпълнение на присъдата. След сватбата съпругата на Пти-Кло можеше свободно да посещава кръстницата си, но самият Пти-Кло нямаше свободен достъп, въпреки че се заричаше да се наложи на този надменен свят. Срамувайки се от съвсем скромните си родители, авуето накара майка си да остане в Манл, където се беше оттеглила, замоли я да съобщи, че е болна и да даде писмено съгласието си. Доста унизен, че няма нито роднини, нито покровители, нито дори близък, който да подпише договора, Пти-Кло беше щастлив, че може да представи като приемлив свидетел прочутия човек, когото графинята желаеше да види. Ето защо той дойде да вземе Люсиен с кола. За тази паметна вечер поетът се беше облякъл толкова грижливо, че никой мъж да не може да оспори превъзходството му. Госпожа Дьо Сенонш беше разгласила между другото за това посещение и срещата между скараните любовници представляваше зрелище, за каквото провинцията винаги е жадна. Люсиен минаваше за парижки _лъв_: казваха, че толкова се бил разхубавил, толкова се бил променил, станал бил толкова прекрасен, че всички дами от ангулемската аристокрация горяха от желание да го видят. Според модата навремето, на която дължим прехода от старите къси бални панталони към днешните отвратителни дълги панталони, той носеше тясно прилепнали черни панталони. Мъжете още подчертаваха тогава формите на тялото си за голямо отчаяние на мършавите и недобре сложените младежи. Люсиен обаче имаше тяло на Аполон. Тънките му сиви копринени чорапи, малките черни обувки, черната сатенена жилетка, вратовръзката, всичко беше безукорно изопнато, едва ли не сраснало с него. Гъстата му руса къдрава коса подчертаваше бялото му чело, около което буклите се виеха изящно. Очите му, преливащи от гордост, искряха. Малките му женствени ръце, красиво се очертаваха под ръкавиците, които той не трябваше да сваля съгласно добрия тон. Люсиен се държеше точно като Дьо Марсе, прочутия парижки денди. В едната си ръка носеше през цялото време бастуна и шапката си, а другата движеше свободно, подчертавайки думите си. Люсиен би предпочел да се вмъкне незабелязано, подобно на знаменитите мъже, които от привидна скромност биха се привели дори когато минават под Порт Сен-Дьони. Пти-Кло обаче, който беше поканил само един свой приятел, злоупотреби с него. Той поведе едва ли не тържествено Люсиен към госпожа Дьо Сенонш в момента, когато салоните бяха пълни с гости. Прекосявайки ги, поетът чу шепот, който някога би го главозамаял и пред който сега бе равнодушен: беше твърдо уверен, че той сам струва колкото целия ангулемски Олимп.
	— Госпожо — каза той на госпожа Дьо Сенонш, — аз вече поздравих приятеля си Пти-Кло, който притежава всички данни, за да стане един ден министър на правосъдието, с щастието да се сроди с вас, колкото и слаба да е родствената връзка между кръстница и кръщелница. (Тези думи бяха произнесени доста двусмислено и всички дами, които се вслушваха в разговора им, схванаха намека.) Що се отнася до мене, благославям случая, който ми позволява да ви изкажа почитанията си.
	Той изговори това приветствие без сянка от притеснение, държейки се като голям благородник на гости у простосмъртни хорица. После изслуша търпеливо отговора на Зефирин, като огледа салона й, за да подготви следващия си ход. Това му даде възможност да поздрави с прелестна усмивка Франсис дю Отоа и префекта, които отговориха на поздрава му. Най-сетне Люсиен пристъпи към госпожа Дю Шатле, като се престори, че едва сега я забелязва. Тази среща беше до такава степен най-интересната част от приема, че присъствуващите забравиха брачния договор, който трябваше да се подпише от по-изтъкнатите гости, поканени за тази цел в спалнята от нотариуса или от Франсоаз. Люсиен се приближи до Луиз дьо Негрьопьолис и с парижка изтънченост — вече само спомен за нея след завръщането й в провинцията — й каза доста високо:
	— Вам ли дължа, госпожо, поканата, която ми доставя удоволствието да обядвам вдругиден в префектурата?
	— Само на славата си я дължите, господине — отговори му сухо Луиз, засегната от преднамерения смисъл на думите му, целещ да нарани надменността на бившата му покровителка.
	— Ах, госпожо! — възкликна Люсиен изискано, но самоуверено. — Невъзможно ми е да ви доведа човек, който е в немилост пред вас!
	И без да дочака отговора й, той се завъртя кръгом, защото съгледа епископа и му се поклони почтително.
	— Ваше преосвещенство има пророчески дар — каза той извънредно мило — и ще направя всичко, каквото зависи от мене, за да се сбъдне напълно пророчеството му. Щастлив съм, че дойдох тук тази вечер, за да мога да ви поднеса почитанията си.
	Люсиен увлече епископа в дълъг разговор, който продължи повече от десет минути. Всички жени гледаха Люсиен като нечувано явление. Неочакваната му безочливост скова и езика, и мисълта на госпожа Дю Шатле. Когато се убеди, че Люсиен е обект на женското възхищение и като се вслуша в думите, които дамите си разменяха шепнешком относно разговора й с Люсиен и неговото явно презрително държане, Луиз се почувствува силно уязвена в честолюбието си.
	„Какъв скандал ще бъде, ако след подобни думи реши да не дойде в префектурата! — помисли си тя. — На какво се дължи това негово високомерие? Да не би госпожица Де Туш да се е влюбила в него?… Колко е красив! Казват, че тя отишла в дома му на другия ден след смъртта на актрисата! Дошъл е може би да спаси зет си и вероятно поради някакво неочаквано произшествие се е озовал върху багажника на каретата ни в Манл. Много особено ни погледна тогава, мене и Сикст.“
	Хиляди подобни мисли занимаваха ума й и за нейно нещастие тя не можеше да се освободи от тях, докато наблюдаваше Люсиен, който разговаряше с епископа като истински владетел на салона: не поздравяваше никого, а чакаше другите да пристъпят към него, местеше поглед с променливо изражение и свобода, достойна за учителя му Дьо Марсе. Той не се отдалечи от висшия духовник дори за да поздрави господин дьо Сенонш, който стоеше недалеч от него.
	След десет минути Луиз не можа повече да се сдържи. Тя стана, приближи се до епископа и каза:
	— Какво толкова забавно ви разправят, ваше преосвещенство, та тъй често се усмихвате?
	Люсиен деликатно отстъпи няколко крачки, за да не пречи на разговора между баронеса Дю Шатле и духовника.
	— Ах, госпожо, този млад приятел е страшно духовит!… Обясняваше ми, че на вас дължал цялата си сила…
	— Не съм неблагодарен, госпожо… — промълви Люсиен, отправяйки й укоризнен поглед, който очарова графинята.
	— Нека се разберем — каза тя и покани Люсиен, като наклони ветрилото си към него, — елате с негово преосвещенство тук… Той ще ни бъде съдия — и Луиз посочи съседния будоар, като поведе духовника нататък.
	— Що за роля налага на епископа! — подметна доста високо една дама от лагера на Шандур, явно желаеща да чуят забележката й.
	— Съдия ли? — извика Люсиен и погледна най-напред духовника, после съпругата на префекта. — Значи, някой от нас е виновен?
	Луиз дьо Негрьопьолис седна на канапето в някогашния си будоар, покани Люсиен да седне от едната й страна, а епископа — от другата и заговори. За чест, изненада и удоволствие на бившата си приятелка Люсиен изобщо не я слушаше. Той се държеше като Ла Паста в „Танкред“, когато се кани да запее: „O! Patria!“… Лицето му сякаш пееше прочутата каватина „Del Rizzo“. И като завършек ученикът на Корали успя дори да се просълзи.
	— Ах, Луиз, колко те обичах! — пошепна той на ухото й, без да го е грижа за епископа и за разговора им, когато се убеди, че графинята е забелязала сълзите му.
	— Избършете очите си, иначе за втори път ще ме погубите в този будоар! — обърна се тя към него тихо и с това неприятно изненада духовника.
	— О, веднъж е напълно достатъчно! — поде бързо Люсиен. — Такива думи от страна на братовчедката на госпожа Д’Еспар биха пресушили дори сълзите на Магдалена. Господи!… Върнах се за миг към спомените, към илюзиите, към моите двадесет години, а вие ми ги…
	Негово преосвещенство стана внезапно и се върна в салона, защото си даде сметка, че достойнството му ще пострада, ако остане по-дълго при двамата бивши любовници. Всички нарочно се стараеха да не смутят уединението на съпругата на префекта с Люсиен. След четвърт час Сикст, забелязал с неудоволствие шепотите, смеховете и разходките край будоара, влезе с доста угрижено лице и завари Луиз и Люсиен, потънали в оживен разговор.
	— Госпожо — пошепна Сикст на ухото на жена си, — вие познавате Ангулем по-добре от мене и би трябвало да не забравяте, че сте съпруга на префекта и че представлявате властта.
	— Мили мой — отговори Луиз и изгледа от глава до пети своя „цензор“ така високомерно, че той се разтрепери, — разговарям с господин Дьо Рюбампре по един въпрос, който засяга именно вас. Става дума да бъде спасен един изобретател, жертва на най-долно преследване, и вие ще ни помогнете… Колкото до тия дами и техните клюки, ще видите какво ще направя, за да скова отровните им езици.
	И тя улови Люсиен под ръка и излезе от будоара, излагайки на показ близостта си с него, дръзка като истинска високопоставена дама. Заведе го да подпишат договора, подаде му писалката и предложи:
	— Да подпишем заедно договора.
	Люсиен я помоли да му покаже къде се бе подписала тя малко преди това, за да бъдат подписите им един до друг.
	— Господи Дьо Сенонш — обърна се тя към домакина, — нима не познавате господин Дьо Рюбампре? — и по този начин застави безочливия ловец да поздрави Люсиен.
	После Луиз се върна с Люсиен в салона и го покани да седне между нея и Зефирин на страшното канапе точно в средата на помещението. И подобно царица на своя трон, тя поде отначало тихо хаплив разговор с няколко стари приятелки и други дами, които я обкръжаваха с внимание. Скоро Люсиен, герой на групичката, бе подтикнат от графинята да заговори за Париж и той импровизира невероятно остроумно една сатирична картина на парижкия живот и я изпъстри със злободневки за знаменитите личности — особено жадувани лакомства за провинциалистите. След като ги бе очаровал с външността си, Люсиен ги грабваше сега с ума си. Графиня Сикст така открито се гордееше с Люсиен, така умело изтръгваше от този обаятелен инструмент всичко, каквото искаше, толкова находчиво му отвръщаше, дебнеше одобрението на слушателите с толкова непредпазливи погледи, че не една дама почна да тълкува съвпадналото завръщане на Луиз и Люсиен като доказателство за дълбока любов, жертва на двустранно недоразумение. Може би засегната от нещо, графинята се бе решила на този злополучен брак с Шатле, а сега съжаляваше за постъпката си.
	— И така — каза тихичко Луиз на Люсиен в един часа след полунощ, преди да станат от канапето, — направете ми удоволствието да бъдете съвсем точен вдругиден…
	Съпругата на префекта кимна извънредно приятелски на Люсиен и отиде да каже няколко думи на мъжа си, който търсеше вече шапката си.
	— Ако това, което госпожа Дю Шатле ми каза ей сега, е вярно, драги Люсиен, можете да разчитате на мене — каза префектът и догони жена си, която, както в Париж, си беше тръгнала сама. — От тази вечер вашият зет може да се смята вън от всяка опасност.
	— Господин графът ми дължи тази услуга — отвърна усмихнато Люсиен.
	— Е, как ти се струва, извозиха ни!… — прошепна Коенте на ухото на Пти-Кло, свидетел на това сбогуване.
	Безкрайно поразен от успеха на Люсиен, смаян от блестящото му остроумие и от светския му чар, Пти-Кло погледна Франсоаз дьо Ла Е, чието лице, озарено от възхищение към Люсиен, като че ли казваше на годеника й: „Бъдете и вие като приятеля си!“
	Но изражението на Пти-Кло внезапно се разведри.
	— Вечерята на префекта е едва вдругиден, имаме още цял ден на наше разположение — отвърна той на фабриканта. — Отговарям за всичко!
	— И така, драги мой — заяви Люсиен на Пти-Кло към два часа през нощта, докато се връщаха пеш към домовете си, — дойдох, видях, победих! След няколко часа Давид ще бъде много щастлив!
	„Точно това исках да узная!“ — каза си Пти-Кло.
	— Мислех, че си само поет, а ти си бил и Лозьон, което ще рече два пъти поет! — пошегува се той и стисна ръката му — за последен път.
	Люсиен събуди сестра си.
	— Скъпа Ев, нося ти добра вест. След един месец Давид няма да има никакви дългове!…
	— И как ще стане това?
	— Знаеш ли, под новите си труфила госпожа Дю Шатле си е останала някогашната моя Луиз. Тя ме обича сега повече дори от преди и ще накара мъжа си да напише доклад до министерството на вътрешните работи за нашето изобретение!… Страданията ни ще продължат най-много още един месец, а дотогава ще имам време да отмъстя на префекта и да го направя най-щастливия съпруг!
	Слушайки брат си, Ев си помисли, че още не се е събудила напълно.
	— Когато попаднах отново в малкия сив будоар, където преди две години треперех като малко дете, когато видях мебелите, картините, физиономиите на гостите, имах чувството, че са махнали пердето от очите ми! Колко много преобразява съзнанието на човека един престой в Париж!
	— Нима това е щастие?… — промълви Ев, която най-сетне разбра какво й казва брат й.
	— Хайде, ти още спиш — каза й Люсиен. — Утре след закуската ще довършим разговора си.
	Планът на Серизе беше извънредно прост. Макар и да се свеждаше до обичайните хитри ходове, до които прибягват, невинаги успешно, провинциалните пристави, за да арестуват длъжниците, неговият план щеше да успее, защото авторът му познаваше добре не само характерите на Давид и Люсиен, но и техните въжделения. Между младите работнички, сред които се подвизаваше като самовластен господар провинциалният донжуан, противопоставяйки ги една на друга, факторът на Коенте, натоварен в момента с особено поръчение, беше удостоил с вниманието си и една гладачка на Базин Клерже, красива едва ли не колкото госпожа Сешар. Тя се казваше Синьол и родителите й бяха бедни лозари, които живееха в лозето си на две левги от Ангулем, по пътя за Сент. Като повечето селяни, родителите й нямаха възможност да изхранят единствената си дъщеря и решиха да я дадат в чужда къща, тоест да се подготви за камериерка. Една камериерка в провинцията трябва да умее да пере и да глади фино бельо. Госпожа Прийор, предшественицата на Базин, си беше създала толкова добро име, че Синьолови пратиха дъщеря си да чиракува при нея, като плащаха за храната и стаята й. Госпожа Прийор спадаше към онези някогашни работодателки, които заместват родителите. Нейните работнички бяха като членове на семейството й, тя ги водеше на църква и ги надзираваше добросъвестно. Анриет Синьол, красива и добре сложена черноока девойка с дръзки очи и дълга гъста коса, беше белолика като момичетата от Южна Франция, прозрачно бяла като магнолия. Неслучайно Анриет беше първата работничка, върху която спря поглед Серизе. Като дете на _честни земеделци_, тя отстъпи само под влияние на ревността и след като чу съблазнителните думи: „Ще се оженя за тебе“, които й каза Серизе, когато братя Коенте го назначиха за втори фактор. Узнал, че родителите й притежават лозя за десетина хиляди франка и малка къщичка, парижанинът побърза да задълбочи връзката си с нея, за да не би тя да се ожени за другиго. Любовните отношения между хубавата Анриет и младия Серизе бяха стигнали до тази фаза, когато Пти-Кло му каза, че възнамерява да го направи собственик на печатницата „Сешар“ и му спомена за командитно дружество с капитал двадесет хиляди франка и използува тази примамка като юлар. Подобно бъдеще главозамая фактора, младата Синьол му се стори пречка в неговите амбиции и той почна да пренебрегва горкото момиче. Анриет се вкопчи отчаяно в него именно защото забеляза, че той възнамерява да я напусне. Когато откри, че Давид се крие у госпожица Клерже, парижанинът промени намеренията си спрямо Анриет, но без да промени, държането си. Той искаше да използува за кариерата си безумието, на което са жертва момичетата, когато, за да прикрият позора си, се стремят да се омъжат за прелъстителя си. Същия ден сутринта, когато Люсиен наново завладя своята Луиз, Серизе посвети Анриет в тайната на Базин и й каза, че богатството и женитбата им зависят от откриването на мястото, където се крие Давид. Анриет лесно се досети, че печатарят може да се крие само в малкия будоар на госпожица Клерже. Момичето не мислеше, че върши нещо лошо, като разузна тази подробност, но по този начин стана неволно съучастница и Серизе я въвлече в коварния си заговор.
	Люсиен още спеше, когато Серизе, който беше отишъл в кантората на Пти-Кло, за да научи как е минал приемът, слушаше описанието на важните подробности, които щяха да хвърлят в смут цял Ангулем.
	— Предполагам, че Люсиен ви е писал след завръщането си? — запита парижанинът, поклащайки доволно глава, когато Пти-Кло завърши доклада си.
	— Само това — отговори авуето и му подаде един лист с няколко реда, които Люсиен беше надраскал върху един лист от хартията за писма, с която си служеше сестра му.
	— Отлично — заяви Серизе. — Нека Дублон се притаи при Порт Пале, да скрие стражарите си и да разположи хората си. Ще уловите нашия човек!
	— Сигурен ли си в работата? — попита Пти-Кло и погледна изпитателно Серизе.
	— Разчитам на щастието — подхвърли бившият парижки гамен, — а то е голям мошеник и не обича честните хора!
	— Непременно трябва да успееш! — каза авуето сухо.
	— Ще успея! — отвърна Серизе. — Вие ме натикахте в този батак, можете да ми дадете поне няколко банкноти, за да изтрия калта… Но да знаете, господине — добави той, като забеляза по лицето на Пти-Кло изражение, което не му хареса, — че ако ме изиграете, ако до една седмица не ми купите печатницата… жена ви ще остане млада вдовица — прошепна заплашително парижкият гамен и му хвърли убийствен поглед.
	— Ако задържим Давид към шест часа, ела в девет у господин Ганрак и ще уредим сделката — отговори решително авуето.
	— Разбрано, _гражданино!_ Желанието ви ще бъде изпълнено!
	Серизе отдавна владееше изкуството да заличава мастилото от хартията, което днес сериозно застрашава интересите на държавното съкровище. Той изтри четирите реда, написани от Люсиен, и ги замени със следните, като подправи почерка му със съвършенство, твърде печално за бъдещото му обществено развитие:
C>
	„Драги Давид, можеш съвсем безопасно да дойдеш у префекта, въпросът ти е уреден. Впрочем излез още сега, идвам да те посрещна, за да ти обясня как трябва да се държиш пред Дю Шатле.
@	Брат ти
@	Люсиен“
C$
	Към обед Люсиен писа писмо на Давид, с което го уведоми за успеха си на приема и го увери в закрилата на префекта; той още същия ден щял да прати до министъра доклад за изобретението, от което сам се възхищавал. Тъкмо когато Марион предаде това писмо на госпожа Базин под предлог, че носи за пране ризите на Люсиен, Серизе, осведомен от Пти-Кло за възможността Люсиен да пише на Давид, заведе госпожица Синьол на разходка по брега на Шарант. Очевидно не бе минало без борба с честността на Анриет, защото разходката продължи два часа. Залог беше не само бъдещето на едно заченато вече дете, но и щастливият им и заможен живот занапред, а това, което Серизе искаше от нея, беше дребна работа, още повече че той не спомена нищо за последиците. Огромното възнаграждение обаче за тази „дребна работа“ безпокоеше Анриет. Въпреки всичко Серизе успя да убеди любовницата си да съдействува на замисления от него ход. В пет часа тя трябваше да каже на Базин, че госпожа Сешар я вика по бърза работа. После четвърт час след нейното излизане щеше да се качи на горния етаж, да почука на вратата на стаичката и да връчи на Давид подправеното писмо на Люсиен. Оттам нататък Серизе разчиташе на щастливата си звезда.
	За пръв път от година насам Ев почувствува, че железният обръч на злочестината леко се разхлабва. Тя се обнадежди. Прииска й се — и на нея! — да се порадва на брат си, да се покаже под ръка с човека, чествуван в родния град, обожаван от жените, обичан от гордата графиня Дю Шатле. Тя се облече грижливо и реши да се поразходи след вечеря с брат си по Болийо. През септември цял Ангулем излиза в този час там, за да се разхлади.
	— О! Ето красивата госпожа Сешар — казаха някои, когато съгледаха Ев.
	— Не очаквах това от нея — забеляза една жена.
	— Мъжът се крие, а жената се показва — каза госпожа Постел доста високо, за да може клетата жена да я чуе.
	— Сбърках, че излязох, по-добре да се приберем — промълви Ев.
	Няколко минути преди залез-слънце откъм надолнището, което се спуска към Умо, се чу глъчка от многолюдна тълпа. Люсиен и сестра му, обзети от любопитство, се насочиха натам, защото някакви хора, които идваха от Умо, споменаха, че било извършено престъпление.
	— Уловили са като че ли един крадец… Блед е като смъртник — уведоми един минувач брата и сестрата и те забързаха към нарастващата тълпа.
	Нито Люсиен, нито сестра му имаха каквото и да било опасение. Тридесетина души — деца, стари жени, работници, връщащи се от работа — вървяха пред жандармите, чиито шапки проблясваха сред плътната група. Тази основна група, сподирена от стотина души, напредваше като буреносен облак.
	— Ах! — извика Ев. — Мъжът ми!
	— Давид! — възкликна Люсиен.
	— Жена му! — разнесе се из тълпата и всички й направиха път.
	— Но какво те накара да излезеш? — попита го Люсиен.
	— Твоето писмо — отговори Давид, смъртноблед.
	— Сигурна бях — промълви Ев и загуби съзнание. Люсиен вдигна сестра си и други двама души му помогнаха да я пренесе у дома й, където Марион веднага я сложи на легло. Колб изтича да повика лекар. Когато той пристигна, Ев още не беше дошла на себе си. Тогава Люсиен беше принуден да признае пред майка си, че той е причина за арестуването на Давид, защото не можеше да си обясни недоразумението, предизвикано от подправеното писмо. Сразен от погледа на майка си, в който прочете проклятие, поетът се качи в стаята си и се заключи.
	Който прочете това писмо, писано посред нощ и прекъсвано от време на време, ще отгатне от нахвърлените сякаш едно по едно несвързани изречения силното вълнение на Люсиен.
C>
	„Любима моя сестро, преди малко се видяхме за последен път. Решението ми е безвъзвратно. Ето защо: в много семейства се ражда по някое злокобно същество, което е истинска напаст за близките си. За вас аз съм това същество. Тази мисъл не е моя, а на човек, които добре познава света. Вечеряхме веднъж с _приятели_ в «Роше дьо Канкал». Между хилядите закачки, които се размениха тогава, един дипломат ни каза, че еди-коя си девойка, която необяснимо защо останала неомъжена, _била болна по вина на баща си_. Той ни разви своята теория за семейните болести и ни обясни как, ако не е била майката, дадено семейство щяло да процъфтява, как еди-кой си син разорил баща си, как еди-кой си баща провалил бъдещето и доброто име на децата си. Макар и поддържана с шеговит тон, тази социална теза беше подкрепена за десет минути с толкова обилни примери, че ми направи много силно впечатление. Тази истина изкупи всички безсмислени, макар и духовити парадокси, с които журналистите се забавляват помежду си, когато нямат кого да одумват. Да, аз съм злокобното същество за нашето семейство. Сърцето ми прелива от обич, а постъпвам като ваш враг. На всички ваши предани чувства отговорих с куп неприятности. Макар и неволно нанесен, последният удар е най-жесток. Докато водех в Париж живот без достойнство, изпъстрен с наслади и несгоди, смятайки другарството за приятелство, изоставяйки истинските си приятели, за да се сближи с хора, които само гледаха да ме използуват, когато ви забравих и си спомнях за съществуването ви само колкото да ви вредя, вие вървяхте по скромната пътека на трудолюбието и напредвахте бавно, но сигурно към благоденствието, което аз, в безумието си, жадувах да придобия неочаквано. Вие ставахте все по-добродетелни, докато в моя живот все по-дълбоко проникваше злото. Да, амбициите ми са прекомерно големи и не мога да се примиря със скромен живот. Споменът за развилите се у мене склонности, за изживените наслаждения трови радостите, които ми са достъпни и които биха ме задоволили по-рано. О, скъпа моя, аз се съдя по-строго, отколкото всеки друг, защото се осъждам без снизхождение и без капка жал към себе си. Борбите в Париж изискват постоянно напрежение, а моята воля се проявява само на пристъпи: умът ми боледува сякаш от треска. Бъдещето толкова ме плаши, че изобщо се отказвам от него, а настоящето ми е непоносимо. Исках да ви зърна още веднъж, а е било по-добре да напусна завинаги родния край. Но заточение без средства за препитание би било лудост и аз няма да прибавя и това безумие към другите си безумни постъпки. Предпочитам смъртта пред един непълноценен живот. А каквото и положение да си представя, прекалената ми суетност ще ме подбуди да извърша глупости. Някои същества напомнят нулите: поставете пред тях една цифра, и нищожеството им ще придобие десеторна стойност. Аз бих могъл да придобия такава стойност само чрез брак с жена с непреклонна воля. Госпожа Дьо Баржьотон беше подходяща за мене. Сгреших, че не изоставих Корали заради нея. Давид и ти също бихте могли да бъдете прекрасни водачи за мене, само че не сте достатъчно твърди, за да обуздаете слабостите ми, които мъчно се поддават на овладяване. Обичам лесния живот, избягвам неприятностите, готов съм на подлост, за да се измъкна от затруднение, а това може да ме отведе далеч. Трябваше да се родя принц. Умът ми е много по-гъвкав, отколкото е нужно, за да успея, но не е постоянен, а в поприще, където се състезават много амбиции, наградата е на този, който разгръща само необходимите умствени заложби и винаги разполага със запаси. Дори и преизпълнен с най-добри намерения, ще върша зло, както тук при вас. Има мъже-дъбове, аз съм може би само стройна фиданка, а си въобразявам, че съм кедър. Ето равносметката ми. Това несъответствие между възможности и желания, тази липса на равновесие винаги ще провалят усилията ми. Много такива характери се срещат сред образованите хора и това се дължи на постоянното несъответствие между характер, воля и желания. Каква съдба ме чака? Предугаждам я, като си припомня някои остарели парижки знаменитости, изпаднали в забрава. Пред прага на старостта ще се озова по-стар от възрастта си, без обществено положение, неуважаван от никого. Цялото ми сегашно същество се ужасява от подобни старини. Не желая да се превърна в обществена отрепка. Мила сестро, обожавана от мене както заради строгостта ти напоследък, така и за предишната ти нежност, ако платихме скъпо удоволствието, което ми достави срещата с тебе и Давид, по-късно вие ще си дадете може би сметка, че никоя цена, платена за последните щастливи мигове на клетото същество, което ви е обичало, не е прекалено висока… Не ме търсете, нито се опитвайте да узнаете съдбата ми: духът ми ще ме подкрепи поне за изпълнение на това решение. Примирението, ангел мой, е ежедневно самоубийство. Моето примирение може да трае само един ден, затова ще го използувам незабавно…

@@	Два часът през нощта
	Да, твърдо реших. Сбогом завинаги, мила моя Ев. Все пак не мога да не се радвам при мисълта, че отсега нататък ще живея само в сърцата ви. Там ще бъде моят гроб… Не ми трябва друг. Още веднъж сбогом!… Последното прости на брат ти
@	Люсиен“
C$
	След като съчини писмото, Люсиен слезе безшумно, сложи го върху люлката на племенника си, целуна просълзен за последен път челото на спящата си сестра и излезе. Угаси свещта в полумрака и след като хвърли прощален поглед към стария дом, отвори тихичко вратата към алеята, но въпреки предпазливостта си разбуди Колб, който спеше на един сламеник в печатницата.
	— Кой е там? — извика Колб.
	— Аз съм — обади му се Люсиен, — отивам си, Колб.
	— По-добре да не бяхте идвали! — измърмори тихо Колб, но Люсиен го чу.
	— По-добре да не бях се раждал! — отвърна му той. — Сбогом, Колб, не ти се сърдя за тези думи, защото и аз мисля така. Кажи на Давид, че последното ми чувство ще бъде съжалението, че не съм могъл да го прегърна.
	Елзасецът скочи и се облече, но Люсиен беше вече затворил външната врата и се спускаше към Шарант по Болийо, облечен, сякаш отиваше на празненство, защото бе пожелал елегантните му парижки дрехи и принадлежностите да му послужат за саван. Смутен от последните думи и главно от тона на Люсиен, Колб реши да попита господарката си дали знае, че брат й заминава и дали се е сбогувала с него, но намери къщата потънала в дълбоко мълчание, помисли, че заминаването на Люсиен може би е било уговорено предварително и пак си легна.
	Сравнително малко е писано върху самоубийството, като се има предвид колко сериозен е този въпрос. Той всъщност не е достатъчно изследван. Пък и може би тази болест не се поддава на изследване. Самоубийството е предизвикано от чувство, което, ако нямате нищо против, ще наречем _самоуважение_, за да не го смесваме с чувството на чест. В деня, когато човек се презре, когато и другите го презрат, в мига, когато действителността влезе в грубо противоречие с въжделенията му, той се самоубива и по този начин се прекланя пред обществото, в което не иска да остане оголен от добродетелите си или от блясъка. Каквото и да казваме, между атеистите (истинският християнин не се самоубива) само подлеците приемат безчестен живот. Има три вида самоубийства: на първо място самоубийството, което се явява последен пристъп на продължителна болест и явно спада към патологията. След това идва самоубийството от отчаяние и най-сетне самоубийството по убеждение. Люсиен искаше да се самоубие от отчаяние и по убеждение. И двата вида самоубийство не са неотменими. Неизбежно е само патологичното самоубийство. Но често и трите вида причини за самоубийство са налице в един и същ случай, както бе с Жан-Жак Русо.
	Взел веднъж решението си, Люсиен се зае да обмисли начина и понеже беше поет, пожела да завърши земния си път поетично. Най-напред ми хрумна чисто и просто да се хвърли в Шарант. Но като се спускаше за последен път надолу по Болийо, той си представи какъв шум ще предизвика самоубийството му, видя мислено отвратителния труп, изплувал над водата, подпухнал и обезобразен обект на съдебно следствие. Подобно на немалко самоубийци той беше, така да се каже, тщеславен дори и посмъртно. През деня, прекаран във воденицата на Куртоа, той се бе поразходил край брега на реката и беше открил недалеч от воденицата кръгъл вир, каквито се срещат по малките притоци. Голямата им дълбочина личи само по гладката им повърхност. Водата в тях не е нито зелена, нито синя, нито бистра, нито мътна. Тя е като огледало от излъскана стомана. По ръбовете на тази чаша не се виждаха нито гладиоли, нито сини цветя, нито шарените листа на водни лилии. Тревата по брега беше гъста и ниска, живописно разположените върби плачеха околовръст. Всеки предугаждаше изпълнената с вода бездна. Стига само да не ти липсва смелост и да напълниш джобовете си с камъни, смъртта е неминуема и никога няма да открият трупа ти.
	„Ето място, което може да съблазни всеки удавник!“ — беше си помислил поетът тогава, любувайки се на красивия кът.
	Той си спомни това местенце, когато влизаше в Умо. Затова пое пътя към Марсак, потънал в последните си мрачни мисли и твърдо решен да скрие тайната на смъртта си, да избегне следствието, да не бъде погребан и да не бъде изложен на хорските погледи в ужасното състояние на изплувал над водата удавник.
	Скоро стигна до подножието на един хребет, каквито не липсват по пътищата на Франция, особено между Ангулем и Поатие. Дилижансът от Бордо за Париж се приближаваше бързо. Пътниците щяха навярно да слязат, за да изкачат пеш стръмнината. Люсиен не искаше да го видят. Той се отби по една странична пътека и започна да бере цветя в едно лозе. Когато пак излезе на шосето с голям букет жълти цветя, от тези, които растат в каменистата почва на лозята, едва не се сблъска с един пътник, облечен целият в черно, с напудрени коси и обувки от орлеанска телешка кожа със сребърни токи, с мургаво, прорязано от сраствания лице, като че ли като дете е падал в огъня. Пътникът, по чиято външност личеше, че е духовник, крачеше бавно и пушеше пура. Когато Люсиен изскочи от лозето на пътя, непознатият се обърна и очевидно се изненада от дълбоко опечаленото красиво лице на поета, от символичния му букет и елегантното облекло. Този пътник приличаше на ловец, който намира дълго и напразно търсена досега жертва. Както при морските боеве, той забави крачка, за да даде възможност на Люсиен да го настигне, преструвайки се, че гледа към равнината. Люсиен погледна също натам и забеляза малка карета с два коня и един кочияш.
	— Изпуснахте дилижанса, господине, ще си загубите мястото, освен ако благоволите да се качите в моята карета, за да го догоните, защото пощенската кола върви по-бързо от пътническата — каза пътникът на Люсиен с доста подчертан испански акцент и изтънчена вежливост.
	Без да дочака отговора му, испанецът извади от джоба си кутия с пури и я поднесе разтворена на младежа.
	— Не съм пътник — отвърна Люсиен — и съм толкова близо до целта си, че е безсмислено да пуша…
	— Много сте строг към себе си — възрази испанецът. — Макар че съм почетен каноник на толедската катедрала, позволявам си от време на време по някоя пура. Господ ни е дал тютюна, за да приспива страстите и огорченията ни… Изглеждате ми печален или най-малкото носите в ръката си емблемата на скръбта, подобно безрадостния бог на брака. Вземете, всичките ви страдания ще се разсеят като дим…
	И духовникът отново поднесе сламената кутия на Люсиен, за да го изкуши, като го изгледа състрадателно.
	— Извинете, отче — отговори сухо Люсиен, — няма пура, която да е в състояние да разсее скръбта ми…
	При тези думи очите му се изпълниха със сълзи.
	— Аха! Млади човече! Тогава сигурно самото божествено провидение ме накара да сляза да се поразтъпча, за да прогоня дрямката, която наляга призори всеки пътник, та да мога, утешавайки ви, да изпълня земното си призвание… Какви толкова големи огорчения можете да имате на вашата възраст?
	— Вашата утеха, отче, ще бъде съвсем излишна: вие сте испанец, аз съм французин; вие вярвате в църковните повели, а аз съм безверник…
	— Santa Virgen del Pilar!…*52 Вие сте безбожник! — извика свещеникът, като хвана с майчинска загриженост Люсиен под ръка. — Ето една рядкост, която се бях зарекъл да проуча в Париж. Ние в Испания не вярваме, че има безбожници… Само във Франция младеж на деветнадесет години може да има подобни убеждения.
	[*52 Пресвета Дево от Пилар (исп.).]
	— О, аз съм пълен безбожник! Не вярвам нито в бога, нито в обществото, нито в щастието. Погледайте ме добре, отче, защото само след няколко часа няма да ме има вече… Това е последното ми слънце!… — възкликна той патетично и посочи небето.
	— А какво сте извършили, та трябва да умрете? Кой ви е осъдил на смърт?
	— Върховният съд. Самият аз!
	— Дете! — извика духовникът. — Човек ли сте убили? Ешафод ли ви чака? Нека поразмислим. Щом искате да се върнете, както сам казвате, в небитието, значи, всичко тук долу ви е безразлично? (Люсиен кимна в знак на съгласие.) Ако е така, защо не споделите болката си с мене?… Навярно някоя любовчица не върви както трябва?… (Люсиен вдигна многозначително рамене.) Искате да се самоубиете, за да избегнете безчестието или защото сте отчаян от живота? Добре де, ще се убиете и в Поатие, както и в Ангулем, и в Тур, както в Поатие. Подвижните пясъци на Лоара не връщат плячката си…
	— Не, отче — отвърна Люсиен. — Избрал съм вече мястото. Преди двадесетина дни видях най-пленителния залив, където може да хвърли котва за другия свят, човек, отвратен от тоя…
	— Другия свят ли? Тогава, значи, не сте безбожник!
	— О, другият свят за мене е бъдещото ми превращение в животно или растение…
	— Да не би да страдате от неизлечима болест?
	— Да, отче…
	— А, така ли било! И каква точно болест?
	— Бедност.
	Духовникът погледна усмихнато Люсиен и му каза безкрайно приветливо и леко насмешливо:
	— Диамантът не знае цената си!
	— Само свещеник може да ласкае един клетник в смъртния му час!… — възкликна Люсиен.
	— Вие няма да умрете — каза духовникът властно.
	— Чувал съм — отвърна Люсиен, — че ограбват хора по друмищата, но не съм чувал да им поднасят богатства.
	— След малко ще чуете и това — заяви свещеникът и измери с поглед разстоянието до колата, за да си даде сметка ще могат ли още да поговорят насаме. — Изслушайте ме — поде той, дъвчейки пурата си. — Вашата бедност не е достатъчна причина да умрете. Имам нужда от секретар, секретарят ми току-що умря в Барселона. Намирам се в положението на барон Гьорц, прословутия министър на Карл XII, който, на път за Швеция, пристигнал без секретар в едно градче. Баронът срещнал сина на някакъв златар, забележителен с хубостта си, която едва ли се е равнявала на вашата… Барон Гьорц открива ум у младежа, както аз чета поезия по челото ви. Той го взема в колата си, както аз ще ви взема в моята. И от това дете, обречено да лъска прибори и да приготвя бижута в малко провинциално градче като Ангулем, той прави свой любимец, както вие ще станете мой любимец. Когато пристигат в Стокхолм, той настанява секретаря си и го отрупва с работа. Младият секретар пише по цели нощи и като всички големи труженици придобива един навик: почва да дъвче хартия. Покойният господин Дьо Малерб пък имал друг навик: правел фунийки от хартия и ги запалвал под носа на събеседника си. Веднъж, в скоби казано, направил такава фунийка с доклада, от който зависел процесът на съответното лице! И така, нашият красив младеж дъвчел отчаяно чиста хартия, но толкова свикнал с нея, че почнал да дъвче и изписани листове, които му се стрували по-вкусни. Това му замествало днешните пури. Най-сетне младият секретар, пристрастен все повече към най-различен вид хартия, почва да дъвче и пергамент и дори да го гълта. По онова време между Русия и Швеция се водели преговори за сключване на мирен договор, наложен от Камарите на Карл XII, както през 1814 година са искали да наложат подобен договор на Наполеон. Преговорите се основавали на сключения между двете държави договор относно Финландия. Гьорц поверил оригинала на своя секретар. Но когато дошло ред да се внесе за обсъждане проектодоговорът в Камарите, възникнало малко затруднение: бил пропаднал в дън земя. Парламентът си въобразява, че за да услужи на амбициите на краля, министърът умишлено е унищожил документа, барон Дьо Гьорц бива обвинен и секретарят признава тогава, че е… изял договора. Завеждат дело, доказват този факт и секретарят бива осъден на смърт. Но тъй като вие не сте в неговото положение, вземете една пура и я изпушете, докато каретата ни настигне.
	Люсиен взе една пура, запали я по испански обичай от пурата на духовника и си каза: „Прав е. Никога няма да е късно да се самоубия!“
	— Често става така — поде испанецът, — че точно когато някой младеж е най-отчаян за бъдещето си, щастието му се усмихва. Това исках да ви кажа, но предпочетох да ви го докажа с един красноречив пример. Осъденият на смърт красив секретар се намирал в безизходно положение, защото присъдата била издадена от парламента и кралят нямал право да го помилва. Но затова пък кралят улеснил бягството му. Красивият младеж се изплъзва от затвора с лодка, само с няколко екю в джоба, и пристига в Курландския двор с едно препоръчително писмо от Гьорц до курландския херцог, в което шведският министър обяснява случилото се с неговия любимец и манията му. Херцогът настанява красивото момче като секретар при интенданта си. Този херцог бил страшен прахосник, имал красива жена, а плюс това и интендант: три причини за разорение. Ако си въобразите, че нашият красавец, осъден на смърт, загдето е изял договора относно Финландия, се е отказал от извратения си вкус, вие не познавате властта на порока върху човека. Дори смъртното наказание не го спира, когато става дума за наслада, която сам си е създал! На какво се дължи това могъщество на порока? Дали то му е присъщо, или произтича от слабохарактерността на човека? Съществуват ли човешки склонности, които минават пределите на разума? Колко смешни ми се виждат моралистите, които се опитват да се борят с такива заболявания само с хубави фрази!… Един ден херцогът, изплашен, че интендантът му отказал някаква сума, поискал да му представи сметките си — дребна работа! Какво по-лесно да напишеш една сметка, в това няма никаква трудност. Интендантът поверил всички документи на секретаря си, за да изготви баланса на цивилната листа на Курландия. Посред нощ, увлечен от работата си, която била вече на привършване, нашият млад гризач на хартия си дал сметка, че дъвче в момента някаква разписка от херцога за значителна сума. Обзет от страх, той изплюл хартията точно до подписа, изтичал при херцогинята, проснал се в краката й, признал й манията си и я замолил горещо да се застъпи за него. Не забравяйте, че било посред нощ! Красотата на младия секретар направила толкова поразително впечатление на херцогинята, че тя се омъжила за него, когато останала вдовица. Така във века на класовите привилегии, в страна, където господствувал благородническият герб, синът на един златар станал суверенен владетел… Той станал нещо повече!… Бил е регент след смъртта на Екатерина Велика, ръководел е императрица Ана и се е опитал да играе ролята на Ришельо в Русия. Така че, момко, чуйте какво ще ви кажа: вие сте по-красив от Бирон, а аз, макар и обикновен каноник, представлявам нещо много повече от барон Дьо Гьорц. Хайде, качвайте се! Ще ви намерим някое Курландско херцогство в Париж, а ако не намерим херцогство, все ще попаднем на някоя херцогиня!
	Испанецът хвана под ръка Люсиен, принуди го чисто и просто да се качи в колата му, а кочияшът затвори вратичката.
	— А сега говорете, слушам ви — заяви каноникът от Толедо на смаяния Люсиен. — Аз съм стар свещеник и вие можете да ми доверите всичко без никаква опасност. Предполагам, че досега сте пръснали само наследството си или майчините си пари. Измъкнали сте се тихомълком, а сте пропит от чувство на чест до върха на изящните си пантофки… Хайде, изповядайте ми се смело, както бихте говорили пред самия себе си!
	Люсиен се чувствуваше като рибаря от не си спомням коя арабска приказка, който искал да се удави навътре в океана, а се озовал в подводното царство и станал цар. Испанският духовник изглеждаше така искрено загрижен, че поетът не се поколеба да му разкрие бедите си. И той му разказа по пътя от Ангулем до Рюфек целия си живот, без да премълчи нито една от грешките си, като завърши с последното непоправимо нещастие, което беше причинил. Когато привършваше изповедта си, направена особено поетично, защото той я повтаряше за трети път от две седмици насам, колата минаваше край мястото, където недалеч от Рюфек, се намира чифликът на семейство Растиняк. Когато Люсиен произнесе за пръв път това име, свещеникът бе трепнал.
	— Ето — каза Люсиен — оттук започна своето поприще младият Растиняк, който едва ли струва колкото мене, но излезе много по-щастлив.
	— Така ли?
	— Да, това жалко имение е собственост на баща му. Както ви казах, той стана любовник на госпожа Дьо Нюсенжан, жената на прочутия банкер. Аз се отдадох на поезия, той, по-хитър, си постави практични цели…
	Духовникът заповяда на кочияша да спре колата, пожела от любопитство да прекоси малката алея, която водеше от шосето до къщата, и разгледа всичко с много по-голям интерес, отколкото Люсиен можеше да очаква от един испански свещеник.
	— Нима познавате семейство Растиняк? — изненада се Люсиен.
	— Аз познавам цял Париж — отвърна свещеникът и отново седна в колата. — Да се върнем на разговора ни. Значи, за някакви си десет-дванадесет хиляди франка вие щяхте да се убиете. Вие сте дете, нямате представа нито от хората, нито от материалната страна на живота. Човешката съдба струва толкова, колкото сам човек я оцени. Вие оценявате вашето бъдеще само дванадесет хиляди франка. Така да бъде. Готов съм ей сега да ви купя по-скъпо. Колкото до задържането на зет ви, това е съвсем дребна работа. Ако любезният Сешар е направил откритие, той ще бъде богат, а богатите никога не лежат в затвора. Вие не ми изглеждате силен по история. Има две истории: официалната, лъжливата история, която се преподава в училищата, историята ad usum delphini*53, и тайната история, която разкрива истинските причини на събитията, позорна история. Позволете ми да ви разкажа с няколко думи една друга случка, която навярно не знаете. Един честолюбец, млад свещеник, иска да играе политическа роля. Става доверено куче на любимеца на една кралица, любимецът се заинтересува за свещеника, прави го министър с право на участие в съвета. Една вечер някои от хората, които си въобразяват, че правят услуга — никога не правете услуги, които не ви искат! — пише на младия славолюбец, че животът на неговия благодетел е застрашен. Кралят се разгневил страшно, че някой се опитва да го ръководи и на следващия ден любимецът щял да бъде убит, ако се бил появил в двореца. Е, добре, млади момко, какво бихте направили вие, ако получите подобно писмо?…
	[*53 За обучение на престолонаследника (лат.).]
	— Бих отишъл веднага да предупредя моя благодетел! — извика живо Люсиен.
	— Вие сте наистина все още детето, което проличава и в разказа за живота ви — каза свещеникът. — Нашият човек си казал: „Ако кралят е готов да извърши престъпление, моят благодетел е загубен. Значи, получил съм твърде късно писмото!“ И той си легнал отново и спал до часа, в който убили любимеца му.
	— Той е бил чудовище! — възкликна Люсиен, който се усъмни, че духовникът го подлага на изпитания.
	— Всички велики хора са чудовища. Този честолюбец се нарича кардинал Дьо Ришельо, а благодетелят му е бил маршал Д’Анкр. Виждате ли, че не знаете френската история? Не бях ли прав, като ви казах, че историята, изучавана в колежите, е подбор от дати и факти, изключително съмнителни на първо място и главно без никакво значение. За какво ви е да знаете, че Жан д’Арк е съществувала? Стигали сте до заключението, че ако тогава Франция беше приела анжуйската династия на Плантагенетите, двата обединени народа щяха да господствуват днес над света, а двата острова, където се коват всички политически смутове на континента, щяха да бъдат френски провинции?… Ами изучили ли сте средствата, чрез които Медичите, прости търговци отначало, са успели да станат велики херцози на Тоскана?
	— Поетите във Франция не са длъжни да бъдат бенедиктинци — възрази Люсиен.
	— Знайте тогава, млади човече, че те са станали велики херцози по същия начин, по който Ришельо е станал министър. Ако бяхте търсили в историята човешките причини на събитията, вместо да учите наизуст само заглавия, щяхте да извлечете поуки за собственото си поведение. Примерите, които подбрах наслуки от колекцията на истинските факти, разкриват следния закон: мъжете и особено жените трябва да бъдат за вас само оръдия за постигане на вашите цели, но не бива да им го показвате. Прекланяйте се като божество пред човека, стоящ по-високо от вас, който може да ви бъде полезен, и не го напускайте, преди да е заплатил скъпо за вашето раболепие. На световната борса бъдете ненаситен като евреин и долен като него: направете в името на властта това, което той прави в името на парите. Падне ли някой, пет пари не давайте за него, все едно че никога не е съществувал. Знаете ли защо трябва да постъпвате така?… Искате да господствувате над света, нали? В такъв случай трябва най-напред да му робувате и добре да го изучите. Учените четат книги, политиците проучват живи същества, интересите им, причините, които обуславят техните действия. А обществото, светът, хората в тяхната съвкупност са фаталисти: те се прекланят пред събитието. Знаете ли защо ви изнасям този кратък курс по история? Защото ми се струва, че вашите амбиции са безпределни…
	— Така е, отче.
	— Забелязах това — поде каноникът. — Но в този момент вие си казвате: „Този испански каноник измисля разни случки и изстисква историята, за да ми докаже, че съм бил прекалено добродетелен…“
	Люсиен се усмихна пред прозорливостта на своя събеседник.
	— А сега, млади човече, нека разгледаме съвсем банални събития от миналото — каза духовникът. — Веднъж Франция е била почти цялата завладяна от англичаните. Кралят останал само с една провинция. От недрата на народа се възправят двама души: една бедна девойка, същата тази Жан д’Арк, за която ви споменах преди малко, и един буржоа на име Жак Кьор. Тя предлага на отечеството и въоръжената си десница, и обаянието на своята девственост, а той — златото си и кралството е спасено. Но девойката е пленена… Кралят, който може да я откупи, оставя да я изгорят жива. Колкото до доблестния буржоа, кралят допуска да бъде обвинен в тежки престъпления от придворните, които разграбват всичките му богатства. Плячката, взета от невинно преследвания, гонен и сразен от правосъдието човек, обогатява пет благороднически семейства… И бащата на архиепископа от Бурж напуска завинаги кралството без нито стотника от всичките си имущества, без други средства освен парите, които бил поверил на арабите и сарацините в Египет. Можете пак да възразите: „Тези примери са много стари, тази неблагодарност има триста години давност и призраците от онази епоха принадлежат на легендите.“ Добре, драги момко, но вярвате ли в последния полубог на Франция, в Наполеон? Той държа в немилост един от своите генерали, направи го маршал против волята си и ни веднъж не прибягна до него охотно. Този маршал е Келерман. А знаете ли защо?… Келерман е спасил Франция и първия консул в Маренго чрез дръзка атака, която Наполеон възхвалил сред кървите и пламъците на боя. Обаче тази героична атака не е била дори спомената в бюлетина за сражението. Причината за студенината на Наполеон към Келерман е същата, както и за изпадането в немилост на Фуше и на Талейран: неблагодарността на Шарл VII, неблагодарността на Ришельо, все същата неблагодарност…
	— Но, отче, да предположим, че ми спасите живота и изградите благополучието ми — забеляза Люсиен, — не мислите ли, че с тези ваши догми почти ме освобождавате от признателност?
	— Виж го ти, обесника! — каза усмихнато духовникът и дръпна ухото на Люсиен с едва ли не царствена непринуденост. — Ако бихте могли да проявите неблагодарност към мен, то бихте се оказали силен човек и аз бих се преклонил пред вас, но вие още не сте стигнали дотам, защото от обикновен чирак много скоро сте пожелали да станете направо майстор. Това е недостатъкът на французите от вашето време. Те всички са разглезени от примера на Наполеон. Подавате оставка, защото не можете да получите желания офицерски еполет… А вложили ли сте цялата си воля, всичките си усилия за някаква идея?…
	— Уви, не — призна Люсиен.
	— Вашето поведение досега е това, което англичаните наричат inconsistent*54 — заяви усмихнато каноникът.
	[*54 Непоследователност (англ.).]
	— Има ли значение какъв съм бил досега, щом не мога вече да бъда нищо! — отвърна Люсиен.
	— Нека зад всички ваши хубави качества застане една сила, semper virens* — каза духовникът, който държеше да му покаже, че знае малко латински, — и нищо в света няма да може да устои пред вас. Аз вече ви обичам…
	[* Вечната младост (лат.) — Бел. NomaD.]
	Люсиен се усмихна недоверчиво.
	— Да — продължи непознатият в отговор на неговата усмивка, — аз се интересувам от вас, както ако бяхте мой син, и съм достатъчно силен, за да ви говоря с открито сърце, както сторихте вие преди малко. Знаете ли какво ми се нрави у вас?… Вие разчистихте в душата си сметките с миналото и можете да изслушате една морална проповед, каквато не се прави от никой амвон. Защото събраните на едно място хора са още по-лицемерни, отколкото когато интересите ги заставят да играят комедия. Затова човек в по-голямата част от живота си плеви от сърцето си онова, което е поникнало там през юношеството му. Тази операция се нарича придобиване на жизнен опит.
	Докато слушаше свещеника, Люсиен си казваше: „Трябва да е някой стар политик, който няма нищо против да се позабавлява с мен по пътя. Доставя му удоволствие да разубеди едно злощастно момче, решило да се самоубие, и ще ме зареже, когато се насити на шегата си… Но отлично владее парадоксите и не пада по-долу от Блонде и Лусто.“
	Въпреки това мъдро разсъждение покваряващото въздействие на дипломата проникваше дълбоко в душата на Люсиен, напълно податлива да го възприеме. То предизвикваше големи опустошения главно защото се опираше на прочути примери. Поддал се на обаянието на този циничен разговор, Люсиен все по-охотно се вкопчваше отново в живота, тъй като една здрава ръка го извличаше от дъното на самоубийството към повърхността. В това отношение духовникът беше победил. Затова от време на време придружаваше историческите си сарказми със закачлива усмивка.
	— Ако и към морала се отнасяте, както към историята — подхвърли Люсиен, — много бих желал да зная, какви са в този миг подбудите на вашето привидно милосърдие?
	— Това, млади човече, е последната точка от моята проповед и ще ми позволите да я запазя за по-късно, защото в такъв случай няма да се разделим днес — отговори хитрият духовник, уверен, че лукавият му ход вече е успял.
	— Говорете ми тогава за морала — предложи Люсиен, като си помисли: „Ще го накарам да изплюе камъчето.“
	— Моралът, млади момко, започва от закона — каза духовникът. — Ако въпросът беше чисто религиозен, законите щяха да бъдат излишни: истински религиозните народи имат малко закони. Над гражданския закон стои политическият закон. Е добре, искате ли да знаете какво вижда един политик върху челото на XIX век? В 1793 година французите измислиха народовластието, което завърши със самовластен император. Стига ви толкова за вашата национална история. А колкото до нравите, госпожа Талиен и госпожа Боарне са имали еднакво поведение. Наполеон се оженва за едната и я прави ваша императрица. А никога не е пожелал да приеме другата, макар че тя е принцеса. Санкюлот в 1793 година, Наполеон се увенчава с желязната корона през 1804 година. Яростните привърженици на девиза „равенство или смърт“ от 1792 година стават от 1806 година насам съучастници на аристокрацията, узаконена от Луи XVIII. В чужбина аристократите, които господствуват днес в предградието Сен-Жермен, са вършили нещо още по-срамно: те са били лихвари, търговци, сладкари, готвачи, орачи, овчари. Това значи, че във Франция, независимо дали става дума за политика или морал, всички са опровергали впоследствие изходното си становище: било убежденията чрез поведението си, било поведението чрез убежденията си. Никаква логика нито у управляващите, нито у гражданите. Ето защо вие вече нямате морал. Днес у вас успехът е върховният двигател на всичките ви действия, каквито и да са те. Фактът не е вече нищо сам по себе си. Той е изцяло в представата, която другите си създават за него. Оттам, младежо, произтича втора препоръка: спазвайте външно приличие! Крийте опакото на съществуванието си, показвайте само блестящата му страна. Нека сдържаността, девизът на славолюбците, девиз и на нашия орден, стане ваше ръководно начало. Влиятелните личности вършат не по-малко подлости от дребните хора, но ги вършат подмолно, като изтъкват същевременно високо добродетелите си и затова си остават влиятелни. Дребните хора проявяват безшумно качествата си, а изваждат на показ несгодите си и затова всички ги презират. Самият вие сте скрили дарованията си, а сте оставили да видят уязвимите ви места. Всички са знаели, че имате любовница актриса, живели сте с нея, у нея. В това не е имало нищо позорно. Всеки ви е смятал напълно свободни и двамата, но вие явно сте предизвикали общественото мнение, затова не сте могли да извоювате уважението, което обществото оказва на хората, подчиняващи се на законите му. Ако бяхте оставили Корали на Камюзо, ако бяхте скрили връзките си с нея, щяхте да се ожените за госпожа Дьо Баржьотон, щяхте да станете префект на Ангулем и маркиз Дьо Рюбампре. Променете тактиката си: показвайте само красотата си, изяществото си, остроумието си, поезията си. Ако си позволите някои малки подлости, вършете ги между четири стени. Постъпвате ли така, никой няма да ви обвини, че петните декорите на големия театър, наречен общество. Според Наполеон това е „да переш кирливите ризи у дома си“. От второто наставление произтича още следното заключение: Най-важното е формата. Схванете правилно какво именно наричам форма. Има прости хора, които, притиснати от нуждата, вземат с насилие чужди пари. Наричат ги престъпници и ги изправят пред правосъдието. Един беден гениален човек прави откритие, чието експлоатиране е цяло съкровище, давате му три хиляди франка назаем (както например вашите братя Коенте, в чиито ръце са попаднали злополучните записи за три хиляди франка и които ще ограбят зет ви), тормозите го, за да ви разкрие отчасти или изцяло тайната си, но в този случай вие отговаряте само пред собствената си съвест, а съвестта не ви води пред углавен съд. Враговете на обществения ред се възползуват от това противоречие, за да лаят против правосъдието и да негодуват в името на народа, че се изпраща на каторга човек, който нощем е откраднал кокошка от двора на някоя къща, а се наказва с няколко месеца затвор престъпникът, който разорява не едно семейство, обявявайки измамнически фалит. — Тези лицемери знаят обаче, че като осъждат крадеца, съдиите запазват преградата между бедни и богати, която би сринала обществения ред, ако бъде съборена, докато банкрутиралият търговец, ловкият обсебвач на чужди наследства, банкерът, който проваля някоя сделка, която не му отърва, предизвикват само разместване на капитали. И така, сине мой, обществото е принудено да различава в свой интерес тези две неща, както аз ви карам да ги разграничите във ваш интерес. Важното е да бъдеш в тон с обществото. Наполеон и Ришельо, Медичите са били в тон със своя век. Вие се оценявате за дванадесет хиляди франка!… А живеете в общество, което вече не обожава истинския Бог, а златния телец! Та нали такъв е духът на вашата конституция, която основава цялата политика върху собствеността. Тя сякаш ви казва: „Постарайте се да забогатеете!…“ Съумеете ли да добиете законно богатство, ще станете маркиз Дьо Рюбампре и чак тогава можете да си позволите разкоша, наречен чест. Тогава ще можете да проявите такива скрупули, та никой да не смее да ви обвини, че сте били някога безчестен, ако сте придобили богатството си по безчестен път, нещо, което никога не бих ви препоръчал — добави духовникът, като потупа ръката му. — Какво, значи, трябва да втълпите в хубавата си глава? Само следната мисъл: да си поставите блестяща цел и да прикриете средствата и усилията за постигането им. Досега сте постъпвали като дете, станете мъж, станете ловец, залегнете в засада, дебнете парижкия свят, чакайте жертвата и удобен случай и не щадете нито себе си, нито така нареченото достойнство. Всички сме роби на нещо — било на порок, било на някоя потребност, само че спазвайте върховния закон — тайна.
	— Вие ме плашите, отче! — възкликна Люсиен. — Това ми прилича на теория на разбойничество.
	— Не сте далеч от истината — отговори каноникът, — но тази теория не е моя. Така са разсъждавали преуспелите, австрийската династия, както и френската. Вие нямате още нищо, намирате се в положението на Медичите, на Ришельо, на Наполеон в момента, когато амбицията им се е зараждала. Тези хора, драги мой, са извоювали благополучието си с цената на неблагодарност, измяна и най-крещяща променчивост. За да добиеш всичко, трябва да се стремиш към всичко. Искате ли да поразсъждаваме малко? Когато седнете на игралната маса, уговаряте ли предварително условията? Съществуват правила и вие ги приемате.
	„И таз добра — помисли си Люсиен, — и от хазарт разбира.“
	— Как постъпвате, когато играете на карти? — каза духовникът. — Проявявате ли прехвалената добродетел, откровеността? Не само че си криете картите, но точно когато сте уверен, че ще спечелите, се мъчите да убедите другите, че всичко ще загубите. С една дума, вие ги мамите, нали?… Вие ги лъжете, за да спечелите пет наполеона. А какво бихте казали за някой толкова великодушен играч, който предупреждава другите, че има каре от аса? Е, добре, един амбициозен човек, който иска да се бори, спазвайки предписанията на добродетелта, докато противниците му пет пари не дават за тях, е дете, на което старите политици биха казали, както комарджиите ще кажат на играча, който не използува козовете си: „Господине, никога вече не играйте на карти…“ Вие ли определяте правилата в играта на амбициите? Защо ви казах, че трябва да бъдете в тон с обществото?… Защото днес, млади момко, обществото неусетно си е присвоило толкова права върху индивидите, че индивидът е принуден да се бори против обществото. Няма вече закон. Има само условности, тоест някакви превземки, само форма.
	Люсиен трепна учудено.
	— Ах, мое дете — каза духовникът, опасявайки се да не би да е възмутил невинния Люсиен, — нима се надявахте да намерите архангел Гавраил в лицето на един абат, натоварен с цялото безчестие на контрадипломацията на двама крале (аз съм посредник между Фердинанд VII и Луи XVIII, и двамата велики… крале, които дължат короната си на сложни… комбинации)?… Аз вярвам в Бога, но вярвам още повече в нашия орден, а нашият орден вярва само в земната власт. За да засили тази власт, нашият орден поддържа римската апостолическа и католическа църква или, с други думи, съвкупността от чувствата, които държат народа в подчинение. Ние сме съвременните тамплиери, имаме своя доктрина. Нашият орден беше унищожен, както орденът на тамплиерите, по едни и същи причини: той се беше приспособил към света. Искате ли да бъдете редник, аз ще бъда ваш капитан. Подчинявайте ми се, както жената се подчинява на мъжа си, както детето се покорява на майка си. И аз ви гарантирам, че преди да минат три години, вие ще бъдете маркиз Дьо Рюбампре, ще се ожените за някоя от най-благородните наследнички от предградието Сен-Жермен и ще заседавате един ден в Камарата на перовете. Какво щяхте да представлявате в този миг, ако не ви бях разсеял с приказките си? Труп, затънал завинаги в тинята на някой вир. Напрегнете за миг поетичното си въображение.
	Люсиен погледна любопитно покровителя си.
	— Младият човек, седнал в тази карета до абат Карлос Ерера, почетен каноник на Толедската катедрала, изпратен тайно от негово величество Фердинанд VII при негово величество френския крал с бързо писмо, в което може би пише: „Когато ме освободите, наредете да се избесят всички мои сегашни любимци, както и пратеникът ми, за да остане всичко това действително тайно“, този млад човек — заяви непознатият абат — няма вече нищо общо с поета, който умря преди малко. Извадих ви от водата, върнах ви към живота. И сега ми принадлежите, както творението е в ръцете на твореца, както Африт от арабските приказки е собственост на демона, както ичогланът*55 е на султана и както плътта принадлежи на душата. Ще ви крепя с мощната си десница по пътя към властта и ви обещавам освен това живот, преизпълнен с наслади, с почести и неспирни празненства… Никога няма да ви липсват пари… Ще блестите, ще се перчите, а в това време, превит надве в калните основи, аз ще строя пищната сграда на вашето благополучие. Обичам властта заради самата власт, това е моята същност. Ще се наслаждавам на твоите наслади, запретени за мен. С една дума, аз ще живея чрез вас… А в деня, когато този договор между човек и демон, между дете и дипломат ви се види неудобен, можете винаги да намерите местенце като онова, за което ми говорихте, и да се удавите: няма да бъдете много по-различен от това, което сте днес, нещастен или опозорен…
	[*55 Личен служител на султана.]
	— Това не е проповед на архиепископа на Гренада — възкликна Люсиен, когато колата спря.
	— Не зная как ще наречете това наставление в общи линии, синко, защото аз ви осиновявам и ще ви направя мой наследник, но такъв е кодексът на амбицията. Малък е броят на богоизбраните и няма избор: трябва или да се заровите в манастир (и ще намерите и там същото общество в малък мащаб!), или да възприемете този кодекс.
	— Може би е по-добре човек да не е толкова сведущ — каза Люсиен, опитвайки се да вникне в душата на този страшен свещеник.
	— Как? — поде каноникът. — След като сте играли, без да знаете правилата на играта, вие сте готов да я напуснете точно когато ставате силен, когато се опирате на могъщ покровител… без дори да пожелаете да се разплатите? Как? Нима не ви се ще да яхнете ония, които ви изгониха от Париж?
	Люсиен потрепери, сякаш бронзов инструмент или китайски гонг издадоха зловещите звуци, които изопнаха нервите му.
	— Аз съм само смирен свещеник — поде мъжът, чието загоряло от испанското слънце лице се сгърчи в жестока гримаса, — но ако хората биха ме унижили, оскърбили, измъчили, измамили и предали, както тези негодници са постъпили с вас, бих постъпил както арабинът в пустинята!… Да, бих обрекъл тялото и душата си на отмъщението. Не бих искал да зная дали ще свърша живота си на бесилката, набит на кол, удушен на позорния стълб, както правят у нас, или гилотиниран, както правят у вас, но не бих дал главата си, преди да смажа с крак враговете си.
	Люсиен мълчеше, той не изпитваше вече желание да чуе по-нататъшните разсъждения на духовника.
	— Някои хора са потомци на Авел, а други на Каин — заключи каноникът. — Моята кръв е смесена: аз съм Каин за враговете си и Авел за приятелите си. Тежко томува, който пробуди у мен Каин!… Но в крайна сметка вие сте французин, аз съм испанец и нещо повече дори, испански каноник!…
	„Истински арабски нрав!“ — каза си Люсиен, разглеждайки изпратения му от небето покровител.
	Абат Карлос Ерера по нищо не приличаше на йезуит, нито дори на духовник. Нисък и дебел, с големи ръце, широк гръден кош, херкулесова сила, страшен поглед, смекчен от предумишлено благодушие, бронзов цвят на лицето, през който не можеше да се прозре нищо съкровено. Всички тези външни белези не привличаха, а по-скоро отблъскваха. Хубави дълги коси, напудрени като косите на Талейран, придаваха на този необикновен дипломат вид на епископ, а и синята панделка с бяла ивица по края, на която висеше златен кръст, издаваше духовния му сан. Черните му копринени чорапи подчертаваха добре развитите му крака. Извънредно чистото му облекло свидетелствуваше за грижи за собствената личност, каквито рядко проявяват духовниците, особено в Испания. Трирога шапка лежеше на предната седалка на колата с испански герб. Въпреки толкова отблъскващите черти неговите обноски, едновременно резки и любезни, смекчаваха впечатлението, което оставяше физиономията му; а специално спрямо Люсиен духовникът беше приветлив, внимателен, едва ли не гальовен като котка. Люсиен разглеждаше и най-малките подробности със загрижено лице. Той чувствуваше, че трябва да избира в този миг между живота и смъртта, защото вече бяха стигнали до втората станция след Рюфек. Последните думи на испанския духовник бяха раздвижили много струни в сърцето му и защо да не кажем, за срам на Люсиен и на духовника, който изучаваше с прорицателския си поглед хубавото лице на поета, че тези струни бяха най-лошите, това бяха струните, които трептят под допира на извратените чувства. Люсиен виждаше отново Париж. Улавяше отново юздите на господството, които се бяха изплъзнали от неопитните му ръце, отмъщаваше си! Причината, която най-много го подтикваше към самоубийство — сравнението между живота в провинцията и живота в Париж, изчезна: той щеше отново да попадне в своята среда, но вече покровителствуван от прозорлив политик, безогледен като Кромуел.
	„Бях сам, сега ще бъдем двама“ — убеждаваше се той. Колкото повече грешки бе разкрил в по-раншното си поведение, толкова по-голям интерес бе проявил към него църковният сановник. Милосърдието на този човек растеше пропорционално на изповяданите злочестини. И той не се учудваше от нищо. Люсиен обаче се питаше какви цели преследва този проводник на кралски интриги. Отначало се задоволи с най-наивното обяснение: испанците са великодушни. Испанецът е щедър, както италианецът е ревнивец и отровител, както французинът е лекомислен, както немецът е откровен, както евреинът е подъл, както англичанинът е благороден. Кажете антонимите на тези определения и ще се доберете до истината. Евреите са турили ръка на златото, но те композират „Робер Дявола“, играят „Федра“, пеят „Вилхелм Тел“, поръчват картини, издигат дворци, пишат Reisebilder*56 и великолепни стихове, по-могъщи са от всякога, вярата им е вече призната и най-сетне папата е техен кредитор! В Германия за най-дребни работи питат чужденеца: „Имате ли договор?“, до такава степен са склонни да оспорват всичко. Във Франция от петдесет години насам публиката ръкопляска в Театъра на всевъзможните национални глупости, хората носят невъобразими шапки и правителството се променя само при условие да остане все същото!… Англия разгръща пред очите на света вероломство, което по чудовищните си размери може да се сравни само с ненаситността й. Испанецът, след като е притежавал златото на двете Индии, сега няма нищо. Италия е страната с най-много отравяния, но където хората са приветливи и общителни. Дълго време са приписвали на испанците много характерни черти на маврите.
	[*56 Пътеписи (нем.).]
	Когато испанецът се качи отново в колата, той пошепна на ухото на кочияша:
	— Три франка за почерпка, ако караш по-бързо!
	После се обърна към Люсиен, който се колебаеше:
	— Хайде, качвайте се.
	И Люсиен се качи уж за да обори някои от доводите му ad hominem*57.
	[*57 Изобличаване със собствените доводи на противника (лат.).]
	— Отче — каза му той, — един човек, който най-хладнокръвно разви преди малко мисли, дълбоко безнравствени от гледището на всеки буржоа…
	— Мисли, действително безнравствени — прекъсна го духовникът. — Ето защо Христос настояваше скандалът да избухне, сине мой, и ето защо светът толкова се ужасява от скандал.
	— Човек, закален като вас, няма да се изненада от въпроса, който ще му задам.
	— Питайте, сине мой!… — подкани го Карлос Ерера. — Вие не ме познавате. Мислите ли, че ще взема секретар, преди да се уверя, че той има още достатъчно здрави принципи, за да не ме измами? Аз съм доволен от вас. Вие притежавате още цялата непорочност на човек, готов да се убие на двадесет години. Какво искате да знаете?…
	— Защо всъщност се интересувате от мен? Каква ще бъде цената на моето покорство, защо ще ми дадете всичко? Какъв ще бъде вашият дял?
	Испанецът погледна Люсиен и по устните му заигра усмивка.
	— Да почакаме следващия хребет, тогава ще тръгнем пеш и ще поговорим насаме. И стените на каляската ми имат уши.
	Двамата спътници млъкнаха за известно време и бързият бяг на конете подсили, така да се каже, опиянението на Люсиен.
	— Отче, идва нагорнище — сепна се той, сякаш пробуден от сън.
	— Добре, да повървим малко — предложи духовникът и извика високо на кочияша да спре.
	Двамата слязоха и поеха по нагорнището.
	— Мое дете — каза испанецът, като хвана Люсиен под ръка. — Замислял ли си се върху „Спасената Венеция“ от Отуей? Вниквал ли си в естеството на дълбокото приятелство между двама мъже, което свързва Питър и Джефри, което обезценява напълно за тях жената и преобразява всички обществени отношения помежду им?… Това е достатъчно за един поет.
	„Каноникът познава и театъра“ — каза си Люсиен.
	— Чели ли сте Волтер?… — попита го той.
	— Не само съм го чел — отвърна каноникът, — аз го прилагам на практика.
	— Не вярвате в Бога?…
	— Хайде, сега пък аз станах безбожник — усмихна се духовникът. — Нека бъдем наясно, искаш ли, момчето ми?… — добави той и го хвана през кръста. — Аз съм на четиридесет и шест години. Незаконороден син на голям аристократ и затова без семейство, но не и без сърце… Запомни това и го втълпи в твоя още толкова мек мозък; човек се ужасява от самотата. А най-много го плаши душевната самота. Първите отшелници са живеели с Бога, те са обитавали най-гъсто населения свят — духовния. Скъперниците обитават света на въображението и насладите. Скъперникът носи всичко, дори и полът си в своето съзнание. Първата мисъл на човека, бил той прокажен или каторжник, опозорен или болен, е някой да сподели съдбата му. За да удовлетвори тази потребност, която е самият живот, той употребява всичките си сили, всичката си мощ, всичките си жизнени сокове. Без това върховно желание сатаната би ли могъл да намери другар?… На тази тема би могло да се напише поема, която да послужи за предговор на „Изгубеният рай“, поема, която всъщност е възхвала на бунта.
	— Подобна поема би била нещо като „Илиада на покварата“ — промълви Люсиен.
	— И така, аз съм сам, аз живея сам. Имам одежди, но не и сърце на духовник. Привързвам се към ближните си, това е моят порок. Живея чрез предаността към тях и затова съм станал свещеник. Не се боя от неблагодарността и съм признателен. Църквата не представлява нищо за мен, тя е само една доктрина. Работя предано за испанския крал, но човек не може да обича испанския крал. Той е мой покровител и стои недостъпен над мен. Искам да обичам мое създание, което да оформя и да извая за мои цели, за да го обикна, както баща обича детето си. Аз ще се разхождам в твоята кола, моето момче, ще се радвам на твоите успехи с жените, ще казвам: „Този красив младеж съм аз! Този маркиз Дьо Рюбампре е създаден от мен, аз го въведох в аристократичния свят, неговото величие е мое дело, той мълчи или говори по мой знак, той се съветва за всичко с мен.“ Абат Дьо Вермон беше всичко това за Мария-Антоанета.
	— И я заведе на гилотината!
	— Той не обичаше кралицата!… — отвърна духовникът. — Той обичаше само абат Вермон.
	— А имам ли право да оставя покруса зад себе си? — попита Люсиен.
	— Притежавам богатства, ще черпиш от тях.
	— Какво не бих дал в този час, за да освободя Сешар! — отвърна Люсиен с глас, който вече не беше глас на самоубиец.
	— Кажи една дума, сине, и още утре сутринта той ще получи сумата, необходима за освобождаването му.
	— Възможно ли е? Вие сте готов да ми дадете дванадесет хиляди франка?
	— Ех, дете! Не виждаш ли, че караме с четири левги в час? След малко ще вечеряме в Поатие. Там, ако се съгласиш да подпишем нашата спогодба, ако ми дадеш едно-едничко доказателство за покорство — то не е малко и аз го желая! — дилижансът за Бордо ще занесе петнадесет хиляди франка на сестра ти…
	— Къде са парите?
	Испанският свещеник не отговори и Люсиен си каза: „Хванах го, той се подиграваше с мен.“
	Малко след това испанецът и поетът се качиха безмълвно в колата. Пак безмълвно абатът бръкна в джоба на колата, измъкна ловджийска кожена чанта с три вътрешни подразделения, добре позната на всички пътници. Бръкна три пъти с широката си шепа и на три пъти извади златни монети, общо сто португалски жълтици.
	— Отче, разполагайте с мен! — промълви Люсиен, заслепен от златния поток.
	— Дете! — каза духовникът и целуна нежно Люсиен по челото. — Това е само една третинка от златото в тази чанта, тридесет хиляди франка, без да смятам парите, дадени ми за пътни разноски.
	— И вие се решавате да пътувате сам?… — извика Люсиен.
	— А да не би това да е кой знае какво? — възрази испанецът. — Аз имам записи за над сто хиляди екю, платими в Париж. Дипломат без пари е същото, каквото беше ти преди малко: поет без воля.
	В часа, когато Люсиен се качваше в колата с мнимия испански дипломат, Ев стана, за да даде вода на сина си, тя намери съдбоносното писмо и го прочете. Ледена пот смрази топлата влага от утринния сън, зави й се свят и тя повика Колб и Марион. На въпроса й: „Излезе ли брат ми?“ Колб отговори:
	— Да, госпожо, на разсъмване.
	— Запазете в дълбока тайна това, което ще ви поверя — каза Ев на двамата прислужници. — Брат ми е излязъл по всяка вероятност за да сложи край на дните си. Тичайте след него, осведомете се предпазливо дали някой не го е видял и огледайте течението на реката.
	И Ев остана сама, вцепенена, страшно беше просто да я гледа човек. В седем часа сутринта, както беше най-разстроена, пристигна Пти-Кло и пожела да говори по работа с нея. При подобни обстоятелства човек изслушва всекиго.
	— Госпожо — каза й авуето, — нашият мил Давид е в затвора, положение, което предвидих още в началото на този процес. Тогава аз го съветвах да се сдружи за експлоатиране на откритието му с конкурентите си братя Коенте, които разполагат с необходимите средства, за да приведат в изпълнение това, което е все още в състояние на зародиш в ръцете на Давид. Затова снощи, щом вестта за задържането на мъжа ви стигна до ушите ми, знаете ли какво направих? Отидох при братя Коенте с намерение да изтръгна от тях отстъпки, които биха могли да ви задоволят. Ако продължавате да браните това откритие, животът ви ще бъде все такъв; живот, изпълнен с интриги, вие няма да можете да устоите и в края на краищата, изтощени и изнемогващи, пак ще прибегнете до някой капиталист при неизгодни може би за вас условия, за да направите, тъй или иначе, същото, за което ви съветвам сега. А аз ви предлагам да се споразумеем още днес с братя Коенте, и то във ваша изгода. По този начин ще си спестите тревогите и лишенията, свързани с тази неизбежна борба на изобретателя с алчните капиталисти и бездушното общество. Кажете ми искрено, няма ли да бъдете щастлива, ако братя Коенте изплатят дълговете ви… ако след погасяването им те ви дадат още известна сума, която да остане ваша независимо от достойнствата, бъдещото развитие и значение на откритието, като ви гарантират естествено известен дял в печалбите от експлоатацията?… Тогава, госпожо, вие ще станете пълна собственица на целия печатарски инвентар, ще го продадете за двадесетина хиляди франка, обещавам ви, че ще ви намеря сигурен купувач за тази цена. Ако получите петнадесет хиляди франка с един договор за съдружие с братя Коенте, ще разполагате с тридесет и пет хиляди франка, които, при сегашния процент на лихвата, ще ви обезпечат две хиляди франка годишна рента… С две хиляди франка годишно може да се живее в провинцията. И не забравяйте, госпожо, че ще имате освен това и евентуалните печалби от съдружието ви с братя Коенте. Казвам евентуални, защото не бива да изключваме и неуспеха. И така, нека ви кажа какво мога да ви издействувам: първо, пълно освобождаване на Давид от всякакво съдебно преследване, второ, петнадесет хиляди франка в брой под форма на обезщетение на труда му, без право да се предяви иск за връщането им дори в случай, че откритието се окаже неизползваемо. Най-сетне — сключване на договор за съдружие между Давид и Коенте за използуване на патента, след проведени съвместни тайни опити за установяване способите на производство при следните условия: братя Коенте ще отпуснат средствата, Давид ще участвува с патента и ще получава една четвърт от печалбите. Вие сте разумна и разсъдлива жена, а това рядко се среща при хубавите жени. Размислете върху моите предложения и те ще ви се видят напълно приемливи…
	— Ах, господине! — извика клетата Ев отчаяна и избухна в сълзи. — Защо не дойдохте снощи да ми предложите тази сделка? Щяхме да избегнем безчестието и… нещо още по-страшно дори…
	— Моите преговори с братя Коенте, които, както навярно се досещате, се крият зад гърба на Метивие, завършиха едва в полунощ. Но какво може да се е случило от снощи, което да е по-страшно от задържането на бедния ни Давид?
	— Ето каква ужасна вест ме чакаше при събуждането ми — отвърна Ев и подаде на Пти-Кло писмото на Люсиен. — Вие ми доказвате в този момент вашата отзивчивост, приятел сте на Давид и на Люсиен, излишно е да ви моля да пазите тайна…
	— Не се безпокойте ни най-малко — каза Пти-Кло, връщайки й писмото, след като го прочете. — Люсиен няма да се убие. Понеже стана причина за задържането на зет си, необходим му е бил повод да си отиде оттук и това писмо е за мене прощална тирада, преди да изчезне зад кулисите.
	Коенте постигнаха целта си. След като изтерзаха изобретателя и жена му, те използуваха сполучливо момента, когато уморените жертви копнеят за малко отдих. Всички изобретатели не са като булдога, който умира, по не пуска плячката от челюстите си, а двамата Коенте добре бяха проучили характера на своите жертви. За Големия Коенте задържането на Давид беше последната сцена от първото действие на драмата. Второто действие започваше с току-що направеното от Пти-Кло предложение. Като комбинатор от класа, авуето схвана, че отчаяното хрумване на Люсиен беше неочакван щастлив случай, който щеше да ускори развръзката. Ев беше така разстроена от изчезването на брат си, че Пти-Кло реши да използува този инцидент, за да спечели доверието й, защото се беше убедил в нейното голямо влияние над мъжа й. Ето защо, вместо да раздуха отчаянието на госпожа Сешар, той се опита да я успокои и много ловко я отправи в затвора, надявайки се, че в душевното състояние, в което тя се намираше, щеше да убеди Давид да се сдружи с двамата Коенте.
	— Давид ми повери, госпожо — продължи той, — че иска да забогатее само заради вас и брат ви. Вярвам обаче, че сама сте разбрали какво безумие би било да давате пари на Люсиен. Този хлапак е в състояние да пропилее три богатства!
	Мълчанието на Ев доказваше красноречиво, че и последните й илюзии относно брат й са отлетели, затова авуето също замълча за миг, желаейки да й даде да разбере, че тълкува държанието й като съгласие.
	— Следователно — поде той — в този случай става дума само за вас и за детето ви. Вие сама най-добре ще прецените дали две хиляди франка годишен доход могат да ви осигурят спокойно съществуване, без да смятаме наследството на стария Сешар. Доходът на свекър ви отдавна е стигнал седем-осем хиляди франка годишна рента извън лихвите от капиталите му. Така че вашите изгледи за бъдещето съвсем не са лоши. Защо ще се измъчвате?
	И авуето си отиде, като остави госпожа Сешар да поразмисли върху тази възможност, ловко подхвърлена предния ден от Големия Коенте.
	— Намекнете им за възможността да получат някаква малка сума — беше казала ангулемската хиена, когато авуето му съобщи, че Давид е задържан, — а привикнат ли веднъж с мисълта, че биха могли да разполагат с такава сума, те сами ще паднат в ръцете ни. Ще се попазарим малко и ще ги накараме да приемат цената, която ние искаме да платим за тайната на Давид.
	Тази фраза резюмираше накратко второто действие на тази финансова драма.
	Когато Ев Сешар се облече и излезе, за да отиде в затвора, със сломено от тревога за участта на брат си сърце, тя беше много разстроена и при мисълта, че й се налагаше да прекоси сама улиците на Ангулем. Макар че пет пари не даваше за душевното състояние на клиентката си, Пти-Кло се върна, за да я придружи единствено от макиавелистични подбуди, но това негово внимание особено трогна Ев. Тя му благодари, а той не разсея заблуждението й. Тази дребна проява на деликатност в подобен момент от страна на толкова коравосърдечен и студен обикновен човек промени досегашното мнение на госпожа Сешар за Пти-Кло.
	— Превеждам ви нарочно по най-дългия път, за да не срещнем никого — подметна той.
	— Ах, господине! За пръв път нямам право да вървя с високо вдигната глава! Доста жестоко ми бе доказано това вчера…
	— За пръв и последен, повярвайте ми.
	— Сигурно няма да остана в този град!…
	— Ако мъжът ви се съгласи с предложенията, които почти съм уговорил с братя Коенте — заяви Пти-Кло на Ев, когато стигнаха до входа на затвора, — уведомете ме и аз веднага ще взема разрешение от Кашан той да бъде пуснат и вероятно изобщо няма вече да се върне тук…
	Тези думи, произнесени пред самия затвор, представляваха наистина това, което италианците наричат „удачно попадение“.
	Поради изложените по-горе причини задържането за дългове е толкова рядка съдебна процедура в провинцията, че в повечето градове няма специален затвор за такива случаи. Затова длъжникът бива задържан в обикновената тъмница, където затварят обвинените в углавни престъпления, обвиняемите и осъдените. Под такива различни имена преминават последователно пред закона лицата, които народът обозначава с общото име _престъпници_. И така, Давид беше настанен временно в една приземна килия на ангулемския затвор, освободена навярно наскоро от някой излежал присъдата си затворник. След като бе записан в затворническите регистри и му бе определена предвидената от закона сума за едномесечна издръжка, Давид се озова пред едър мъжага, който за задържаните е облечен в голяма власт от самия крал — тъмничаря! В провинцията не можете да срещнете мършав тъмничар. Първо, тази служба е, кажи-речи, синекурна, второ, тъмничарят е един вид ханджия, който обаче не харчи нищо за заведението си и се храни много добре, хранейки доста лошо клиентите си, точно както впрочем постъпва и ханджията: съобразявайки се с възможностите на подслонените от него лица. Тъмничарят познаваше Давид по име, покрай баща му, и му оказа доверието да го настани прилично първата нощ, макар че Давид нямаше нито петак. Ангулемският затвор е построен през Средните векове и оттогава насам не е бил докосван, както и катедралата, която датира от същата епоха. Наричаха го все още Дом на правосъдието и той е залепен до бившия углавен съд. Класически вход на затвор: окована с гвоздеи врата, явно солидна, изтъркана, ниска, напомняща циклоп с едно-единствено око на челото — шпионката, през която тъмничарят проверява самоличността на хората, преди да им отвори. Дълъг коридор се простира откъм фасадата на приземния етаж и от него се влиза в стаи, чиито високи прозорчета, снабдени с отдушници, гледат към дворчето. Тъмничарят живее в помещение, отделено от килиите със свод, който разделя приземния етаж на две части. Щом влезеш, през свода се вижда желязна ограда с врата към двора. Тъмничарят въведе Давид в килията до свода, чиято, врата беше срещу неговата. Той предпочиташе да бъде в съседство с човек, с когото можеше да общува, имайки предвид по-специалното му положение в затвора.
	— Тази е най-хубавата стая — забеляза той, като видя, че Давид се смая от жалкия вид на килията.
	Стените бяха каменни и доста влажни. Поставените високо прозорци имаха железни решетки. От каменните плочи на пода лъхаше леден хлад. Чуваха се равномерните стъпки на часовоя, който се разхождаше в коридора. Този шум, еднообразен като плясъка на морски прилив, час по час навява една и съща мисъл: „Пазят те! Не си вече свободен!“ Всички тези подробности, събрани наедно, въздействуват необикновено силно върху духа на един честен човек. Давид съгледа отвратително легло, но затворниците са толкова разстроени през първата нощ, че едва през втората си дават сметка колко твърда е постелята им. Тъмничарят се държа много любезно с него и му предложи да се разхожда из двора до настъпването на нощта. Изтезанието на Давид започна всъщност едва когато си легна. Беше забранено да се дава светлина на затворниците, необходимо беше специално разрешение от кралския прокурор, за да се освободи задържаният за дълг от правилника, който явно се отнасяше до подсъдимия по углавни дела. Тъмничарят наистина покани Давид в своята стая, по все пак, когато дойде часът за спане, наложи се да го затвори в неговата килия. Нещастният съпруг на Ев едва тогава почувствува ужаса на затвора и грубостта на наредбите, която го възмути. Но както е присъщо на мислителите, той успя да се уедини в самотата, избяга от нея чрез сънища, които поетите сънуват в будно състояние. Най-сетне клетникът се замисли за своето положение. Затворът извънредно много предразполага към равносметки. Давид се запита дали е изпълнил задълженията си като глава на семейство. Колко ли е отчаяна жена му! Защо, както го бе посъветвала Марион, не се бе постарал да спечели достатъчно пари, за да се занимае по-късно на воля с откритието си?
	„Как — помисли си той — ще остана в Ангулем след подобен скандал? Какво ще стане с нас, когато изляза от затвора? Къде ще отидем?“ Обзе го съмнение дали правилно провежда опитите си. Тревожни мисли, които само изобретателите могат да разберат. След цял низ съмнения Давид видя по-ясно своето положение и си каза това, което братя Куенте бяха вече казали на дядо Сешар и което Пти-Кло току-що бе заявил на Ев: „Дори да предположим, че всичко се развива успешно, какво ще стане, когато дойде ред на приложението? Ще ми трябва патент, а за патента ще бъдат нужни пари!… Ще ми трябва фабрика, в която да проведа опитите си в голям мащаб, а това ще рече да издам тайната на откритието си! О, Пти-Кло наистина беше прав!“ В най-тъмните затвори проблясват най-ярките истини.
	„Хайде, стига! — каза си Давид и се унесе в дрямка върху походното легло с твърд дюшек от груб кафяв плат. — Навярно утре сутрин ще се срещна с Пти-Кло.“
	Както виждате, Давид сам се беше подготвил да изслуша предложенията, които жена му носеше от страна на враговете му. След като прегърна мъжа си и приседна на края на леглото, защото в килията имаше само един груб дървен стол, погледът на нещастницата падна върху отвратителното каче в ъгъла и стените, нашарени с имена и мисли, писани от предшествениците на Давид. Тогава от зачервените й очи наново закапаха сълзи. След всички сълзи, които бе проляла досега, тя намери още, когато видя мъжа си в положение на престъпник.
	— Ето докъде може да доведе стремежът към слава!… — възкликна тя. — О, ангеле мой, откажи се от това поприще!… Нека тръгнем заедно по утъпкания път и да не търсим бързо забогатяване… На мен ми трябва съвсем малко, за да бъда щастлива, особено след всичко, което изстрадах!… И само ако знаеш!… Твоето позорно задържане не е най-голямото ни нещастие сега! Ето, чети!
	Ев му подаде писмото на Люсиен и Давид бързо го прочете.
	За да го успокои, тя повтори пред него страшната преценка на Пти-Кло за Люсиен.
	— Ако Люсиен се е самоубил, той го е направил вече — каза Давид, — а ако не го е направил досега, изобщо няма да се самоубие. Той сам казва, че смелостта му трае от ден до пладне…
	— Но как да живея с тази тревога?… — възкликна сестрата, готова да прости почти всичко при мисълта за смъртта.
	Тя повтори на мъжа си предложенията, уговорени уж от Пти-Кло и Коенте, и Давид незабавно ги прие с видимо удоволствие.
	— Ще имаме достатъчно средства, за да живеем в селото, близо до Умо, където се намира фабриката на Коенте. А аз не искам нищо друго освен спокойствие — извика изобретателят. — Ако Люсиен сам се е наказал със самоубийство, ние ще имаме достатъчно пари, за да дочакаме наследството от баща ми. А ако е оцелял, клетият момък ще трябва да се съобрази с нашите скромни възможности… Братя Коенте сигурно ще използуват моето откритие, но какво представлявам всъщност аз в сравнение с цялата страна?… Един обикновен човек. Ако моето откритие донесе полза на всички, аз ще бъда доволен! Разбери, мила моя Ев. Нито аз, нито ти сме създадени за търговци. Ние не сме нито жадни за печалба, нито сме стиснати дотам, че да не ни се ще да дадем дори напълно дължимото. А това са двете качества, които са може би най-ценните добродетели на търговеца и които носят името благоразумие и търговски дух.
	Възхитена от щастливото съвпадение на възгледите, най-сладкия цвят на любовта, защото умът и интересите на двама души, които се обичат, невинаги съвпадат, Ев помоли тъмничаря да занесе едно писмо на Пти-Кло, с което го умоляваше да освободи Давид, тъй като те и двамата са съгласни с предложеното споразумение. След десет минути Пти-Кло влезе в отвратителната килия и каза на Ев:
	— Приберете се вкъщи, госпожо. И ние ще дойдем след малко! Е, драги приятелю! — обърна се той към Давид. — Как остави да те хванат? Защо се излъга да излезеш?
	— Можех ли да не изляза? Виж какво ми писа Люсиен.
	Давид подаде на Пти-Кло писмото на Серизе. Пти-Кло го взе, прочете го, разгледа го, опипа хартията и заговори по тяхната работа, като сгъна уж разсеяно писмото и го пъхна в джоба си. След това авуето хвана Давид под ръка и излезе заедно с него, тъй като междувременно приставът беше донесъл на тъмничаря нареждането за освобождението му.
	Когато се прибра у дома си, Давид се почувствува на седмото небе от радост. Той се разплака като дете, целувайки малкия си Люсиен и виждайки се отново в спалнята си след двадесетдневен затвор, последните часове на който бяха опозоряващи съгласно провинциалните нрави. Колб и Марион се бяха върнали. Марион беше узнала в Умо, че видели Люсиен, който вървял пеш по шосето оттатък Марсак. Елегантното му облекло направило впечатление на селяните, тръгнали с хранителни продукти за града. След като бе препускал дълго по големия път, Колб беше научил в Манл, че Люсиен пътувал с пощенска карета: господин Марон го бе познал.
	— Нали ви казах! — извика Пти-Кло. — Това момче не е поет, а нескончаем роман!
	— В пощенска карета — промълви Ев. — Къде ли отива този път?
	— А сега — каза Пти-Кло на Давид — да отидем у братя Коенте. Те ни чакат.
	— Моля ви, господине! — извика красивата госпожа Сешар. — Защитете добре интересите ни. Цялото ни бъдеще е във ваши ръце.
	— Искате ли, госпожо, да водим преговорите у вас! Нека Давид си остане тук. Другите господа ще дойдат у вас тази вечер и ще видите дали умея да защищавам вашите интереси.
	— Ах, господине! Ще ми направите голямо удоволствие! — възкликна Ев.
	— Значи — каза Пти-Кло, — довечера ще се съберем тук към седем часа.
	— Благодаря ви — отговори Ев и погледът и тонът на гласа й доказаха на Пти-Кло, че е спечелил вече доверието на своята клиентка.
	— Не се безпокойте. Нали виждате, че бях прав — добави той. — Брат ви е на тридесет левги от самоубийството, а тази вечер може би ще разполагате вече с неголямо богатство, защото намерих сериозен купувач за вашата печатница.
	— Ако има такава вероятност — забеляза Ев, — защо да не почакаме малко, преди да се обвържем с братя Коенте.
	— Не забравяйте, госпожо — отговори Пти-Кло, който тутакси схвана опасността от откровеността си, — че вие не можете да продавате печатницата, преди да изплатите дълга си към Метивие, защото целият ви инвентар е все още под възбрана.
	Когато се прибра у дома си, Пти-Кло прати да повикат Серизе. Факторът влезе в кабинета му, а той го заведе до нишата на прозореца.
	— Утре вечер ще бъдеш собственик на печатницата „Сешар“ и ще имаш нашата силна подкрепа, за да ти прехвърлят позволителното — прошепна му той на ухото. — Но вярвам, че не искаш да свършиш дните си в каторгата.
	— Какво, какво? Каторгата ли? — стъписа се Серизе.
	— Писмото ти до Давид е подправено, то е у мен… Какво би казала Анриет, ако дойде ред да я разпитат?… Но аз не искам да те погубя — добави бързо той, щом видя, че Серизе побледня.
	— Още нещо ли искате от мен?
	— Сега ще ти кажа какво очаквам от тебе — поде Пти-Кло. — Но слушай внимателно! След два месеца ти ще станеш печатар в Ангулем, но ще купиш печатницата назаем и едва ли ще я изплатиш и след десет години!… Дълго ще работиш за твоите капиталисти! А освен това либералната партия ще използува името ти. Аз лично ще съставя командитния договор между теб и Ганрак. Ще се постарая да го редактирам така, че един ден печатницата да бъде твоя… Но ако те решат да издават вестник и ако те направят негов собственик, докато аз съм тук помощник-прокурор, ще се споразумееш с Големия Коенте и ще поместиш във вестника статии от такова естество, че да го изземат и спрат… Братя Коенте щедро ще ти заплатят за тази услуга… Естествено ще те осъдят, може би ще опиташ малко затвора, но ще си създадеш име на изтъкнат и преследван човек. Ще станеш важна личност в либералната партия, втори сержант Мерсие, Пол-Луи Курие, Манюел. Аз няма да оставя да ти отнемат патента. А в деня, когато вестникът ти бъде спрян, ще изгоря пред тебе това писмо… Благополучието, както виждаш, няма да ти струва кой знае колко скъпо.
	Простолюдието има много погрешна представа за постановленията на закона по подправените документи и Серизе, който се виждаше вече на подсъдимата скамейка в углавния съд, си пое дъх облекчено.
	— След три години аз ще бъда кралски прокурор в Ангулем — продължи Пти-Кло, — не забравяй, че може да ти потрябвам!
	— Разбрано — отвърна Серизе. — Но вие не ме познавате: изгорете писмото пред мен и разчитайте на моята признателност!
	Пти-Кло погледна Серизе. Това бе един вид двубой с погледи, в който погледът на наблюдателя е като хирургически нож, изследващ душата, а погледът на наблюдавания се мъчи да изрази само положителните му качества.
	Пти-Кло не отговори нищо, запали свещ, изгори писмото и си каза: „Тепърва ще има да се бори за богатството си!“
	— От днес вие разполагате с една прокълната душа — каза му факторът.
	Давид очакваше със смътно безпокойство преговорите с братя Коенте. Не го тревожеха нито разискванията по паричните въпроси, нито съдържанието на бъдещия договор. Единствената му грижа беше каква преценка щяха да дадат фабрикантите на досегашните му занимания. Той се чувствуваше като автор на драми, изправен пред рецензентите си. Честолюбието на изобретателя и неговото напрежение, когато беше съвсем близо до целта си, затъмняваха всяко друго чувство. Най-сетне към седем часа вечерта, когато графиня Шатле отиде да си легне под предлог, че я боли глава, оставяйки на мъжа си грижата да посрещне поканените за вечеря — тя беше толкова опечалена от противоречивите слухове за Люсиен! — двамата Коенте, Големия и Дебелия, влязоха заедно с Пти-Кло в дома на своя конкурент, който им се предаваше с вързани крака и ръце. Една първа пречка възникна в самото начало. Как да съставят дружествен договор, без да познават опитите, вършени от Давид? А, от друга страна, разкриеше ли начина си на работа, Давид би изпаднал в пълна зависимост от двамата фабриканти. Пти-Кло издействува договорът да се сключи предварително. Големия Коенте изиска тогава от Давид да му покаже няколко мостри и изобретателят му представи последните произведени от него листове, като му гарантира за производителната им стойност.
	— Отлично — каза Пти-Кло. — Ето че намерихме основата на договора. Можете да се сдружите върху тези данни, като включим клауза за разваляне на съдружието, в случай че условията на патента не бъдат изпълнени при фабричното производство.
	— Съвсем друго е, господине — каза Големия Коенте на Давид, — съвсем друго е да фабрикуваш на дребно в стаята си с малък калъп мостри хартия, а друго е да се заемеш да я фабрикуваш в големи количества. Съдете само по един факт. Ние произвеждаме цветна хартия, купуваме за оцветяването й цели партиди съвсем еднакви бои. Например индигото, с което правим синята хартия, се взема от сандък, в който всички калъпчета боя са изработени едновременно. Е, добре, никога досега не сме успели да добием две партиди със съвсем същия цвят. При обработването на суровите материали наблюдаваме явления, които не можем да си обясним. Количеството и качеството на кашата изменят внезапно целия процес. Когато поставите в казана известно количество смеси, които не искам да ми разкривате, вие сте господар на положението и можете да въздействувате по един и същ начин върху всичките съставни части, да ги споявате, да ги разбърквате, да ги омесвате, както намерите за добре, да им придавате еднородна форма… Кой обаче ви гарантира, че във варилня за петстотин топа хартия ще стане същото и че вашите опити ще излязат сполучливи?
	Давид, Ев и Пти-Кло се спогледаха многозначително.
	— Ще ви дам един аналогичен пример — каза Големия Коенте след кратко мълчание. — Окосявате два снопа сено от ливадата и ги струпвате в стаята си, преди тревата да се спари, както казват селяните у нас. Ферментацията става, но не предизвиква злополука. Можете ли, опирайки се на този опит, да струпате две хиляди снопа в дървен плевник?… Знаете отлично, че сеното ще се спари и плевникът ви ще изгори като клечка кибрит. Вие сте учен човек — обърна се Коенте към Давид. — Сам си правете заключението. Досега сте работили все едно с два снопа и ето че ние се страхуваме да не би фабриката ни да изгори, ако струпаме в нея две хиляди! С други думи, може да се случи да загубим много партиди, да понесем чувствителни загуби и да останем с празни ръце, след като сме хвърлили много пари.
	Давид беше сразен. Практиката отговаряше с положителния си език на теорията, която говори винаги в бъдеще време.
	— За нищо на света не подписвам подобен съдружнически договор! — извика Дебелия Коенте. — Ти си губи парите, ако искаш, Бонифас, аз ще си запазя моите. Предлагам да платим дълговете на господин Сешар и да му дадем още шест хиляди франка… При това три хиляди в полици с една година и една година и три месеца срок — добави той, сякаш съжали за първоначалното си предложение. — Излагаме се на големи рискове… Ще задържим дванадесет хиляди франка срещу сметката на Метивие. Така че всичко петнадесет хиляди франка. Само толкова давам, и то ако използувам тайната на това откритие сам. Това ли е прехвалената ти находка, Бонифас?… Отлично, благодаря, мислех те по-умен. А, не, това не е никаква сделка…
	— За вас — обади се Пти-Кло, без да се плаши от избухването му — въпросът се свежда до следното: искате ли да рискувате двадесет хиляди франка, за да откупите една производствена тайна, която може да ви донесе много пари? Имайте предвид, господа, че рискът е винаги съразмерен с печалбата… Залагате двадесет хиляди срещу цяло богатство. Комарджията слага на рулетката един луидор, за да получи тридесет и шест, знаейки, че губи първата монета. Направете и вие същото!
	— Искам да обмисля въпроса — заяви Дебелия Коенте. — Не съм толкова обигран като брат ми. Аз съм прост човек и си знам само едно: да печатам енорийския годишник за двадесет су, а да го продавам по четиридесет. Това неизпитано още изобретение може според мен да ни разори. Дори ако успеем първия път, може да не сполучим втория, ще се увлечем, а пъхнеш ли веднъж ръка в тези зъбчати колела, току-виж, отишло ти цялото тяло.
	И той разказа историята на един търговец от Бордо, който се разорил, защото започнал да обработва земите си съобразно препоръките на един учен. Изброи още шест подобни примера в областта на индустрията и земеделието само в департамента Шарант и Дордон. Възбуди се, не искаше вече да слуша никого и възраженията на Пти-Кло го дразнеха още повече, вместо да го успокоят.
	— Предпочитам да купя по-скъпо нещо сигурно, а не това откритие, пък макар и с по-малка печалба — заяви той и погледна брат си. — Според мен опитите не са достатъчно напреднали, за да сключим сделка — завърши той.
	— Но нали дойдохте тук с някаква цел? — извика Пти-Кло. — Какво предлагате?
	— Да освободим господин Сешар и да му обезпечим в случай на успех тридесет на сто от печалбата — отвърна тутакси Дебелия Коенте.
	— Хубава работа, господине — обади се Ев. — А с какво ще живеем ние през цялото време, докато траят опитите? Моят мъж вече понесе позора на задържането, следователно може да се върне в затвора, това няма да го унижи повече и ние ще си платим дълговете…
	Пти-Кло погледна Ев и сложи пръст на устните си.
	— Не сте разумни — каза той на двамата братя. — Нали видяхте хартията? Не ви ли каза дядо Сешар, че синът му, заключен от него самия, произвел за една нощ превъзходна хартия от съвсем евтин материал… Нали дойдохте тук, за да купите откритието? Искате ли да се сдобиете с него, или не искате?
	— Вижте какво ще ви кажа — заяви Големия Коенте. — Все едно дали брат ми е съгласен, или не, аз лично рискувам сумата за заплащане на дълговете на господин Сешар. Давам му освен това шест хиляди франка в брой и той ще участвува с тридесет на сто в печалбата. Но изслушайте ме добре: ако до една година не изпълни условията, които сам ще посочи в съдружническия договор, той ще ни върне шестте хиляди франка, ще загуби патента, а ние ще се справим сами, доколкото можем, с изобретението.
	Пти-Кло дръпна Давид настрана и го запита.
	— Уверен ли си в успеха?
	— Напълно — отвърна Давид, който се поддаде на тактиката на двамата братя и трепереше да не би Дебелия Коенте да прекъсне преговорите, от които зависеше неговото бъдеще.
	— В такъв случай отивам да съставя договора — каза Пти-Кло на братята и на Ев. — Всеки от вас ще получи тази вечер по едно копие и ще имате време да го обсъждате цялата сутрин. А утре следобед в четири часа, като изляза от съдебното заседание, ще го подпишете. А вие, господа, изтеглете тъжбата на Метивие. Аз ще поискам писмено да се спре процесът пред апелативния съд и ще се откажем писмено от по-нататъшното водене на това дело.
	Ето как бяха формулирани задълженията на Сешар:
C>
@	„Долуподписалите настоящия договор и т.н.

	Тъй като господин Давид Сешар-син, печатар в Ангулем, твърди, че е изнамерил способ да слепва хартията в процеса на производството и да намали с петдесет на сто себестойността на всякакъв вид хартия, използувайки растителни вещества било смесени с парцалите, употребявани досега, било без прибавка на парцали, господа братя Коенте образуват с него дружество за експлоатиране на патента, който ще се вземе на базата на тези способи при следните клаузи и условия…“
C$
	Една от точките на договора отнемаше напълно всичките права на Давид, в случай че не изпълни обещанията, грижливо изброени в съдружническия договор от Големия Коенте, за които Давид бе дал съгласието си.
	Когато на другата сутрин в седем и половина сутринта Пти-Кло донесе готовия договор, той каза на Давид и жена му, че Серизе предлага двадесет и две хиляди франка в брой за печатницата им. Договорът за продажбата можел да бъде подписан още същия ден.
	— Само че — забеляза той, — ако братя Коенте узнаят за тази продажба, те са способни да не подпишат договора, за да ви тормозят, да искат публична продан.
	— Сигурен ли сте, че ще ни бъде изплатена подобна сума? — запита Ев, изненадана, че се сключва сделката, която й изглеждаше безнадеждна и би спасила всичко, ако бе направена три месеца по-рано.
	— Парите са у мен — отговори той открито.
	— Но това е някаква магия! — възкликна Давид и поиска от Пти-Кло да му обясни тази неочаквана щастлива развръзка.
	— Обяснението е много просто: търговците от Умо са решили да основат вестник — отговори Пти-Кло.
	— Но нали аз отстъпих правото да издавам вестник — възрази Давид.
	— Вие, да, но не и вашият приемник… Впрочем — добави той — не се безпокойте за нищо, продайте печатницата, приберете парите и оставете Серизе да се оправя с условията на продажбата: той ще съумее да се измъкне здрав и читав.
	— О, не се съмнявам — забеляза Ев.
	— Ако вестникът, заради вашия отказ, не може да се издава в Ангулем, търговците, които стоят зад Серизе, ще го издават в Умо.
	Едва ли не зашеметена от мисълта, че ще разполага с тридесет хиляди франка, че ще изплува най-сетне от оскъдицата, Ев отдаде второстепенно значение на дружествения договор. Затова Давид и жена му отстъпиха по една точка от съдружническия договор, по която възникна последният спор. Големият Коенте поиска патентът да бъде издаден на негово име. Той успя да докаже, че щом правата на Давид са съвършено ясно определени в договора, нямало никакво значение на чие име ще се издаде патентът. А брат му каза в заключение:
	— Той дава парите за патента, той поема пътните разноски, а това е най-малко още две хиляди франка. Нека поне го вземе на свое име, иначе няма да се спогодим.
	Така че хиената победи по всички точки. Съдружническият договор бе подписан към четири часа и половина. Големия Коенте подари любезно на госпожа Сешар шест дузини прибори и хубав кашмирен шал, за да забравела, както каза той, шумните разисквания. Не успели още да разменят копията от договора, преди още Кашан да предаде на Пти-Кло документите за освобождаването от запор и трите страшни записа, подправени от Люсиен, бърза пощенска кола спря с оглушителен трясък пред вратата на къщата.
	— Госпожо, госпожо, петнадесет хиляди франка!… — провикна се Колб и гласът му проехтя в стълбището. — Господин Люсиен ги е изпратил от Поатие, чисто сребро.
	— Петнадесет хиляди франка! — извика Ев и вдигна ръце.
	— Да, госпожо — потвърди пощальонът, — петнадесет хиляди франка, донесени от дилижанса на Бордо, на който са били натоварени. Елате. Двама носачи долу качват торбите. Парите ви изпраща господин Люсиен Шардон дьо Рюбампре… Нося ви една кожена торбичка, в която има петстотин франка в злато и вероятно писмо до вас.
	Ев прочете като насън следната бележка:
C>
	„Мила сестро, изпращам ти петнадесет хиляди франка. Вместо да се самоубия, продадох живота си. Не принадлежа вече на себе си, а съм не само секретар на един испански дипломат, но и негово създание.
	Наново започвам ужасно съществуване. Може би щеше да бъде по-добре, ако се бях удавил.
	Сбогом. Давид ще бъде свободен, а с четирите хиляди франка може би ще може да си обзаведе работилница за хартия и да спечели благосъстояние.
	Искам да не мислите вече за

@	Вашия злочест брат
@	ЛЮСИЕН“
C$
	— Изглежда, че е писано — извика госпожа Шардон, която дойде да наблюдава разтоварването на торбите — моят беден син винаги да играе съдбоносна роля, както сам бе отбелязал, дори когато върши нещо добро.
	— За малко всичко щеше да се провали! — извика Големия Коенте, когато излезе на площад Мюрие. — Ако бяхме закъснели само с един час, отблясъкът на всичкото това сребро би хвърлил светлина върху договора и нашият човек щеше да се уплаши. А сега след три месеца, както сам той ни обеща, ще знаем на какво можем да разчитаме.
	Същата вечер в седем часа Серизе купи печатницата и я плати, като пое и наема за последното тримесечие. На другия ден Ев внесе четиридесет хиляди франка на главния бирник, за да закупи две хиляди и петстотин франка годишна рента на името на мъжа си. После писа на свекъра си да й намери в Марсак малък имот за десетина хиляди франка, за да вложи личните си средства.
	Планът на Големия Коенте беше невероятно прост. Още от пръв поглед той прецени, че слепването в казана е невъзможно. Единственото реално средство за печалба му се стори прибавянето на евтин растителен материал към кашата от парцали. Затова той реши да се престори, че не държи на поевтиняването на кашата, а да настоява главно за слепването в самия съд. Ето какви бяха съображенията му. По онова време ангулемските фабриканти произвеждаха почти изключително хартия за писане от видовете екю, пиле, ученик, раковина, естествено всичките слепени. Хартиеното производство в Ангулем дълго време се славеше с тези видове хартия и затова изискването на Коенте изглеждаше основателно. Всъщност слепената хартия, както ще видим, нямаше нищо общо с настоящата сделка. Доставките на хартия за писане са твърде ограничени, докато неслепената хартия за печатане се пласира в неограничени количества. Когато замина за Париж да вади патента на свое име, Големия Коенте възнамеряваше същевременно да сключи сделки, благодарение на които щеше да въведе основни промени в производствения процес. Той отседна при Метивие и му нареди да отнеме от досегашните производители доставката на хартия за вестниците, като понижи цената на един топ хартия толкова, че никоя друга фабрика да не може да го конкурира и като обещае на вестниците бяла хартия, която ще превъзхожда по качество всички произвеждани дотогава хартии. Понеже договорите за доставка на хартия се сключват за определен срок, необходим беше известен период на подмолна подготовка, за да се осъществи това монополизиране, но Коенте си направи сметка, че ще има време да се отърве от Сешар, докато Метивие успее да сключи договори с главните парижки вестници, които употребяваха тогава двеста топа хартия на ден. Естествено Коенте обеща на Метивие известен процент върху стойността на доставките, защото искаше да си обезпечи сръчен и сигурен представител на парижкия пазар и да не губи време в постоянни пътувания. Тази сделка сложи началото на богатството на Метивие, който стана един от най-крупните търговци на хартия. Десет години наред той доставяше хартия на парижките вестници, без каквато и да било конкуренция. Осигурил бъдещия пласмент, Големия Коенте се върна в Ангулем навреме, за да може да присъствува на сватбата на Пти-Кло, който беше вече продал длъжността си на авуе и чакаше назначението на своя приемник, за да поеме поста на Мило, обещан на протежето на графиня Дю Шатле. Вторият помощник-прокурор в Ангулем беше назначен пръв помощник в Лимож, а министърът на правосъдието назначи едно свое протеже в ангулемската прокуратура, като постът пръв помощник остана свободен два месеца. Това съвпадна с медения месец на Пти-Кло. По време на отсъствието на Големия Коенте Давид приготви една първа каца без слепване, която даде значително по-висококачествена хартия от употребяваната обикновено от вестниците, а след това втора каца великолепна гладка хартия за художествени печатни издания, на която печатница „Коенте“ отпечата годишника на енорията. Съставът беше приготвен от самия Давид тайно, с помощта само на Колб и Марион. Когато Големия Коенте се завърна, всичко се промени, той разгледа мострите на произведената хартия и привидно не се показа особено доволен.
	— Драги приятелю — каза той на Давид, — Ангулем изнася главно хартията раковина. За нас преди всичко е важно да произведем възможно най-хубаво качество раковина, петдесет на сто по-евтина от сегашната производствена цена.
	Давид се опита да произведе една партида раковина от слепена каша, но получи хартия, грапава като четка, по която лепилото беше образувало грудчици. В деня, когато опитът беше привършен и Давид с лист в ръка се отдръпна в един ъгъл, за да изживее сам огорчението си, Големия Коенте дойде да го ободри и се помъчи да го утеши, като се държа много любезно с него.
	— Не се отчайвайте! Продължавайте, аз не съм лош човек и разбирам усилията ви, ще ви поддържам докрай.
	— Наистина — сподели Давид с жена си, когато се прибра за вечеря, — ние се сдружихме с честни хора. Никога не бих повярвал, че Големия Коенте е толкова благороден!
	И той разказа на жена си какво му бе казал неговият коварен съдружник.
	Три месеца минаха в опити. Давид спеше във фабриката, наблюдаваше резултатите при различни състави на кашата. Той приписваше неуспеха си ту на сместа от парцали и растителни суровини и приготвяше тогава смеси само от растителни материали, ту се опитваше да слепва смеси, съставени изключително от парцали. И преследвайки задачата си с удивително постоянство пред очите на Големия Коенте, към когото не хранеше подозрения, той минаваше от едни еднородни състави към други, докато изчерпа цялата серия състави, съчетани с най-различни лепила.
	През първите шест месеца на 1823 година Давид Сешар живееше във фабриката заедно с Колб, ако изобщо можеше да се нарече живот пълното пренебрегване на храна, облекло и лични потребности. Той толкова отчаяно се бореше с трудностите, че за всеки друг, освен за братя Коенте, би представлявал възвишена гледка, още повече че никаква користна мисъл не подтикваше дръзновения борец. Настъпи момент, когато той не искаше нищо друго освен победата. Дебнеше с удивителна проницателност странните свойства на веществата, превръщани от човека в нужни за него произведения, като тайните съпротивителни сили на природата биват сломени, и извличаше от тези опити нови закономерности в областта на индустрията, виждайки, че творческите изобретения се постигат само като се подчиняваме на по-нататъшните отношения на елементите или както той казваше, на втората природа на веществата. Най-сетне към месец август успя да получи хартия, слепена още при варенето, напълно подобна на хартията, която се произвежда днес от хартиената индустрия и се употребява за коректури, само че без да се осигури еднаквостта на видовете и пълното слепване. Този резултат, така забележителен през 1823 година, като се има предвид тогавашното състояние на хартиената индустрия, струваше до този момент десет хиляди франка. И Давид се надяваше, че ще успее да разреши и последните трудности на проблема.
	Тогава обаче в Ангулем и Умо започнаха да се носят странни слухове: Давид Сешар разорявал братя Коенте. Опитите му погълнали досега тридесет хиляди франка, а произведената хартия била съвсем лошокачествена. Другите фабриканти, изплашени, се придържаха към старите си способи. Те завиждаха на братя Коенте и разпространяваха мълвата за скорошното разорение на тази много амбициозна фирма. Колкото до Големия Коенте, той доставяше машини за фабрикуване на обикновена хартия, като оставяше хората да вярват, че машините са нужни за опитите на Давид Сешар. Но нашият йезуит смесваше в своята каша посочените от Сешар състави, като го подтикваше постоянно да се занимава само с проблема за слепването в кацата и изпращаше същевременно на Метивие хиляди топа вестникарска хартия.
	През месец септември Големия Коенте пожела да поговори насаме с Давид. Когато изобретателят му каза, че замисля победоносен опит, той го разубеди и му внуши да преустанови борбата.
	— Драги Давид, я идете при жена си в Марсак и си починете малко от изнурителния труд. Ние не желаем да се разоряваме — каза му той приятелски. — Това, което за вас е голяма победа, ще бъде пак само изходна точка. Сега ще изчакаме малко, преди да започнем нови опити. Искате ли да бъдете справедлив? Сам вижте резултатите. Ние не сме само производители на хартия, а също така печатари, банкери, а хората казват, че ни разорявате… (Давид Сешар в своята невероятна наивност се впусна да го уверява, че е бил напълно добросъвестен.) Петдесет хиляди франка, хвърлени в Шарант, няма да ни разорят — добави Големия Коенте в отговор на жеста на Давид. — Но ние не искаме да бъдем заставени поради клеветите, които се разпространяват по наш адрес, да плащаме всичко в брой, защото в такъв случай ще ни се наложи да спрем сделките си. Трябва да си припомним условията на нашия договор и да поразмислим и вие, и ние.
	„Той е прав!“ — каза си Давид, който, погълнат от опитите си в голям мащаб, не беше обърнал внимание на развитието на фабриката.
	И се прибра в Марсак, където от шест месеца насам отиваше само в събота вечер и се връщаше във вторник сутрин. Следвайки разумния съвет на стария Сешар, Ев беше купила в съседство с лозята на свекъра си една полска къща, известна под името „Ла Вербьори“, с един декар градина и малко лозе, което се вдаваше в лозята на стареца. Тя живееше там с майка си и Марион твърде пестеливо, защото дължеше още пет хиляди франка за това чудесно имение, едно от най-хубавите в Марсак. Къщата, разположена между двора и градината, беше иззидана от бял варовик, покрита с плочи и украсена с изваяни фигури; лесната обработка на този лек камък позволява да се правят от него много скулптури, при това на съвсем достъпна цена. Хубавата покъщнина, пренесена от Ангулем, изглеждаше още по-богата на село, където хората живееха тогава без всякакъв разкош. Пред фасадата на къщата откъм градината бяха посадени нарове, портокали дръвчета и редки растения, отглеждани от по-раншния собственик, стар генерал, умрял от ръката на господин Марон.
	Дядо Сешар тъкмо гледаше как Давид и жена му играеха с малкия Люсиен под едно портокалово дръвче, когато разсилният от Манл донесе лично писмо, с което братя Коенте призоваваха съдружника си да се яви за учредяване на арбитражния съд, пред който, по силата на техния договор, трябваше да се отнесат споровете им. Братя Коенте искаха да им се върнат шестте хиляди франка, като запазят патента и правото за по-нататъшно експлоатиране на изобретението като обезщетение за грамадните разходи, направени от тях досега без никакъв резултат.
	— Казват, че ги разоряваш! — подхвърли лозарят на сина си. — Ето единственото приятно нещо за мен от всичко, което си направил досега.
	На другия ден към девет часа Ев и Давид се явиха в чакалнята на Пти-Кло, станал вече защитник на вдовиците и настойник на сирачетата. Двамата съпрузи много държаха на неговите съвети. Съдебният служител прие извънредно любезно бившите си клиенти и много настоя да му направят удоволствието да обядват с него.
	— Братя Коенте искат от вас шест хиляди франка! — каза им той усмихнато. — Какво дължите още за имението си?
	— Пет хиляди франка, господине, но съм приготвила вече две хиляди… — отвърна Ев.
	— Запазете си двете хиляди франка — каза й Пти-Кло. — Казахте, значи, пет хиляди!… Трябват ви още десет хиляди франка, за да се подредите удобно там… Отлично, след два часа братя Коенте ще ви донесат петнадесет хиляди франка…
	Ев трепна от изненада.
	— … ако се откажете от всички печалби, предвидени от съдружническия договор, който доброволно ще обявите за невалиден — завърши Пти-Кло. — Изгодно ли е това за вас?
	— И всички тези пари ще ни принадлежат съвсем законно? — попита Ев.
	— Съвсем законно — отвърна магистратът и се усмихна. — Братя Коенте ви изтормозиха доста, искам да сложа край на техните претенции. Ще ви обясня: днес аз съм длъжностно лице и трябва да ви кажа истината. Братя Коенте ви изиграват в този миг, но вие сте в ръцете им. Бихте могли да спечелите делото, което са завели срещу вас, като продължите войната. Искате ли да се влачите по съдилища още десет години? Ще се редуват експертизи и арбитражи и вие ще зависите от най-противоречиви благоприятни или неблагоприятни мнения… И — добави той усмихнато — не виждам кой ще ви защищава тук, защото моят приемник няма още достатъчно опит. Послушайте ме, една лоша спогодба струва повече от един добър процес.
	— Всяка спогодба, която би ми осигурила спокойствие, ще бъде изгодна за мен — заяви Давид.
	— Пол! — извика Пти-Кло на своя прислужник. — Повикайте моя приемник Сего!… Докато обядваме, той ще отиде при Коенте — обърна се той към бившите си клиенти — и след няколко часа вие ще си заминете за Марсак разорени, но спокойни. С десетте хиляди франка ще си осигурите още петстотин франка допълнителна рента и ще си живеете щастливо в хубавото ви малко имение.
	След два часа, както бе обещал Пти-Кло, авуето Сего се върна с всички книжа в пълна изправност, подписани от братя Коенте, и петнадесет банкноти от по хиляда франка.
	— Ние сме ти много задължени — каза Сешар на Пти-Кло.
	— Но аз току-що ви разорих — отвърна Пти-Кло на учудените си бивши клиенти. — Пак ви повтарям, разорих ви и след време вие сами ще разберете това, но аз ви познавам, вие предпочитате разорението пред богатството, което би дошло може би премного късно.
	— Ние не сме користолюбиви хора, господине, и ви благодарим, задето ни дадохте възможност да се почувствуваме щастливи — каза Ев, — затова ще ви бъдем винаги признателни.
	— За бога! Не ме благославяйте!… — помоли ги Пти-Кло. — Карате ме да имам угризения. Струва ми се обаче, че днес поправих всичко. Аз заемам този пост благодарение на вас и ако някой трябва да бъде признателен, не сте вие, а аз… Сбогом.
	С течение на времето елзасецът промени мнението си за дядо Сешар, който от своя страна много обикна Колб, защото и той беше съвсем неграмотен като него и лесно се напиваше. Бившият мечок научи бившия кирасир да се грижи за лозята и да продава реколтата. Той го обучи, за да остави на децата си един разумен човек, защото през последните си дни изпитваше детински страх за съдбата на имотите си. Той споделяше опасенията си с мелничаря Куртоа.
	— Ще видите — казваше му той — колко зле ще потръгне на децата ми, когато вляза в гроба. Ах, боже мой, колко ме плаши бъдещето им!
	През март 1829 година старият Сешар умря, като остави имоти за около двеста хиляди франка. Присъединени към имението „Ла Вербьори“ те образуваха чудесен чифлик, управлявай отлично от Колб от две години насам.
	Давид и жена му намериха почти сто хиляди златни екю в дома на баща им. Мълвата, както винаги, толкова преувеличи съкровището на стария Сешар, че в целия департамент Шарант го оценяваха на милион. Ев и Давид прибавиха паричното наследство към малкия си влог и си осигуриха тридесет хиляди франка рента. Те можаха обаче да купят държавни ценни книжа едва след Юлската революция. Чак тогава департаментът Шарант и Давид Сешар разбраха какво представлява състоянието на Големия Коенте. Собственик на няколко милиона, избран за депутат, Големия Коенте е пер на Франция и ще стане, както се говори, министър на търговията в бъдещото правителство. През 1842 година той се ожени за дъщерята на един много влиятелен държавник, госпожица Попино, дъщеря на Анселм Попино, парижки депутат и кмет на един столичен район.
	Откритието на Давид Сешар се вля във френската индустрия, както храната се влива в голямото тяло. Благодарение на използуването на други материали освен парцалите Франция може да произвежда хартия по-евтино от всяка друга европейска страна. Но както Давид Сешар предвиждаше, холандската хартия не съществува вече. Рано или късно ще се наложи навярно да се основе кралска хартиена фабрика, както бяха създадени Гоблените, Севр, Савонри и кралската печатница, които съществуват и до днес въпреки ударите, които им нанесе буржоазната вандалщина.
	Давид Сешар, обичан от жена си, баща на двама синове и една дъщеря, прояви тактичността да не говори никога вече за своите опити. Ев от своя страна бе достатъчно умна да го накара да се откаже от страшното призвание на изобретателите — тези мойсеевци, разкъсвани от хоребския храст. В свободното си време той се занимава с литература за отмора, но води всъщност щастливия и ленив живот на собственик, който използува имота си. След като се прости безвъзвратно със славата, той се нареди смело в категорията на мечтателите и колекционерите. Пристрасти се към ентомологията и изследва преобразованията на насекомите, останали до днес съвсем загадъчни, защото науката познава само последното им състояние.
	Кой не е чувал да се говори за успехите на Пти-Кло като главен прокурор! Той е съперник на прословутия Вине от Провен и амбицията му е да стане пръв председател на кралския съд в Поатие.
	Серизе, често съден за политически провинения, даде повод за много приказки. Нарекоха го сърцатия Серизе, защото се прояви като най-дръзновен водач на либералната партия. Заставен от приемника на Пти-Кло да продаде печатницата си в Ангулем, той потърси като даровит актьор ново съществуване на провинциалната сцена. Една млада актриса, която играеше първите роли, го принуди да отиде в Париж, за да поиска от науката средство против любовта. Там той се опита да осребри благоразположението на либералната партия.
	Колкото до Люсиен, връщането му в Париж е предмет на „Сцени от парижкия живот“.
@@	1835–1843 г.
