E>
	Остави на мира умрелия
@	Вергилий (Енеида, книга III, стих 41)
E$


>
	{img:parce_sepulto_01.png|#Рим по времето на Публий Аврелий}
	{img:parce_sepulto_02.png|#Къщата на Ариан}


>	Персонажи

	__ПУБЛИЙ АВРЕЛИЙ СТАЦИЙ__ — римски сенатор
	__КАСТОР И ПАРИС__ — освободени роби на Публий Аврелий
	__ПОМПОНИЯ__ — приятелка на Публий Аврелий
	__ЛУЦИЙ АРИАН__ — ретор
	__ИСПУЛА КАМИЛИНА__ — майка на Ариан
	__ЛУЦИЛА И КАМИЛА__ — дъщери на Ариан
	__ОКТАВИЙ__ — годеник на Луцила
	__ЕЛИЙ КОРВИН__ — банкер, съпруг на Камила
	__НИКОЛАО__ — секретар на Корвин
	__ПАНЕЦИЙ__ — директор на училището
	__ЮНИЯ ИРИНЕЯ__ — бележита математичка
	__НАНИОН__ — прислужница на Луцила
	__ЛОРИД__ — прислужница на Камила
	__МАНЛИЙ__ — ученик


>	Глава I
>	Рим, 798 г. от основаването на града (45 г. сл. Хр., есента)

	_Деветият ден преди Календите на ноември_
	Полегнал удобно върху един диван в таблинума, сенатор Публий Аврелий Стаций посръбваше на малки глътки топло Фалерно от своя бокал, като от време на време кимаше в знак на съгласие. Помпония говореше почти от половин час и патрицият беше вече осведомен за всички скандали в Древния Рим, като се започнеше от тези, които засягаха безсрамната императрица Валерия Месалина. Вниманието на Аврелий, приспано от непрестанното дърдорене на матроната, се отклоняваше недоловимо в други посоки: към старинните керамики от колекцията му, трактата на Колумела за градините, прелестите на куртизанката Чинция…
	— … моя дъщеря! — възкликна в този момент дебелата госпожа и Аврелий подскочи, обръщайки чашата с вино. — Понякога имам усещането, че ти не ме слушаш — упрекна го Помпония, начумервайки се, докато един чевръст роб се спусна да почисти масата от Фалерното.
	Междувременно сенаторът си мислеше как е възможно Помпония точно накрая… Но го изключи, защото въпреки че матроната прилежно криеше, трябва от доста време да беше попреминала детеродната възраст.
	— Луцила е почти на двайсет и три години — обясни приятелката му.
	Смаян, сенаторът заключи, че може би тя е грешка на младостта й, за която добрият Тит Сервилий, съпругът на Помпония, беше останал в неведение…
	— Омъжва се след пет дни. За съжаление Тит е в Лукания и няма да присъства. Надявах се ти да дойдеш на негово място.
	— Ама тогава Сервилий… — отбеляза удивено Аврелий.
	— Осинови я, преди да замине! Тя е дъщеря на покойната ми братовчедка Калпурния, дано боговете й спестят мъките в Тартар, а бащата е Луций Ариан, реторът — уточни Помпония. — Тяхното единствено момче умря още преди да надене тогата на мъжествеността. Вече лишен от наследник, Ариан пожела да приобщи към себе си най-добрия си ученик Октавий и да го ожени за дъщеря си, която му е второ дете, за да се продължи името на рода му. При това положение обаче младежите по закон ще бъдат считани за брат и сестра и за да направи възможен брака им, беше необходимо някой на свой ред да осинови Луцила. А ние веднага си предложихме услугите, не е ли прекрасно?
	Аврелий нямаше как да не се съгласи.
	— Като майка, осиновителка на булката — продължи Помпония, — ми се пада да организирам празненствата: ритуала, както е постарому, със сватбени хорове; Луцила забулена с огненочервен воал, навсякъде венчелистчета от рози и естествено, голям банкет! Нейните приятелки дойдоха вече да й помогнат, за да избере куклата, която ще остави като дар върху олтара. — Развълнуваната матрона сподави сълзите си. Древната традиция изискваше булката по време на сватбата да пожертва любимата си играчка в знак на сбогуване с детството. — Отказахме се от вретеното и от хурката, защото са твърде демоде, но Октавий ще вдигне на ръце Луцила, преди да преминат прага на брачната си спалня.
	Аврелий даде знак за съгласие. Той знаеше за вярването, че ако булката за зла беда се спънеше пред вратата, злополучният инцидент щеше да се окаже печално предзнаменование за бъдещия живот на семейната двойка.
	— Може да разчиташ на мен — увери я убедено.
	Девойка, за която да се погрижи, точно това беше нужно на Помпония. Откакто преди години синът й беше загинал в един конфликт с партите, матроната изливаше реки от нежност върху рояк млади прислужнички, които обаче не успяваха да удовлетворят напълно нейното майчинско призвание.
	В този момент силна глъчка, идваща от атриума, съобщи за някакво женско посещение.
	— Това може да е тя, ще те запозная с нея! — засия Помпония, докато робът номенклатор произнасяше гръмогласно името й:
	— Луцила Ариана!
	На прага се появи девойка с рядко срещана красота. Лицето й беше окръжено от _palla_, която покриваше половината от челото й там, откъдето започваха двете й съвършено дъгообразни вежди. Дръпнатите й очи с почти ориенталски вид бяха свенливо наведени, както се полагаше на една млада неомъжена жена в присъствието на някой важен мъж. Тънката й шия се извиваше чак до долната част на ухото й, а една малка бенка й придаваше изтънченост. На устните й, чиято месеста долна устна правеше изражението й леко намусено, се беше изписала срамежлива усмивка.
	— Прелестна — прошепна възхитено Аврелий.
	— Ах, дъще моя, ти привлече вниманието на сенатор Стаций, който е много капризен с жените! — изрече Помпония, изпълнена с гордост. — Аврелий, ти обаче не си създавай никакви идеи, защото Луцила е на път да се омъжи, и то за един нелош младеж. Щастлива ли си, съкровище?
	— Обичам Октавий още от малка, лельо Помпония.
	— Мамо! — поправи я матроната, докато патрицият ги слушаше удовлетворено.
	Кой изобщо би си помислил за сватба по любов? В Рим се женеха по различни и къде по-практични подбуди: разпределяне на наследства, необходимост от политическа подкрепа, съюзи между семейства; много рядко обаче сред тези мотиви се включваше искрената любов и затова се считаше за даденост, че след като двамата съпрузи похвално са си сътрудничили за раждането на един или повече наследници, можеха да заживеят живота си, всеки сам за себе си, търсейки другаде онези сантиментални удовлетворения, които бракът не беше предназначен да им доставя. Самият Аврелий се беше оженил на двайсет години, но малко след това един бърз развод по взаимно съгласие сложи край на бурното съжителство на недобре съчетаната семейна двойка.
	— Доста се поизмъчих, докато намерих фризьорка, специализирана да прави _tutulus_, сватбен кок. Жените вече тръгват към олтара, като че ли излизат на пазар; липсва чувството за тържественост, за церемониалност — оплакваше се Помпония, която въпреки своя краен антиконформизъм, или може би точно заради това, често съжаляваше за най-хореографските аспекти от установените обичаи. — А пък и традиционният ритуал _сит тапи_ беше по-вълнуващ. _Ubi tu Gaius, ego Gaia!_, където ти ще бъдеш Гайо, аз ще бъда Гая. Така булката в древните столетия се е обричала на съпруга си!
	— Превръщайки се в робиня без никакви права, оставаща малолетна до края на живота си! — възрази Аврелий. — Не ми казвай, че скърбиш за онази епоха точно ти, Помпония!
	Патрицият от своя страна беше твърде щастлив, че не е роден във времената, в които жените са живеели затворени вкъщи, за да предат вълна. Сега за щастие римлянките, поне по-заможните, се радваха на много свободи, твърде много, за да дават повод на моралистите. За беднячките и слугините обаче нещата стояха другояче: изнурителна работа, деца едно след друго или смърт след дългата агония на някое по-трудно от предишните раждания.
	— Изобщо не искам да се връщам към старите времена! — отвърна му засегната по болното място Помпония. — Знаеш много добре, че традициите стават интересни само когато никой повече не ги взема на сериозно… Ох, ама ние отегчаваме Луцила. И така, скъпа, в твоя дом всичко готово ли е?
	— Да, мамо — отговори й Луцила. — Чакаме ви на разсъмване; така преди сватбата сенаторът ще може да изпълни ролята на свидетел и при осиновяването на Октавий от страна на моя… на неговия… — Младата жена беше леко объркана от всичките тези законни промени по роднинска линия.
	— Ех, ако си беше жива горката Калпурния — въздъхна матроната, докато момичето най-накрая се престрашаваше да се обърне към авторитетния гост.
	— Благодаря ти, сенаторе, за честта, която ни оказваш, да присъстваш на сватбата ни, въпреки че ставам булка на мъж със скромни възможности.
	— Казаха ми обаче, че притежава брилянтен интелект, който е по-важен от социалния произход — усмихна й се Аврелий.
	Луцила почервеня от гордост, удовлетворена от уважението на сенатора към нейния бъдещ съпруг.
	— Защо не останете за вечеря? Ще накарам да приготвят набързо нещо за хапване… — предложи им Помпония.
	Аврелий потръпна, защото „нещо за хапване“ според матроната означаваше обикновено осем или десет блюда, и то не от най-леките.
	— Аз лично не мога — намеси се, за да го спаси, Луцила. — Трябва да се върна веднага у дома за последните приготовления. Всъщност виждали ли сте Нанион? Изглежда, е изчезнала.
	— Тази твоя отнесена слугинка не ти е от голяма помощ, а? Сега, когато трябва да поемеш всичките ангажименти на господарка на къщата, аз ще те снабдя с някоя по-съобразителна прислужница! — предложи й Помпония, сияейки от радост, и наперено се покачи върху високите си сандали, за да изпрати до вратата своята нова дъщеря.
	Откриха Нанион в атриума, изгубена да съзерцава Кастор, секретаря пенкилер на Аврелий. Галантният освободен роб, усещайки се добре възприет, тъкмо беше на път да се хвърли в решителна атака срещу добродетелността на наивната девойка, когато видя с периферното си зрение двете госпожи, които идваха по коридора. С цялата си бързина изостави плячката си и пропадна в един от тези наситени с почит поклони, които изпълняваше формално с най-съвършения маниер, без обаче да вложи в него дори капка истинско смирение:
	— _Ave, domina!_
	Помпония го погледна снизходително. Тя имаше слабост към лукавия слуга на Публий Аврелий, защото знаеше добре, че той винаги е готов да измъкне господаря си от най-неприятните затруднения.
	— Най-сетне си тук? — каза Луцила.
	Дребната робиня побърза да измъкне ръката си, вяло положена в лапите на Кастор.
	— Аз ще изпратя дъщеря ти, Помпония — предложи й Аврелий. — Става късно и може да срещне някой недобронамерен тип.
	Улиците на Рим не бяха сигурни на здрачаване, най-вече за жена в цветущ и грациозен вид. Зад всеки ъгъл можеше да се натъкне на засада от крадци и бандити, без да се смятат бандите на хулиганите, готови винаги да досаждат на девойките.
	— Ако приема, не ми се иска твоето придружаване да се окаже по-рисковано за Луцила, отколкото ако си тръгне сама! — измърмори Помпония, която добре познаваше склонността на Аврелий към любовните авантюри.
	Добрата матрона обаче се безпокоеше напразно. Патрицият, въпреки че беше оценил красотата на младата жена, не изпитваше никакво влечение към нея. На Луцила нещо й липсваше, може би късче коварство, нотка агресивност или поне малко лудост, способна да завърти главата на мъж като него. Затова без никакво усилие се закле пред приятелката си, че ще заведе годеницата жива и здрава в къщата на баща й.


>	Глава II
>	Четвъртият ден преди Календите на ноември

	В съдбоносната сутрин, когато слънцето все още не беше изгряло, една луксозна носилка, снабдена с матови стъкла и завеси от тънко ленено платно, пое по павираните улици на Древния Рим, носена на ръце от осем силни и много черни нубийци.
	Робите викачи проправяха път на кортежа, следван от тълпа слуги, начело на които крачеше Кастор, много елегантен в своята богата _synthesis_, измъкната от гардероба на господаря му. Преданият секретар показваше върху една червена възглавничка дара за сватбата: изрисувана с исторически образи ракла от слонова кост, в чиято вътрешност се намираха десет стъкленици от египетски алабастър, пълни с кремове, парфюмирани със смирна и роза. За да се запази недокоснато благоуханието им, парфюмите бяха съхранявани в _cella nivaria_ на подземието сред ледените блокове, в които Аврелий слагаше да изстудява своята _cervesia_.
	— Ето ни най-накрая — прозя се съненият патриций, опитвайки се да се съвземе от лошото си ранно събуждане.
	В този час преди изгрева голяма част от Рим беше вече будна и активна: малките дюкянчета близо до крепостната порта започваха да се оживяват и собствениците им, за които магазинът изпълняваше ролята и на дом, разтваряха широко дървените капаци на прозорците и с бързи движения разтребваха, за да изчезне всяка следа от нощуването им — сламените постели се скриваха в мецанина, тесните походни легла от кожа се превръщаха в диванчета, предназначени не след дълго да посрещнат първите купувачи, а масите, почистени от остатъците от вечерята от предната вечер, като при божествено чудо, се превръщаха в тезгяси, препълнени с прости стоки, достигащи онези, които висяха по шнуровете, опънати от единия до другия край на улицата.
	Аврелий беше нощна птица и затова се наложи да бъде измъкнат от леглото от Парис, ранобудния администратор, който единствен сред слугите умееше да се прави на глух пред ленивите обиди на господаря си. Нужни му бяха повече от два часа за къпане, депилиране и избор на туника, без да се смята времето, посветено на усърдната операция по прецизното обличане на туниката с всичките й гънки на правилното място и пурпурната сенаторска лента, която да изпъква, за да показва сенаторския му ранг. И така, перфектно облеченият патриций слезе от носилката пред къщата на Ариан.
	— _Ave_, Аврелий! — посрещна го той, като му поднесе хляб и сол за добре дошъл.
	— Сенаторе Стаций! — възкликна един хубав атлетичен младеж с воднисти черни очи, спускайки се да му стисне ръката със сигурно движение, нито много смирен, нито много арогантен, който доста се хареса на патриция. — Чувал съм да се говори за твоята прекрасна библиотека…
	— Октавий, нали няма да почнеш да говориш за книги и в деня на твоята сватба? — прекъсна го Помпония, пристигайки в този момент начело на кортежа от прислужнички. — Ама къде е булката?
	— Все още се приготвя. Междувременно, ако желаете да ме последвате, ще пристъпим към осиновяването — намеси се Ариан, потърквайки доволно ръце.
	Аврелий влезе в таблинума без никакво бързане, примирен, че ще се отегчава до смърт. През това време си мислеше, че има нещо отблъскващо в ретора и в отегчителния му и мазен вид на човек със заучени обноски, толкова съвършени, че да изглеждат фалшиви като въпросите му — точно такива реторични, на които вече се знае отговора.


	След двата часа, пропилени да слуша Ариан и бъбривата Помпония, сенаторът се питаше кога ли най-сетне сватбената церемония щеше да започне. Но уви, изобщо не беше предвидил посещението на учениците: изведнъж от атриума се чу голяма врява и реторът побърза да закачи широката си дежурна усмивка, докато Аврелий, който непредпазливо остана с него, беше заобиколен от рояк тоги _praetextae_, обшити с червено като неговата, за да подчертае светостта на юношеството.
	Почти нищо сакрално нямаше обаче в тази тумба от хлапаци, поне ако се съдеше по бързината, с която Аврелий беше пометен без никакво уважение към неговите отличителни сенаторски знаци: излъсканите му калцеи с луничката скоро познаха обидите на многото трополещи крака по тях, а безупречната му тога, подръпвана оттук-оттам от различните лепкави ръце, бързо се прости с елегантната си драперия. Един от пикльовците, покатерил се на Омировия бюст, се хвърли върху него, докато друг, увиснал на завесата в таблинума, се люлееше зад гърба му; третият с покрити от дългите му гъсти коси очи, куцукайки, излезе от кухнята, а ръцете му бяха пълни с откраднати сладкиши.
	Аврелий безстрашно издържа няколко мига, но после, при поредния ритник, реши да предприеме благоразумно оттегляне към вътрешния двор, където, доколкото можеше, щеше да отстрани вредите, нанесени върху елегантното му сенаторско облекло. По тази причина, след като се пооправи набързо, се завъртя наоколо, за да потърси сигурно място, на което да изчака края на нашествието.
	— Да, със сигурност не е дворец — каза кадифен глас зад гърба му, посочвайки му зидовете, които се нуждаеха от спешно белосване, и разместените керемиди по покривчето им.
	Патрицият се обърна и ококори очи, поразен от примамливия мираж: булката стоеше там, точно по средата на избелелите колони, а гъвкавото й тяло беше облечено в червена туника, гарнирана със злато. А като добавка, все едно някое щедро божество беше сторило чудо с нея, в грациозните й движения, във високомерното повдигане на раменете й, в лъчезарния й поглед се беше запалила тази специална очарователна искрица, която, изглежда, й липсваше в дома на Помпония.
	От устните на сенатора се изплъзна звук на изненада, а младата жена наведе назад глава, и гъстите й черни коси, разпуснати противно на всякакво благоприличие на меки къдрици над украсените й с два златни полумесеца уши, се развяха. Само императрицата, многоодумваната Месалина, дръзваше да се появява на публични места с такава прическа!
	Девойката съзерца слисаното изражение на патриция и се засмя. Смехът й беше звънък, като звука на клавесин, като зов за живот, който се затрудняваше да бъде обуздан в стегнатите окови на приличието.
	— Луцила? — измърмори невярващ Аврелий.
	Когато я видя за пръв път, дръпнатите й очи бяха свенливо наведени, докато сега се взираха в него изпод тъмните мигли и безсрамно проблясваха, защото се забавляваха.
	— Грешиш, аз съм Камила! — засмя се отново жената. — Не се учудвай, всички попадат в капана: аз и Луцила сме еднояйчни близначки и никой не успява да ни различи!
	— Богинята Афродита е пожелала да даде на нас, смъртните, двойния си дар! — възкликна възхитен патрицият.
	Защо ли Помпония никога нищо не му е казвала? Беше повече от ясно, че лукавата матрона го е направила нарочно.
	— Ти трябва да си сенатор Стаций, приятелят на леля… Ела, искам да ти представя съпруга си — прошепна му младата жена с лека гримаса, която подчерта още повече гънките около нацупените й устни.
	Рамо до рамо напредваха към прага на таблинума. В момента, в който Камила застана до патриция, без дори да го докосне с гъвкавото си бедро, той усети, че в него се разбужда напиращ интерес, който Луцила, дори и много красива, никога не би могла да провокира. Тя му направи път да мине и сенаторът влезе в стаята все още замаян.
	Някакъв мъж беше седнал на мраморната маса с гръб към Аврелий, но на него му беше достатъчен само един бърз поглед, за да го познае: въздълга глава, зле прикрита въпреки майсторството на фризьора плешивост, увиснали рамене, дълги и космати като на маймуна ръце.
	— Елий Корвин! — възкликна смутено, а повиканият изведнъж се обърна.
	— _Ave_, скъпи Аврелий, радвам се, че ти си тук. От доста време не сме се виждали.
	— Откакто се канеше да ми пробуташ онези фалшиви полици — спомни си патрицият, който неколкократно трябваше да се предпазва от измамите на хитрия банкер.
	— Надявах се да се съвзема от нелоялната ти конкуренция в Цизалпийска Галия — оправда се Корвин. — По твоя вина бях принуден да затворя филиала в Мантуа!
	— Няма нищо чудно в това, че клиентите ти са те изоставили, Елий. Даваше пари назаем с лихви на кожодер…
	— Не се занимавам с благотворителност, сенаторе Стаций, работя, за да печеля. Ти, благодарение на изобилието от латифундии, които си наследил от пестеливите си предци, можеш да си позволиш да се правиш и на честен, но аз бързо ще изпадна в банкрут, ако се задоволявам да събирам само мизерните десет процента на година от заемите, които отпускам.
	— Това е лихвата, която законът е определил.
	— Законът, законът! Ако се създават много пречки пред свободното предприемачество, кажи ми докъде ще я докара икономиката? Ех, през гражданските войни, хубави времена бяха, когато ние, банкерите, държахме в ръцете си държавата, отваряйки и затваряйки нашите портфейли! Сега обаче сбогом, зашеметяващи сделки, отнеха ни дори събирането на данъците, за да го поверят на императорските чиновници! В днешно време трябва да сме доволни и на трохи: някоя обмяна, малко заеми… Всъщност теб тези неща малко те интересуват; разбрах, че си поверил администрацията на твоето имущество на някакъв си освободен роб!
	— Да, на способния Парис. Що се отнася до мен, притежавам повече, отколкото мога да похарча, и не държа да трупам още пари в ущърб на някой беден нещастник!
	— Вие, аристократите, всички сте еднакви. Не знаеш ли, сенаторе Стаций, че парите трябва да се умножават и непрекъснато да се възпроизвеждат?
	— Твоите лихви са отвратителни. Товариш ли много магарето, рано или късно рискуваш да го видиш как умира под самара.
	Корвин се усмихна ехидно:
	— Империята е пълна с магарета и един век няма да е достатъчен, за да ги проснем всичките на земята! По-скоро внимавай да не ми слагаш отново пръти в колелата, скъпи Стаций, защото ти ще загубиш. Видя ли какво стана в Иберия? Не успя да отвориш нито една агенция!
	— Така е, защото офисите ми бяха унищожени напълно заради някакви мистериозни пожари…
	— Рискове в професията, скъпи колега. А що се отнася до честността, да не искаш да ме накараш да повярвам, че приятелството ти с император Клавдий няма нищо общо с това, ти да си единственият монополист за обмяна в Нумидия, което наскоро ти беше присъдено!
	— Ще ти се стори странно, но е така! Аз просто предложих правилната комисиона и много съжалявам, че си извън сделката. Знам, че си инвестирал голяма сума, за да накараш министър Палант да те покровителства.
	— Добре де, сега сме квит. Затова подавай ръката и стига сме се хапали един друг. Тук сме, за да отпразнуваме сватбата!
	— Апропо поздравявам те за прекрасната ти съпруга — каза сенаторът, посочвайки Камила, която го чакаше мълчаливо със сдържаното поведение на предана съпруга.
	— Красива е, нали? Да знаеш колко ми струваше… Но се оказа добра инвестиция. В нашия занаят репутацията е важна, а ти добре знаеш как мнозина са предразположени да имат доверие само на онзи, който парадира с куп роби, луксозни вили и жена прахосница. От друга страна, не грешат: познаваш ли някого, който с удоволствие би поверил собствените си пари в ръцете на някой бедняк?
	Патрицият погледна скришом Камила, смутен от непринудения тон, с който банкерът говореше за съпругата си. На нея дори не й мигна окото, но на Аврелий му се стори, че прочете в много финия рисунък на лицето й нещо подобно на коварно удовлетворение. Беше само за момент, а миг по-късно лицето й се отпусна в широка усмивка и красивата Камила подаде ръка на възрастния си съпруг.


	— _Божествена Сафо, коси от теменужки_, рецитираше Алцей! — каза Ариан.
	Аврелий не го слушаше: раздразнен от многото декламации, пазеше мислите си и погледите си за красивата Камила, която седеше сериозна до него.
	— Аз си я представям много хубава, там при своето шествие в Митилини — пригласяше му Октавий.
	— В действителност горката Сафо е била много грозна! — опроверга го високомерен глас от дъното на стаята. Една висока и кокалеста жена, с гъсти кестеняви коси, събрани в гръцки кок, беше влязла в таблинума, разпръсквайки навсякъде около себе си остър аромат на нард.
	Помпония усети прилив на гняв, разпознавайки новодошлата. Панеций, директорът на училището, обаче почтително скочи на крака. Докато ходеше напред-назад сред ученическата неразбория, Аврелий още преди това го беше забелязал в атриума, че стоеше до Октавий. Панеций беше слаб и изпит мъж, около трийсет и пет годишен, облечен от главата до петите с изключителна, почти маниакална прецизност. Къдриците на светлия му бретон, мършавите му бузи, избръснати до съвършенство, блестящите му и закръглени нокти, всичко в него показваше изтънчена елегантност, която някои биха намерили прекалена за мъж в неговото положение. Да, той беше образован и богат, но въпреки това си оставаше само един освободен роб.
	Междувременно поласканият ретор бързаше да посрещне новата си гостенка.
	— Юния Иринея! Не се надявах да ме почетеш с посещението си! Сенаторе Стаций, позволи ми да ти представя…
	— Известната математичка и филоложка Иринея? — изпревари го Аврелий. — Няма нужда, защото нейната слава се носи из цялата империя.
	Жената демонстрира, че приема на драго сърце оценката, накланяйки глава с определено високомерие, и патрицият забеляза, че внимателно го разучаваше.
	— В миналото Юния е била наша гостенка в Рим и дори е преподавала на моите дъщери — обясни Ариан с неподправена гордост.
	— Добре де, може Сафо да не е била хубава — запелтечи междувременно Октавий, опитвайки се да възвърне доверието към себе си, — но все пак нейната семпла прелест…
	— Семпла прелест? Божествената Лесбия е била доста надута и е имала слабост към луксозните дрехи и ориенталските бижута — приключи темата жената учен, а младежът замълча сконфузено.
	— Тук виждам само една от моите ученички — каза тя, превърнала се веднага в център на вниманието. — Коя от двете? Никога не се научих да ги различавам…
	— Аз съм Камила, сестра ми все още е в банята, но вече би трябвало да се е оставила в ръцете на фризьорката.
	При тази новина Помпония засия, защото _tutulus_, прическата на булката, беше нейният шедьовър, изучаван къдрица по къдрица.
	— И така, Октавий, решил си да се ожениш за математичката вместо за поетесата! — отбеляза жената учен с недостатъчен салонен такт.
	— Уви, променяме се, Иринея! — притича му се на помощ Камила. — От доста време вече не съчинявам стихове, а междувременно и сестра ми спря да прекарва времето си над математически теореми.
	— Жалко, бяхте толкова надарени! От друга страна, когато настъпят годините, в които разцъфтява женствеността, много девойчета забравят културните си интереси за сметка на други, по-фриволни. Затова и имаме толкова малко жени в литературата и науката…
	— Ти, Иринея — уточни Панеций, — все пак си знаменито изключение.
	— Защото нямам съпруг, на когото да угаждам, или деца, за които да се грижа, дори нямам желание да започвам неравна борба с отминаващото време, за да запазя някой и друг ден повече ефимерната си младост.
	Аврелий я погледна по-внимателно: в действителност не можеше да се каже, че тя наистина е хубава с тези високи скули и решителни черти, но въпреки това имаше нещо характерно, нещо ексцентрично в нея, което я правеше твърде привлекателна в неговите очи.
	— Има различни типове младост, които не познават възраст — прошепна й убедено, като се пазеше обаче да не го чуе Помпония, която беше твърде внимателна в грижите за своя външен вид и би могла да се обиди от тази негова преценка.
	— Без съмнение бракът подрязва крилата на съзидателния дух у жените — разясняваше уважаемата госпожа в този момент. — Аз самата, преди да се омъжа за моя Тит Сервилий, се забавлявах, като пишех.
	— Строфи като тези на Сафо? Стихотворения като тези на Анакреон? — попита я Иринея с престорена любезност.
	— Рецепти за готвене в стихове — уточни гордо дебелата матрона. — Спомням си един за стридите…
	— Трудно е да се занимаваш с оди и ямби след сватбата — прекъсна ги Камила. — Аз самата, въпреки че имам слуги и прислужнички в изобилие, не намирам вече време. Грижите по мъжа ми ме поглъщат изцяло. Между впрочем, ето го, връща се с неразделния си Николао. Ако искате да живеете в близост с вашия съпруг — усмихна се тя, — никога не се омъжвайте за банкер, защото секретарят му винаги е с предимство!
	Всъщност Елий Корвин се бавеше на вратата, издавайки заповеди на някакъв як младеж, който заради силните мускули, които изпъкваха под късите ръкави на туниката му, изглеждаше повече като ас от арената, отколкото като счетоводител.
	Аврелий потисна яростния си порив. Беше разбрал от Помпония, че Камила едва седемнайсетгодишна е била принудена да се омъжи за дъртия банкер, разменена като предмет на жалкия пазар за бракове по сметка.
	— Добре ли е Испула? — поинтересува се Юния Иринея.
	— Майка ми ви моли да й простите, че няма да присъства на церемонията — извини се Ариан. — Тя е стара и болна. Откакто краката й не я слушат, трябва да бъде носена на гръб от домашните роби и затова предпочита да не напуска стаята си.
	В този момент от малкия воден часовник, който изпъкваше върху една колона, се разнесоха звънливите ноти от някакъв музикален откъс и всички удивено се обърнаха към изисканото приспособление. Със сумата от продажбата само на този предмет, пресметна Аврелий, господарят на къщата спокойно би могъл да поправи керемидите и колоните в двора си.
	— Четвъртият час е, започваме да се приготвяме — съобщи Октавий.
	— Луцила би трябвало вече да се е облякла, казах на Нанион да я предупреди… Ама къде е тази глупава робиня? Преди малко се разтакаваше из коридора с един странен слуга, облечен като принц — каза с досада Камила, излизайки.
	Аврелий чевръсто я последва.
	— Идвам с теб. Искам да се уверя, че Кастор не прави бели…
	Той нескромно си помисли, че тя не би била трудно завоевание, защото една млада и красива жена, обвързана със съпруг като Елий Корвин, е ясно, че не очаква друго освен някой порядъчен мъж, склонен да я развлича…
	Веднага щом близначката го погледна, патрицият обаче си даде сметка колко необмислена се оказа преценката му, защото Камила го гледаше студено, с онази възпитана непоносимост, която обикновено се пази за неизбежните досадници.
	— Благодаря ти за грижовната помощ, сенаторе, но съм напълно в състояние да контролирам слугите си. Вече съм почти на двайсет и три години, а от пет управлявам _familia_ от сто души. Все пак с оглед на това, че си тук, гледай да вкараш в правия път секретаря си.
	— Ще е малко неудачно да оставя девойката в ръцете на онзи хитър левантинец. Кастор е убеден, че притежава неудържим чар! — подсмихна й се Аврелий.
	— Не е единствен. Много мъже се надценяват — отвърна му хладно Камила, отправяйки му толкова показателен поглед, че замрази в устата на патриция брилянтната реплика, която вече си беше подготвил, за да й направи впечатление.
	Точно в този момент Кастор, великолепен в официалното си облекло, се появи откъм вестибюла, потривайки с доволен вид островърхата си брадичка. Нанион го следваше с отнесен поглед. Без съмнение слугата беше имал по-голям успех от господаря си…
	— Нанион, какво все още правиш тук? — порица я Камила. — Помогни на Луцила, вместо да си губиш времето в брътвежи с този тип!
	— Господарката все още е в банята — преглътна робинята, откъсвайки за миг вниманието си от своя ликуващ завоевател.
	— Как така? — възкликна Камила, начумервайки вежди.
	— Нареди да не я притесняваме — оправда се Нанион, сигурна в себе си, защото сякаш подчертаваше, че заповедта си е заповед, и една добра робиня й се подчинява, без да я разисква.
	— Но почти един час мина, откакто говорих с нея… О, божества, да не й е станало лошо? — промърмори, втурвайки се към баните.
	Вратата на съблекалнята беше затворена, а на прага й дремеше държаща в ръцете си чист пешкир слугиня.
	— Не може да се влиза: _domina…_
	— Направи ми път да мина, глупачке! — отблъсна я Камила, вкопчвайки се в дръжката на вратата. — О, богове от Олимп, заключила е отвътре! Направете нещо, бързо!
	Аврелий беше готов да се възползва от тази златна възможност, за да се покаже пред нея колко е неустрашим. Събра сили и се засили към крилото на вратата, като му нанесе силен удар с рамо. Дали защото дограмата беше особено здрава, или защото тревогата да направи добро впечатление му попречи да се представи по-добре, но от това усилно движение не постигна нищо друго, освен остра болка в лявото си рамо. Вратата напук на него остана упорито затворена.
	— Луцила, Луцила! — викаше я междувременно сестра й, без да получи отговор.
	— Ще ми позволиш ли, _dominel_ — изникна зад гърба на господаря си Кастор с обичайните си котешки стъпки, размахвайки в ръката си нещо като пирон.
	— Няма смисъл, не се поддава — каза му Аврелий, примирен.
	— С жените и с вратите силните маниери не са за предпочитане, остави ме аз да опитам — каза му гъркът, вкарвайки в ключалката профилираната метална пръчица. — Това е един _clavis adultera_, който става за всяка брава. Наричат го още и шперц; винаги го нося със себе си, в много трудни положения се оказва полезен.
	Миг след това резето щракна. Камила се втурна в съблекалнята, следвана от твърде изплашената Нанион, и се затича към _calidarium_, откъдето излизаха гъсти кълба топла пара.
	Аврелий прецени в движение за евентуалната обида, която щеше да нанесе върху девствения свян на булката нахлуването на мъж в банята, но реши, че това не го засяга, и на два разкрача премина през преддверието и настигна Камила точно когато тя се надвесваше над мраморния басейн в средата на стаята.
	— Не е тук — промърмори слисаната жена, взирайки се в празната вана.
	Аврелий се огледа наоколо сред валмата от пара: върху възглавницата на каменната седалка лежеше един бял чаршаф, а до него — звънче, обица от обсидиан, нефритена брошка и гребен от костенурка, върху който проблясваше инкрустирано със злато името на собственицата му — _Луцила_. Върху поставката в перфектен ред целият женски набор от гримове — стъкленици, шишенца с балсами, костени шноли и една мидена черупка, пълна с тъмен прах за гримиране на очите. От булката обаче нямаше никаква следа.
	Патрицият изостри взор и сред млечната мъгла от парата различи тесен проход, който водеше към някакво друго помещение, съседно на първото.
	— Какво има там? — попита той.
	— Заличката с лечебната кал, сестра ми рядко я използва…
	Точно в този момент Нанион с лекомисленото си и несъзнателно любопитство заставаше на прага на стаята. Аврелий веднага застана зад гърба й. Малкото помещение беше потънало в рехав мрак, накъсван от проникващата през прозорчето от алабастър светлина. До стената, точно под витража, имаше вдлъбнатината в пода, до която се стигаше по едно стъпало, а върху него стърчеше безформена, кафеникава и ужасяваща купчина…
	Нанион изпищя, обзета от ужас, докато Камила се сгромолясваше на пода, защото в отблясъка, върху сивия гранит, една черна и вкочанена ръка, покрита с кора от зловонна кал, стърчеше от ръба на басейна, сочейки нагоре с белия си пръст, сякаш го подаваше за сватбения пръстен на някакъв гнусен подземен бог.


	— Какво казва Хипарх? — попита с припрени обноски Аврелий в таблинума на своя _domus_.
	Бяха минали само няколко часа от смъртта на Луцила, но патрицият беше вече предал на своя личен лекар малко количество от калта, в която беше потъналото намереното момиче.
	— Трябват му няколко дни, за да я изследва, _domine_ — отговори Кастор. — Не е лесно да се разбере дали съдържа някаква външна съставка.
	— Боя се, че ще я намери, защото не съм напълно убеден в този странен нещастен случай — възнегодува сенаторът.
	Аврелий добре познаваше _asphaltite_, мазната черна смола от пустинята, която се наричаше и „олио от камък“, защото се просмукваше директно от земята. От нея имаше цели залежи на юг от Йерихон, недалеч от мястото, където според митовете на евреите един покварен град е бил унищожен от божествения гняв, а една много любопитна жена — превърната в статуя от сол. Той самият, след като беше посетил тези неплодородни места, се беше изкушил да опита чудния битум, но впоследствие неприятният мирис на сместа го беше подтикнал да се задоволи с по-традиционните компреси от глина.
	Но _asphaltite_ се използваше вече от всички, тъй като по южните брегове на Ямха-Мелах, морето без живот в Юдея, от векове се издигаха работилници и фабрики, които изнасяха по цял свят балсами, помади и соли за баня. Самата Клеопатра беше черпила от тези извори, за да се грижи за тялото си, и оттогава никой, доколкото патрицият знаеше, не беше имал отрицателни последици от тези субстанции.
	— Ясно е, че става дума за колапс — отбеляза гъркът. — Понякога калните бани затрудняват работата на сърцето.
	— Защо тогава не е повикала прислужничките си със звънчето, което е държала подръка?
	— Може би не е имала време или не е могла да го достигне, изглежда, изведнъж й е прилошало, тъй като един час преди това е била много добре, поне по думите на сестра й. Ако, разбира се, Камила не лъже…
	— Не, защото я е видяла в гръб до ваната и една от слугините, която е влязла да й подаде сух чаршаф.
	— Защо тогава продължаваш да се горещиш, _domine_! Момичето е било само в стаята, а отвън прислужницата съвестно я е пазела.
	— Тази слугиня беше дошла само преди няколко минути. Що се отнася до залостената врата, ти самият ми показа колко ужасяващо лесно се отваря една ключалка, а за да се залости отвътре, има резе, което се дърпа на ръка. Самата Луцила го е направила, за да не я безпокои никой, докато се къпе. Никой обаче не си спомня какво е станало с ключа, който повдига езичето отвън и не е използван от години. Затова ти трябваше да се намесиш с шперца.
	— И какво от това? — отвърна му Кастор, без да го разбира.
	— Един час преди това, когато прислужницата с пешкира е излязла, вратата е била отворена. За да дойде от ваната до вратата и да се затвори вътре, Луцила е трябвало да прекоси не само _calidarium_, но и съблекалнята. А както потвърди сестра й, така и слугинята, тя току-що е била излязла от банята и следователно трябваше да забележим мокри следи по пода там, откъдето е минала. Да, ама мозайката беше добре подсушена.
	— Ех! Може да е използвала чехли…
	— В стаята нямаше нито обувки, нито пантофи.
	— Вероятно си е избърсала внимателно краката…
	— _Asphaltite_ се нанася върху мокра кожа, защо да се подсушава, като после пак трябва да се намокри?
	— Горката, всички я обичаха, кой е имал интерес да посегне на живота й?
	— Не е казано, че са искали да поразят точно нея. Тя никога не си е правила кални бани, но Ариан ги е използвал за лечение на псориазиса си, а понякога Камила се е възползвала от тях, за да изглажда кожата си.
	— Следователно според теб изобщо не става дума за нещастен случай, а освен това и избраната жертва не е трябвало да е тази… Даваш прекалена воля на фантазията си, господарю, остарявайки, виждаш престъпления навсякъде. Когато се развличаше с някоя красива жена, беше по-малко недоверчив.
	— Току-що навърших четирийсет години, Касторе, най-добрата възраст за мъжа, а и бях при Чинция миналата седмица — запротестира засегнато Аврелий.
	— Чинция… някаква си куртизанка! — възкликна Кастор, афиширайки осезаемото си презрение към нея. — Ти обичаш трудните завоевания, дългите очаквания, които изострят желанието, _domine_. Тази Камила например е расова жена, с горд характер, точно типът, който преди време щеше да ти се хареса. Още повече че съпругът й е подобие на стара маймуна. Жалко, че ти вече предпочиташ спокойните удоволствия, като например изкуството и философията…
	— Стига вече! — прекъсна го разгневеният Аврелий. — Тези неща не те засягат!
	— Мислиш ли? — попита го гъркът с красноречиво изражение.
	— Не ми казвай, че имаш някакъв личен интерес в тази афера, Касторе… може би малката Нанион?
	— Не, Елий Корвин — обясни му освободеният роб. — Имах един другар от Александрия, добро момче на име Херил, _nummularius_ на едно гише близо до пристанището. На горкия младеж един ден неволно му се случи да предложи на важен клиент монети с леко нередовен щемпел…
	— Не ми казвай, че твоят приятел сарафинът се е опитал да пробута фалшиви пари на онази лисица Корвино? — възкликна Аврелий. — Представям си как банкерът го е разобличил.
	— Ох, не! Принуди го обаче да работи за него под заплахата, че ще го предаде на съда. Затова, когато измамата беше разкрита, кой мислиш, че плати? Не, разбира се, Корвин, който каза, че нищо не знае, а момчето, което беше с разклатено здраве и нищо повече не се чу за него. Вероятно не е могло да преживее трудностите в затвора.
	— Значи искаш аз…
	— Винаги си казвал, че Корвин е спекулант, нали? И от години се опитваш да възпрепятстваш неговите измами, но без резултат. Сега имаш цели две стрели в лъка си — една красива съпруга и една странна смърт… А пък и тази млада жена те омая, не го отричай!


	Ролята на отмъстител за злощастния фалшификатор се хареса на Аврелий, който чакаше дори и най-нестабилното оправдание, за да се пробва с Камила. Тя обаче до този момент му беше показала всичко друго, но не и че е предразположена към него, но тази нейна привидна студенина е ясно, че беше вследствие на нещастния случай. Държанието й щеше да е напълно различно, ако беше успял да се срещне с нея насаме.
	— Убеди ме, Касторе. Ще подготвя едно писмо, което ти ще отнесеш в _domus_ на Камила и лично ще й го предадеш — заповяда му безапелационно патрицият, сграбчвайки калема и папируса. — Възползвай се от това, за да развържеш езиците на камериерките: искам да знам тя с какво се облича, какъв парфюм използва и най-вече с какви мъже се среща. Ааа, опитай се да проучиш и онази разсеяната Нанион, защото никога не се знае. Аз отивам да направя визита на Помпония.
	— Горката госпожа! Ще бъде добре да я изтръгнеш от мъката й, _domine_. Ех, ако Помпония можеше да впрегне своята неуморна енергия в търсене на някакъв виновник от плът и кръв, вместо да се задоволява с проклинането на съдбата…
	„Да — помисли си Аврелий. — Човеците винаги предпочитат да има някой виновен, на когото да си го изкарат, вместо да приемат сляпата съдба. Наказвайки престъпника, вярват, че привидно ще установят онази справедливост, за която природата и случайността, изглежда, нямат понятие, защото мойрата със завързаните очи, когато прерязва нишката на живота, не гледа нито млади, нито стари, нито добри, нито лоши. Ако сетният час на Луцила беше настъпил, тя щеше да умре при всички случаи, защо тогава ми трябва да се ровя в тайните й? _Parce sepulto_.“
	Може би беше по-добре да остави мъртвите да почиват в мир.


	Помпония беше безутешна:
	— Да умре така в деня на сватбата си само заради една кална баня… все още не мога да повярвам!
	— Нито пък аз — изпусна се Аврелий.
	Матроната веднага повдигна глава, изтривайки очите си под траурния воал.
	— Нали не си мислиш, че става дума за… — прошепна тя.
	Думата „престъпление“ не беше произнесена. Нямаше никаква нужда от това, защото прозираше от навъсените вежди на Помпония и двете дълбоките бръчки, образували се около устните на Аврелий.
	— Ако трябва да бъда честен, изобщо не съм сигурен, че нещо не е наред… — опита се да преразгледа позицията си патрицият, но матроната беше вече обзета от смут:
	— Готова съм! — подскочи тя като легионер пред своя центурион.
	Подсказаното от Кастор лечение вече даваше своите плодове.
	— Тогава най-напред ми разкажи нещо за Ариановците.
	— Веднага ще ти кажа: той е син на Испула Камилина, от древно семейство на конници. Баща му е бил големец от Перусия и още като дете го изпратил да учи в Рим. И момчето за кратко време станало един от най-добрите граматици във Вечния град. Преди две десетилетия, когато основал първото си училище, приемал в него само зрели и добре подготвени ученици, които му носели много слава и много малко пари. След няколко доста бедни години се наложило да се приспособи към изискванията на пазара и започнал да води елементарни курсове. Това бил и неговият шанс.
	Добре знаеш, че днес аристократите се противят да пращат потомците си в обществени училища и предпочитат да им назначат наставници, които са готови да се преместят с децата им далече от Вечния град. Ариан обаче се обърнал към _homines novi_, чиновници, търговци, провинциалисти, които мечтаят децата им да имат сигурно бъдеще в императорската администрация. Назначил служители, почти всичките били роби и освободени роби, и поверил цялата организация на един вещ освободен роб от Ефес, онзи Панеций, с когото и ти се запозна.
	Естествено, освен _trivium_ за децата в училището му винаги има и _quadrivium_, тоест основен курс, а който иска да продължи учението си по-нагоре, може да се запише на уроци по реторика, преподавани от най-добрите учители, сред които и самият Ариан. Но въпреки всичко училището извлича своята печалба от началния курс. Напоследък се създават дори пансион и някои запазени само за момичета класове, които аз изобщо не одобрявам, защото в Рим момичета и момчета винаги са се обучавали заедно, докато сега някои родители претендират момиченцата им да не се срещат със своите връстници от мъжки пол.
	— Може би, защото се страхуват, че впоследствие техните дъщери няма да приемат добре възрастния си и влиятелен жених, на когото фамилията ги е обрекла — поясни Аврелий, мислейки си за Камила.
	— О, по отношение на това грешиш! — възрази Помпония. — Всяка римска девойка знае добре, че само вдовството ще я направи напълно независима, и затова на съпруга в напреднала възраст се гледа с добро око, защото така доста ще се съкрати очакването й!
	— Ама как е могъл Ариан да намери толкова пари накуп, за да плаща на всичките тези _litteratores, calculatores, notariil_.
	— В началото е провеждал уроците си на открито под Колонадата на Ливия, което му е коствало малки разходи, но за да разшири училището и да наеме помещения в Театъра на Марцел, е имал нужда от финансовата подкрепа на Корвин. Ето защо не е могъл да му откаже дъщеря си, когато банкерът е настоял да се ожени за нея.
	— Какво ти казах? Един старец и едно девойче… — не можа да се въздържи Аврелий. — Ама защо точно Камила? В края на краищата двете сестри са били еднакви…
	— Не, историята е по-комплицирана. Бащата на Ариан, умирайки, оставил определена сума за зестра на първородната си внучка, защото не е могъл да предвиди, горкият, че ще се родят две дъщери с няколко минути разлика една от друга!
	— Твоят братовчед не се ли е погрижил и за по-малката?
	— Не, защото във времето, когато е подписан договорът за годежа между Камила и Корвин, мъжкият наследник на Ариан все още е бил жив и имането на бащата е щяло да отиде при него, а не при Луцила. Следователно Корвин, отпускайки в аванс тези капитали, си подсигурил добра сделка: достатъчно било само да изчака момиченцето да влезе в пубертета, за да се сдобие със зестрата му.
	— Камила, красивата Камила, дадена като гаранция за някакъв заем! — възнегодува Аврелий.
	— Сватбата била отпразнувана пет години по-късно, когато девойката приключила с училището, но изглежда, че е била много надарена за поезията…
	— Да, каза ми го и Юния Иринея.
	— Ах, онази ли! — изпухтя Помпония с тон, с който показваше, че не може да я понася. — Разбира се, че тя предпочита ученичките й да прекарват времето си с нея вместо с момчета!
	— Какво намекваш? — попита я Аврелий, обзет от любопитство, тъй като нямаше да е за първи път, когато прочути учителки, известни заради преподаването си, демонстрираха прекалена предразположеност към младите си ученички…
	— Аз нищо не знам — отрече внимателно матроната. — Няма обаче да се учудя… видя ли колко е занемарена? А пък и се държи като мъж!
	Патрицият не споделяше неприязънта на Помпония към математичката. Всъщност Иринея предизвикваше възхищението му като жена учен, но беше далече от мисълта, че му изглежда грозна или мъжкарана, и би му се харесала много и като жена, ако амбицията му да спечели авторитетното й доверие не го беше подтикнала да сложи спирачка на всичките си смели фантазии по отношение на нея.
	Затова побърза да промени разговора:
	— Кажи ми сега за Панеций.
	— Познавам го слабо — измърмори Помпония, като се противеше и не искаше да си признае този голям пропуск, тя, най-голямата клюкарка във Вечния град. — Сервилий обаче го е срещал няколко пъти по повод някакви публични четения…
	— Не знаех, че съпругът ти има навика да посещава литературни салони.
	— През зимата ходеше често на вечеря у Фронтей — обясни му добрата матрона.
	— Аха, онзи едил, който привлича в дома си с богатите си приеми чревоугодници, за да го слушат как декламира своята дидактическа поема! — възкликна Аврелий, който добре познаваше пословичната лакомия на Сервилий.
	— Точно той. Изглежда обаче, Панеций се радва на отлична репутация сред най-образованите среди и единственото нещо, заради която го укоряват, е, че е лицемерно набожен.
	— Странно — учуди се Аврелий. — Нашата религия вече е само натрупване на суеверни церемонии, гарнирани с малко митология от гръцки произход. Никой не е истински вярващ.
	— Не ти говоря за официалните ритуали, защото Панеций е фригиец от Ефес и посветен на Реа Кибела. Това обаче не му пречи да ръководи училището с твърдост и вещина, така че голяма част от богатството си братовчед ми дължи на него. Но сега нещата може и да се променят, защото Ариан не крие намерението си да назначи Октавий за свой приемник, затова се съмнявам, че Панеций ще запази задълго мястото си…
	Аврелий се замисли, че смъртта на ретора, ако беше попаднала в целта, щеше да извади от играта Октавий както като зет, така и като осиновен син, и изцяло щеше да е в полза на човека от Ефес…
	— Какво ще ми кажеш за брака на Камила? Със сигурност знаеш за всички задкулисни машинации, свързани с нея — попита я с любопитство, разчитайки да чуе как го осведомява за поне два пикантни епизода. Помпония обаче разпери ръце, безутешна.
	— Не знаеш нищо? Не е възможно! — простена патрицият.
	— Щом ти го казвам, значи можеш да ми вярваш. Няма интрига във Вечния град, която може да ми убегне. Аз съм в състояние да ти разкажа дори къде и с кого Месалина е прекарала нощта! — обяви матроната с неподправена гордост.
	Аврелий се съгласи, тъй като дори императорската спалня не се намираше в безопасност от мрежата за светски шпионаж на Помпония, много ефикасна организация от прислужнички и фризьорки с наострени уши, обучени да улавят и най-дребния скандал.
	— За Камила съм в пълно неведение — продължи матроната с оттенък на разочарование. — Излиза само в компанията на робините си, за да ходи на места, които са напълно почтени. Откакто се омъжи за Елий, посещава много по-рядко и храма на Кибела, в който ходеше често с Панеций и сестра си преди сватбата.
	— О, богове, една напълно неопетнена матрона! — избухна Аврелий. Може би в цял Рим беше останала само една такава и трябваше да е точно тази, на която той е хвърлил око!
	— Обаче… — каза колебливо Помпония.
	— Казвай! — поощри я обнадежденият патриций.
	— Преди брака й с Елий Корвин се говореше, че е била силно привлечена от Октавий. Оттогава обаче повече не се е виждала насаме нито с него, нито с други мъже. Верността й е абсолютна.
	— Ще видим — обеща си Аврелий, опълчващ се да приеме, че толкова красива жена може да е непорочна, защото щеше да е истинска обида към Афродита, която я беше надарила с такива прелести! Счете за жалко, че не е вярващ, защото си заслужаваше усилието да пожертва една гълъбица пред Венера. Но по въпроса за боговете Камила е била посветена на Кибела и може би посещението на храма…


>	Глава III
>	Третият ден преди Календите на ноември

	— Реа Кибела, Великата майка Земя? — попита го Кастор с колеблив глас.
	— Да, античният храм върху Палатин, онзи, който римляните са построили, за да се подчинят на едно от предсказанията на сибилата.
	— Няма да отида там! — заяви освободеният роб.
	Патрицият изпухтя, защото това беше обичайната история на Кастор, с която имаше намерение да повиши възнаграждението си.
	— Защо не? Параклисът е отворен за всички и наброява много вярващи сред най-ниските слоеве на населението, но един път в годината там се провеждат празниците мегалезии, на които присъстват и матрони от най-добрите семейства.
	Гъркът се двоумеше.
	— Кажи ми, да не би да се страхуваш от онези свещеници, наречени _gallael_. Знам, че някои от тях имат навика спонтанно да се лишават от мъжките си атрибути, за да имитират Атис, и точно затова в Рим службите се извършват само от свещеници чужденци. Освен това този култ съществува от времето на пуническите войни и досега на никой вярващ нищо не му се е случило. Много от римските граждани се подлагат на всички ритуали по инициацията освен на кастрация, която е забранена със закон! А и неотдавна император Клавдий потвърди официално култа, вкарвайки тържествата за Атис в календара, следователно нямаш извинение, което да натежи. Подготви се. Ще ти дам две сестерции.
	— Не — отговори решително слугата.
	— Шест! — увеличи залога патрицият, сигурен, че алчният секретар няма да устои на твърде щедрата му оферта.
	Лакомият грък мигновено преобразува възнаграждението в бокали с вино: двайсет чаши с долнопробна напитка или пет с отлично и дълбоко отлежало Фалерно.
	Междувременно господарят му, за да го подтикне по най-подлия начин към изкушението, пресуши чаша със Сетино.
	— Няма да отида — повтори твърдо Кастор, но с изкривено от мъка лице заради безмерния си отказ. — С Великата богиня шега не бива!
	Аврелий наостри уши, защото това не беше обичайният му начин за отказване, с който слугата успяваше да увеличи заплащането си…
	— Касторе, ти повече от мен не вярваш в боговете. Винаги заедно сме се смели на това!
	Освободеният роб навъсено го измери от главата до петите.
	— Да, вярно е, защото боговете от Олимп, ако изобщо ги има, са само шегобийци, които прекарват времето си да се карат, да се наливат с нектар и да забременяват простосмъртните жени. Великата майка обаче… Почитана е от хилядолетия, чак до края на света. Изобразяват я върху каруца, теглена от лъвове или яхнала бик, или като недодялана женска фигура с големи гърди и огромен корем. В Индия е с много ръце и има корона от черепи, а в Троада е Диана с хилядите бозки. Наричат я Астарта, Кибела, Изида, Хатор, Афродита, Кали, Дурга, но винаги е тя, Великата богиня… Началото на всичко!
	Аврелий остана вцепенен, тъй като имаше нещо, от което скептичният грък се страхуваше или направо почиташе!
	— Изумяваш ме, Касторе, не те мислех за толкова малодушен!
	— Ооо, ама не е, защото вярвам във всичките тези врели-некипели, _domine_ — отрече освободеният роб. — Но днес не се чувствам във форма, а и знаеш ли, казват, че богинята поразява онези, които я обиждат точно в тяхната мъжествена квинтесенция, и аз какво ще правя тогава с малкото бокали с вино, ако случайно…
	— Глупав бъзльо! — не се въздържа Аврелий. — Да плюеш върху щедрия бакшиш заради страха от някакво мрачно ориенталско божество! Не се притеснявай, аз ще отида в този храм! — и избягвайки нарочно разтревожения поглед на Кастор, изкомандва набързо носачите.
	— Гледай ти, как е възможно в началото на девети век от основаването на Рим да се чуват такива неща… да не би все още да се намираме в пълен елинистичен упадък! — мърмореше патрицият, докато нубийците потегляха.
	Паланкинът слезе по Викус Патрициус и пробивайки си път из централните улички, достигна доста бързо склоновете на Палатин. Аврелий разпусна носачите и се заизкачва по хълма, като се смеси с тълпата от чиновници, които отиваха към двореца. Храмът, разрушаван и възстановяван цели два пъти, се издигаше недалече от императорската резиденция, в края на стръмни стълби от бял мрамор, където се извисяваше барелефът на матроната Клавдия Квинта, която в античните времена е била възнаградена от богинята с едно чудо. Божественият Август лично е ръководил последната му реставрация, плащайки от собствения си джоб новите капители и колоните от магмена скала на фасадата. Колонадата навсякъде около него обаче липсваше, а _naos_, свещената килия, изглеждаше като голям празен куб.
	Вратата беше отворена и Аврелий влезе. Вътре нямаше нито една фреска, нито една статуя, освен сакралния и много древен симулакрум. Група вярващи, паднали на колене в молитвени пози, припяваха монотонните си кратки молитви, чийто ритъм се поддържаше от дайрето на монах с фригийска дреха. По-далече, до олтара, други свещеници, загърнати с дълги женствени облекла, биеха неспирно тимпаните, а от мангалите, в които вярващите хвърляха даренията си от тамян, се издигаше гъст и сладникав дим.
	Аврелий усети, че му се завива свят, и започна да си припомня за протяжните шествия, пеещи псалми и кръвопролитните церемонии, в които _gallae_ се лишаваха без никакво съжаление от мъжествеността си, опиянени от дългите изнурителни пости и дрогите, способни да унищожат всеки разсъдък. Денят на кръвта, така наричаха адептите пролетното равноденствие, в който се самобичуваха до припадък, и изпаднали в екстаз, се деряха с режещи отломки, разпръсквайки червения сок на живота върху олтара на богинята, молейки за възкресение след смъртта…
	„Луди!“ — помисли си отвратен патрицият и точно в този момент му се стори, че вижда как стените на храма изведнъж изчезват и се превръщат в извитите стволове на дърветата в някаква дълбока гора.
	— Горите на фригийската богиня, в които ехти гласът на дайретата, където кънтят тимпаните, където флейтистът свири в извитата цев и менадите, увенчани с бръшлян, тръскат енергично глави… — чу Аврелий и с удивление разпозна собствения си глас да цитира стиховете на Катул в памет на саможертвата на Атис, младия пастир, който, поразен от криза на лудост, след като изневерил на богинята, се кастрирал под един свещен бор, постигайки с това да остане завинаги верен на божествената си любовница. Оттогава свещениците, отдадени на неговите мистерии, следваха примера му и честваха мистичния си съюз с Майката, върху чиято глава се мъдри корона, изобразяваща крепостна стена, погребвайки покосения си от парче кремък член в дълбините на земята, за да я оплодят.
	„Каква богиня е тази, която иска от своите последователи да се осакатяват по най-ужасяващия начин, предлагайки й в жертва целостта на телата си и надеждата си за бъдещо потомство?“ — питаше се Аврелий, но междувременно френетичните ритми и опияняващите изпарения го караха да оглупее още повече, притъпявайки волята му.
	— Не! — реагира сенаторът, като се стресна и с неистово усилие изгони от мисълта си надвисналите над него клони от дърветата, които виждаше, страшния и величествен мрак на леса, омагьосващата и летална музика, също като песента на сирените… Отвори очи и си наложи да се върне в реалността: в тъмнината прозираше олтарът, върху който проливаха кръвта на жертвите, а зад него сребристият симулакрум от черен камък, същият, който римляните бяха докарали от Ориента преди повече от двеста години, и се говореше, че е паднал от небето.
	„Това ли е всичко? — помисли си той, приближавайки се. — Нищо друго, освен един камък!“
	В този момент посветените се спираха пред него и алчно го докосваха, милвайки го. Една жена обви кафеникавата скала с ръцете си и с наведено лице започна да крещи с пълни гърди своите пискливи молби, за да призове не сияйното небе, а черната, тайнствена, плодородна земя.
	— Да, богинята е господарка на живота, сенаторе, но и на смъртта! — каза един глас зад гърба му. — Богинята майка едновременно е ужасна и милосърдна, жестока и милостива. Така и трябва да е, защото няма живот без смъртта.
	Аврелий се вторачи в полумрака и едва разпозна в богомолеца с облекло на просител и петасус на главата освободения роб Панеций. Какво ли общо имаше този фанатик със студения и елегантен учен, с който патрицият се беше запознал при Ариан?
	— Тежко му на онзи, който предаде Кибела! Луцила е мъртва в калта, с очи и уста, погребани в нея… — произнасяше псалми освободеният роб. — Умри и ще живееш вечно: Майката убива и съживява!
	— Какво говориш? — извика Аврелий, сграбчвайки го за едната ръка. — Какво знаеш за Луцила?
	— Въпроси, въпроси… трябва да се вярва, без да се вижда! Ако идваш като посветен, не се страхувай да се спреш при черния камък и да го докоснеш, защото е древен и свещен, съществувал е още преди да съществува светът. Знай обаче, че Великата богиня не е там в онзи празен симулакрум, защото тя е навсякъде! — и покривайки лицето си с пеша на наметалото, от устата на мъжа излезе някакъв звук, който наподобяваше продължително ридание, а после отиде и се просна на земята пред олтара.
	Аврелий погледна решително скалния отломък с намерението да се приближи към него. Направи една крачка и мимо волята си трябваше да се спре, като че ли бе побутнат от някаква невидима сила, която не идваше отвън, а беше вътре в него. Но това не беше мъдрият и разумен страх, който обзема прозорливия човек пред вражеския меч, а сляпата паника, която се развихря пред лицето на неизвестността.
	С очи, вторачени в черния симулакрум, патрицият тръгна назад, пипнешком, добирайки се до прага, който разделяше мракобесната тъмнина на килията от слънчевата вселена на разума.
	Отвън беше Рим, могъщ и необятен, ведър и лъчезарен. А за Рим камъкът си оставаше само един камък.


	На връщане от храма Кастор се спря, за да разгледа Аврелий, като че ли искаше да се убеди, че все още е цял. След това, успокоен, му върна с разкаяно изражение един свитък, чийто червен восък все още стоеше непокътнат.
	— Какво ще рече това, че не си успял да й го занесеш ли? — попита го начумерено Аврелий, вземайки от ръцете на освободения роб изпратеното от него съобщение за Камила.
	— Портиерът ме осведоми, че цялата поща се чете от господаря, и с оглед на това, че ти молиш съпругата му за галантна среща, не ми се стори удачно да настоявам.
	— Значи този грозник Корвин държи горката Камила под строг контрол.
	— Ех, не точно, _domine_. Заповедта е издадена от самата нея.
	— Как е възможно? — усъмни се Аврелий, недотам убеден. — Никоя жена със здрав разум не би се вкарала в затвор по собствено желание.
	— Може би наистина е една безукорна матрона. Все пак не бива да падаш духом, в миналото не взе ли връх дори над добродетелността на девствената весталка? — престори се, че го окуражава гъркът, но твърде добре се подразбираше, че той максимално се наслаждаваше на падението на господаря си, който най-накрая получаваше някакъв удар.
	— Ами с оглед на това, че в храма на Кибела трябваше да отида сам, сега ти ще ми помогнеш за банките — съобщи му Аврелий, като за момента остави настрана трънливия проблем. — Имам предвид да си напъхаш носа в мошеничествата на Корвин, тук имам списък с неговите _tabernae argentariae_. Ще ги накараш да те помислят за търговец, който има незабавна нужда от пари в брой.
	— За какво е нужно, _domine_? Знаем вече, че лихвите му са на кожодер.
	— Имаш право. Престори се тогава на провинциалист, дошъл на посещение, който е нетърпелив да им даде да му съхраняват определена сума, за да не му я откраднат злонамерените типове от Рим.
	— Да не искаш да им оставя в ръцете истински пари! — възмути се Кастор. — Ще направи така, че да изчезнат като ланския сняг!
	— Ще бъдат фалшиви — успокои го патрицият.
	— Е, браво, така рискувам да се озова в Мамертинския затвор! — запротестира освободеният роб.
	— Само ако смениш парите, но ако просто оставиш един запечатан вързоп на депозит, за да си изясниш дали _nummularius_ на Корвин ще удържи, или няма да удържи на изкушението да го отвори. Тръгне ли ти веднъж славата на лесна мишена за измама, ще преминеш и към по-сложния етап.
	— А ако онзи измамник надзирава своите _tabernael_ Познае ли ме, веднага ще разбере, че зад цялата тази работа стоиш ти!
	— Ти обаче си много ловък в маскировките, Касторе. Да видим сега, египтянин си бил вече няколко пъти, а също и евреин… Хрумна ми, че ще е добре да се престориш на келт! Мисля си, да, тук имам нещо подходящо за теб… — каза Аврелий, тършувайки в една _area_. Малко след това патрицият извади от раклата някаква странна бохча.
	— Нали не искаш да ги облека? — възрази Кастор в плен на възмущението си.
	— Пробвай ги, казват се _bracael_ — отговори му Аврелий.
	— На север ги използват през зимата. Аз самият съм имал възможността да ги нося, когато бях на служба в Лутеция.
	— Ама как успяват да влязат вътре в тях тези проклети келти? — измърмори Кастор, сгърчвайки се целият, за да се напъха в панталоните. Най-накрая, след многото неуспешни опити, краката му напълно бяха покрити и освободеният роб завърза около кръста си връвта, която играеше ролята на колан.
	— Много добре ти стоят! — поздрави го патрицият. — Сега се опитай да скриеш главата си под качулката, иначе левантинската ти прическа веднага ще те издаде.
	— Ама ми се вижда задникът, ще изглеждам като някой женчо… — опита се да протестира гъркът. — А пък и боцкат! — добави, като потърка прасеца си.
	— Да, така е, _bracae_ са доста неудобни — призна си Аврелий.
	— Не се и учудвам, че варварите не познават философията, защото кого ли биха го осенили дълбоки мисли, ако трябва непрекъснато да се чеше — изтълкува вече примирилият се със съдбата си Кастор.
	— Имай търпение, след няколко часа ще можеш пак да си облечеш твоята удобна туника — утеши го господарят му.
	— По отношение на туниките… Камила притежава около трийсет — от муселин, от вълна и дори от коприна.
	— Само това ли е резултатът от твоето разследване, Касторе? Не ме интересува много какво си облича Камила, а _за кого_ го облича. Противя се да повярвам, че поддържа за стария Корвин цялата тази елегантност.
	Гъркът покрусено кимна в знак на съгласие:
	— Все пак така твърдят нейните прислужнички.
	— Не ми се вярва! — настоя твърдоглаво сенаторът.
	— _Domine_, веднъж поне трябва да се примириш, че си останал с пръст в устата — усмихна му се язвително Кастор. — Попитах и Нанион, но не е лесно да се изтръгне нещо от нея, но що се отнася до говоренето, говори, да, дори много, но е разсеяна и се затруднява да се задържи дълго на една и съща тема. Съобщи ми, че тя е била подарена на Луцила още като много малка, а Камила получила Лорид и четирите момиченца израсли заедно.
	— Добре! Ето, още една, която може да знае цялата история за близначките. Тази Лорид със сигурност е последвала Камила в къщата на съпруга й. Опитай се да я откриеш.
	— Нещо друго, мой владетелю и господарю? — изкряска Кастор. — Може би се боиш, че удоволствието да безделнича ще ме развали? За днес трябва само да се предреша като келт, да пробутам фалшивите пари на един хитър сараф и да намеря някаква робиня, покрила се кой знае къде!
	— Хайде, Касторе, за твоята ловкост и това е твърде малко — поласка го патрицият, като започна да подрънква няколко монети.
	Гъркът набързо се сбогува с Аврелий, но не и преди да се погрижи портфейлът му значително да олекне. Останал сам, сенаторът отиде и се затвори в малкия си кабинет до библиотеката. Това беше тайното му скривалище, в което, размишлявайки върху страниците на мъдреците, се опитваше да избяга от лудостите на света, когато те започваха да му се струват непоносими. Сега, повече от всякога, имаше нужда от това, защото все още изгаряше в собствения си срам заради падението по време на ритуала за Кибела. Той, епикуреецът, да се остави да бъде смутен от някаква си постановка за будали… Всъщност тези скопени свещеници знаеха как да привличат хората, които лесно се впечатляваха, след като дори образован и прозорлив мъж като Панеций се беше оставил да го поробят… Обеща си, че на сенатор Стаций това повече нямаше да му се случи.
	Седна на масата и запали светилника, съзерцавайки бюст-паметника на Епикур, който от ъгъла изглеждаше, сякаш се взира иронично в него, и почувства незабавна нужда да открие отново подредената вселена на разума, способен да доминира над импулсите и страховете. Въпреки това думите на гръцките мъдреци затанцуваха пред очите му, изпразнени от съдържание. Тогава отмести тома по философия и се отправи към библиотеката. Малко след това вече се връщаше, стиснал в ръцете си _Поема за Атис_.


>	Глава IV
>	В навечерието на Календите през ноември

	На следващия ден в третия час Публий Аврелий с бързи крачки се добра до Базилика Юлия в посока към училището на Ариан и свърна към Кливус Арджентариус, за да избегне струпването на адвокатите, прокурорите и просителите, които се тълпяха пред сградата.

	Срамежливото есенно слънце се мъчеше да си пробие път в слоя от ниски облаци, но въпреки това главата на сенатора беше покрита с качулка, защото сред тълпата беше различил двама или трима _clientes_, които отдавна го тормозеха с напиращите си искания да им прави услуги, и се надяваше, че предрешен по този начин, ще успее да се измъкне от зоркото им наблюдение.
	— Гледай, това е сенатор Стаций! — чу да викат зад гърба му. — Почти не го разпознах с тази качулка…
	Като се направи на напълно глух, патрицият ускори ход към храма на Сатурн, в чийто вестибюл се надяваше да се скрие, ако успееше навреме да тръгне по Кливус Капитолинус… С периферното си зрение видя групичката от _clientes_, които вървяха по петите му, увеличавайки се на всяка крачка. Преследващите го вече се превърнаха в малка неуморима тълпа. Като видя, че е натясно, сенаторът реши изцяло да рискува и с хитра маневра свърна към Тарпейската скала, като изкачи тичешком „Стоте стъпала“.
	— За Хермес, изгубихме го! — чу ги да кълнат с гневен тон.
	— Ама как, сега беше тук! Таман се гласях да му поискам една малка услуга…
	— На мен не ми го казвай, търся го вече месеци, за да му предам едно прошение!
	Аврелий, едва пазещ равновесие, се беше сгушил зад един бор на един от склоновете на Тарпейската скала. Ако го откриеха в тази поза, малко щеше да остане от сенаторското му достойнство и славата за щедростта му, на които винаги се беше радвал.
	— Напразно, изплъзна ни се! — изруга един от разочарованите му преследвачи и един по един и останалите се отказаха да вървят по следите му.
	Когато и последният „мастиф“ изчезна, Аврелий излезе предпазливо от своето скривалище и слезе към Театъра на Марцел. Там, сред мраморните колони на храма на Аполон Лечителя и Портика на Октавия, трябваше да се срещнат класовете на Ариан. Веднага щом се подаде извън големите арки, всъщност забеляза, че сред кряскащата тълпа и ритмичното почукване на казанджиите група младежи допринасяха за всеобщото безредие, като рецитираха гръмогласно стихове от известна поема.
	Скупчени в доста неудобни пози около портика, учениците прекъсваха от време на време виковете си, като се навеждаха над _pugillares_, восъчните таблички, които заместваха твърде скъпия папирус, за да си водят бележки с калема. Граматикът, строго опрял гръб в облегалката на _cathedra_, диктуваше куплет след куплет, които дечицата се напрягаха да повтарят наизуст и да преписват с усилие върху табличките си под яростния поглед на строгия си учител.
	— _… nec dulcis natos, Veneris necpraemia noris? — … и няма радост да имаш от рожби обични и дара Венерин?_* — чу Аврелий и му се стори, че се вижда пред _gallae_, докато обръщат жертвения нож към собственото си тяло, отказвайки се завинаги от любовта и бъдните поколения.
	[* Публий Вергилий Марон. Енеида. София: Народна култура, 1979, превел от латински Борис Тонков. — Б.пр.]
	— За кой стих се отнася, лентяи? — избоботи строгият граматик, докато учениците, унижени, навеждаха глави. — Невежи, малоумни и неграмотни, не сте ли чували за „Енеида“? Песен четвърта, трийсет и втори куплет!
	— Трийсет и трети — поправи го автоматично Аврелий и всички очи се обърнаха към него. В зениците на граматика засвяткаха пламъци, а устата му зейна, готова да започне да сипе епитети.
	— Вярно е, погледнете тук! — възкликна един от учениците, размахвайки свитъка на Вергилий, и всички деца започнаха да се смеят. Старецът хвърли дълъг и ненавистен поглед към патриция и започна да крещи в напразни опити да възстанови поне някакъв привиден ред.
	Възползвайки се от бъркотията, Аврелий се изплъзна и се втурна да търси Панеций. Може би щеше да го открие пред дюкяните, приспособени за класни стаи. Много деца и от двата пола се трупаха в тези дупки, в които щяха да прекарат цялата сутрин: точно заради идеята занятията да се провеждат на закрито Ариан се беше сдобил с благоразположението на родителите, желаещи да предпазят от суровите климатични условия най-малките си деца.
	Сенаторът не без затруднение си проби път сред бъркотията от тоги _praetextae_ и цветни ленти, _bullae_ и конски опашки, но колкото и да се оглеждаше наоколо, все не успяваше сред цялата тази безпорядъчна тълпа да открие фигурата на мъжа от Ефес.
	— Не мога да ти дам повече, Маций — дочу в този момент той. — Твоите методи са старомодни, неактуални и четири години за преподаване на бързо писане са определено много.
	Разпознавайки гласа на Октавий, обещания жених на покойната Луцила, любопитният патриций се приближи до тях, без да го видят.
	— Работя за мизерно заплащане, всеки един занаятчия печели повече от мен! — измърмори _notarius_, отдалечавайки се разярен. — Ако можех да се върна назад, щях да се науча да поправям оловни тръби, както правеше баща ми, вместо да си губя времето с учене!
	— А аз какво да кажа? — поде след него един _calculator_, размахвайки буквара. — След двайсет години преподаване чак сега откривам, че винаги съм правил всичко не както трябва!
	Октавий, безразличен към протестите им, раздаваше заповеди наляво и надясно с тона на човек, който очаква незабавно да му се подчинят. Въпреки това не беше предвидил вкоренения навик на училищния персонал да бездейства…
	— Закачихте ли таблата с буквите от азбуката? — избоботи младежът, раздразнен. — Всички те трябва добре да се виждат, може би дори трябва да ги закачите по тогите на децата, за да се научат да съставят думи, докато вървят…
	— Октавий, каква е тази история? — прекъсна го един учител с разгорещен тон. — Да не искаш наистина да започнем да преподаваме гръцка граматика _на латински_?
	— Да, Бибеций, защото тук са твърде малко децата, които са имали гръцка дойка у дома си, и ако преподаваш на език, който те не знаят, нищо няма да разберат.
	— Ама, ама… това е скандално! — заоплаква се строгият граматик.
	Патрицият се усмихна и си каза, че Помпония не е сгрешила, като е предположила, че Октавий иска да управлява училището с напълно нови методи. След това си помисли, че трябва доста да се е озорил, взирайки се в непоколебимите изражения на преподавателите, които разкриваха ясно волята си да се противопоставят на всякакви нововъведения.
	— Виждам, че си пълен с оригинални идеи — отбеляза Аврелий, излизайки на открито. — Не ти остава друго, освен да намериш сили, за да им ги наложиш — добави след това с лека насмешка.
	— Сенаторе, вярвай ми, наистина ще имам нужда от тях — посрещна го младежът с въздишка. — В разцвета на Империята сме, а училището ни е останало във времето на пуническите войни със своите все така повтарящи се методи, с все едни и същи автори, които да се учат наизуст, стария Ений, обичайният Андроник… Наложи ми се направо да се боря с тях, за да вкарам в програмата Вергилий, защото бил много модерен, така ми казваха! Да, голяма работа ме чака…
	В този момент между тях застана едно свито мъжле с антипатично лице и превъзбудено изражение:
	— Многоуважаеми Октавий, мое задължение е да ти съобщя, че един от учениците, един определен Манлий, от много дни вече не посещава занятията. С Панеций изобщо не съм говорил, защото той твърде малко се притеснява за отсъствията на питомците си, той… — добави с явното намерение да влезе под кожата на бъдещия си господар.
	— Може би е болен, Тертул — предположи Октавий.
	— Не съвсем, уважаеми Октавий, защото вчера, като минавах покрай пазара, ме удари по главата с шишарка от кипарис! Моля за разрешение да използвам безмилостно _jerulal_ — и размаха пръчката, с която се наказваха непоколебимите безделници.
	— Действай внимателно с тази, защото унижението, а не физическата болка, трябва да подтиква децата да се поправят — посъветва го Октавий.
	— Тертул е отличен учител, но е твърде строг — каза после, обърнат към Аврелий, за да извини _litterator_. — Ние двамата мислим по различен начин. Аз лично изобщо не съм убеден, че трябва да се страда, за да се усвоява. Напротив, вярвам, че на топло и без _ferula_ учениците постигат много повече. Поназнайвам нещичко, точно аз, който трябваше да уча гръцки на снега, а пръстите ми замръзваха… Но тук много скоро всички помещения ще бъдат снабдени с гардероб и клозет и един роб ще раздава закуска през междучасието. Моето училище ще бъде образец за цял Рим!
	Аврелий долови надутост в това _моето_, което Октавий, повлечен от ентусиазма, се беше изпуснал да каже. Запита се какво ли щеше да стане с Панеций. Вече го виждаше освободен от служба с всичките му почести, за да стои на необходимата дистанция от новоизгряващата звезда…
	— Похвално е, че ти полагаш такова усърдие за икономическите интереси на твоя осиновител — отбеляза патрицият със зъл сарказъм.
	Октавий пребледня. На младежа, изцяло обзет от свещения огън на реформаторството, този намек за гнусна печалба му прозвуча по-зле от смъртна обида.
	— Сега аз съм син на Ариан — заяви позеленял. — С него ме свързва голямото задължение да му бъда признателен, защото, ако не го бях срещнал…
	— Сега щеше да бъдеш най-много един мизерен учител от покрайнините, като този _notarius_, на когото отказа повишение — завърши коварно сенаторът.
	Младежът отново пребледня, едва удържайки възмущението си:
	— Грешиш, ако мислиш, че парите са ми на сърце, Аврелий — отговори му със засегнат тон. — Това, което ме подтиква, е репутацията ми на учен и правото на всички онези, които го заслужават, да имат достъп до знанието. Културата все още е привилегия за малцина и често, за да я достигнем, сме принудени да станем слуги на онзи, който винаги я е притежавал. Преди малко те чух да коригираш Туций, ох, не се и съмнявам, че за теб е много лесно да поправиш неточността на стария граматик и да се направиш на велик, като го направиш за присмех пред учениците му. Ти обаче си имал гръцка бавачка, която да те научи да говориш, а вечер, преди да заспиш, някой педагог ти е чел историите от „Илиада“… На изискания сенатор Стаций може би моите скромни опити да създам добро училище може да му се струват смешни, но за мен, жаден за книги и поезия, който съм израснал в едно малко селце, в което няма дори една библиотека, училището е било всичко. И сега, най-накрая, имам възможността да споделя с другите онова, което съм успял да постигна с цената на големи лишения! А ако има някой, като Маций, който претендира да седне на една от тези — и посочи с разгорещен жест _cathedra_ — само за да изкара четири аса, за да ги похарчи в някоя _caurona_, тогава ще е по-добре да се нареди на опашка в чакалнята на някой властимащ и да му целува ръката в замяна на _sportulal_.
	— Хей, момче, успокой се, много се палиш — прекъсна го патрицият с благ и снизходителен тон.
	Октавий се изчерви, след това лека-полека ядът му премина в горчивина:
	— Нямаш ми доверие — констатира. — Смяташ ме за амбициозен и незрял… Вярно е, все още съм в началото, но съм наясно какво трябва да направя. От висотата на твоя произход и предполагаема мъдрост ти може би считаш за наивна страстта, с която защитавам своите принципи. Моята непримиримост със сигурност кара човек като теб, който може да си позволи да се шегува и с най-сериозните неща, да се разсмее…
	Патрицият го изслуша с любопитство, несигурен дали да се възмути от безсрамието му, или да го приветства заради огромната му дързост. Имаше нещо вярно в това, което твърдеше момчето, а и не всички биха се решили да се отнесат към аристократ, способен да подпомогне нечия кариера или да я прекъсне в зародиш, като с някой самохвалко.
	— Разочароваш ме, многоуважаеми сенаторе — продължи непреклонно Октавий. — Толкова много исках да се запозная с теб, след като чух да те обсъждат Ремий, Музоний и Клувий. Описваха те като ненаситен и брилянтен читател, любопитен към всяка материя, и дори предвкусвах удоволствието от разговора си с теб.
	Мимо волята си Аврелий се почувства поласкан.
	— Все пак ме бяха предупредили да внимавам с твоята арогантност и сега, когато се запознах с теб, разбирам това, което са искали да ми кажат!
	Аврелий преглътна мълчаливо упрека му, защото в края на краищата беше добре, че някой, от време на време, дръзваше да му каже истината, а Октавий, толкова далеч от угодническото лицемерие на Ариан, може би беше най-подходящият, за да го направи.
	— Хайде, сигурен съм, че има и друго — попита го обаче стоически, очаквайки най-лошото. — Някои много строги критикари със сигурност са ме сочили с пръст като епикуреец и развратник…
	— Ох, да! — усмихна се младежът. — Представи си, че направо ми беше подсказано да държа Луцила далече от теб… — продължи разпалено, но внезапно спря: — О, божества, бях толкова погълнат в разговора, че за миг дори забравих, че е мъртва! — възкликна и пребледнял, си замълча.
	Аврелий сложи ръка върху рамото му, докато той преглъщаше, опитвайки се да надвие вълнението си. Пред мъката на Октавий патрицият изведнъж се почувства ненужен и уморен. Помисли си, че младите бяха тези, които със своите лудешки мечти водеха напред света, а не, разбира се, мъже като него, които се считаха за твърде зрели, за да подхранват все още илюзиите в себе си…
	— Ела някой път да разгледаш библиотеката ми — покани го сопнато и пое по обратния път, без да се сбогува.
	Оставяйки училището зад гърба си, Аврелий пое по улицата към Форум Холиториум, като се смеси с тълпата, която излизаше от дюкяните, за да нахлуе в _thermopolia_ и да похапне набързо в средата на деня.
	Минавайки покрай един отрупан с клиенти тезгях, на патриция му се стори, че разпозна в един наведен над бокала си с разредено вино мъж онзи Маций, когото преди малко Октавий порицаваше. Веднага се нареди на опашката и след като и той се сдоби с чаша много лошо вино, има грижата да отиде и да го изпие точно до злочестия _notarius_.
	— Два аса за тази гадост! — оплака се Аврелий, опитвайки се да завърже разговор. Учителят недоверчиво се взря в него, защото не само че беше видял този непознат да говори надълго с Октавий, но и заради пресметнатата на око цена на скъпото наметало от кафява вълна, което другият носеше. Какво ли правеше подобен тип в тази мизерна _caupona_?
	— Какво мислиш за училището на Ариан? — започна престорено патрицият. — Имам момче и момиче, които трябва да ги пращам там…
	— Как така човек като теб иска да запише децата си в обществен клас? — усъмни се _notarius_.
	— Не сме повече във времето, когато Катон Цензора е възпитавал и обучавал лично децата си, като дори ги е къпал! — отвърна му Аврелий.
	— Ти без никакъв проблем можеш да си позволиш частни възпитатели — отбеляза презрително Маций, посочвайки калцеите и дрехите на сенатора.
	— Не е само въпрос на пари. Моите деца са непокорни като характер и не биха уважавали обикновените роби. Още повече че много от тези гръцки педагози имат _екстравагантни…_ вкусове.
	— Ех, що се отнася до това, ясно е, че и в училището няма вече да са на сигурно място! Гледай Октавий, когато дойде в Рим, не притежаваше нищо друго, освен една закърпена тога, ама с красивото си лице набързо успя да направи кариера…
	Аврелий наостри слух, преструвайки се на възмутен.
	— Ааа, нека се разберем, аз нищо не съм ти казал, това са само мълвите, които се носят — отрече се веднага учителят и след като прибързано допи чашата си, намери вратата.
	Патрицият, замислен, напусна _thermopolium_, като се питаше какво значение може да се отдаде на излиянието на един недоволен служител. Трябваше да се опита да разбере нещо повече за Октавий…
	Излезе на улицата и тъкмо се канеше да извика една публична носилка, за да го откара до вкъщи, когато вниманието му беше привлечено от едно момченце, седнало на дувара до сергия със зеленчуци. Тъничкото му дясно краче, по-късо от лявото, висеше отпред, а дребното му ходило, обуто в стар и твърде широк ботуш, тактуваше ритмично по земята. Като отметна дългите си коси, които падаха върху очите му, хлапакът насочи прашката си към една муха, която в този момент беше на път да се приземи върху пирамидата с лук. Стрелецът изчака насекомото да се настани върху главата на върха на купчината, затвори едното си око и се прицели. Топчето от бъз излетя, изсвистя във въздуха и уцели шумно мишената си.
	— На твое място бих опитал с шишарка от кипарис — посъветва го Аврелий, разпознавайки безделника, когото беше видял да краде сладки в къщата на Ариан.
	Момчето за миг се вторачи в него, като се колебаеше какво да направи, но след това сграбчи дръжките на закърпената си _capsa_ и само с един скок се озова по средата на улицата.
	Аврелий се оказа бърз и го хвана за тила.
	— Много си се разбързал, младежо! Обзалагам се, че ти си онзи Манлий, който Тертулий, с _ferula_ в ръка, търси навсякъде. Как така не си на училище?
	Детето поклати рамене:
	— Не си бях написал домашното по гръцки и учителят щеше да ме нашиба с пръчката — призна си то, като направи гримаса, докато подръпваше _bulla_ си.
	— Наистина ли учителите толкова ви налитат на бой?
	— Не всички. Тертулий е най-лошият. Той е свободен човек, не може да понесе, че се занимава с един толкова скромен занаят, и затова си го изкарва на учениците… но само на такива като мен, които нищо не струват. Би трябвало да видиш как се отнася с господинчовците, които идват, придружени от _papas_!
	— _Papas?_
	— Ами да, възпитател, наставник, педагог! Бавачката го наричаме ние, за да вземаме на подбив господинчовците. _Papas_ ги събужда, облича, мие, купува им закуска и присъства на урока заедно с тях на същия чин, за да може после да им помага за домашните.
	— А ти никого ли си нямаш да ти помага? Баща ти, майка ти… — поиска да узнае Аврелий, но веднага съжали, защото ужасното състояние на старата _capsa_ и свитъците, които побираше, бяха по-красноречиви от какъвто и да е отговор.
	— Баща ми е вехтошар. Претрепва се от работа и вечер не вижда от умора. Освен това той дори не знае да пише на латински, представи си на гръцки. Иска обаче аз да ходя на училище и си вади калта под ноктите, за да може да плаща на онези шибани даскали.
	— Има пълното право — потвърди патрицият. — Днес поне малко образование е наложително, за да си намериш каквато и да е работа.
	— Ти си като него, добър само да чете конско, но аз трябва да ходя в училището и Тертулий да бие мен, а не вас! — отвърна му Манлий. — Когато мама беше жива, беше различно, защото ме слушаше, докато уча, дори и да не разбира нищо, а и винаги ми слагаше в _capsa_ по едно сладкишче за ядене преди обяд. Сега обаче си нося парче хляб и дори не мога да му се насладя, защото мисля за Квартала…
	Детето говореше бързо, без прекъсване, като че ли отдавна тази тема го е парела отвътре, но не е имало никого, който да го изслуша:
	— Квартала е сестра ми. Не расте заради дойката, която има, защото тя е кожа и кости. Казват, че няма да оцелее — разкри му, стискайки устни. — Мама е мъртва, за да даде живот на нея…
	На момченцето му изхвърчаха сълзи от очите, но веднага, като мъж, се насили да ги преглътне.
	Аврелий постави ръката си върху раменете му, като се опита жестът му да не изглежда твърде бащински:
	— Слушай, с оглед на това, че вече си изпуснал урока, какво ще кажеш да похапнем нещо в някоя _popinal_.
	Малко по-късно, пред кесия пърженки с мед и голяма порция наденички със сос, Манлий обмисляше едно странно предложение.
	— Слушай, Манлий, би могъл да работиш за мен. Искам да си държиш добре отворени очите и ушите за всичко, което се случва в училището. В замяна ще ти давам по два аса на ден и ще ти помагам за домашните, ако желаеш. Разбира се, за да ми служиш като шпионин, ще трябва да ходиш на училище всеки ден…
	Манлий го погледна накриво:
	— Хей, да не си и ти някой учител?
	— Не, но знам гръцки.
	— Добре ли? Знаеш ли, Тертулий е голям педант…
	— Добре се оправям с него — увери го Аврелий, който беше научил езика на Елада още преди латинския.
	Детето обаче се противеше да приеме:
	— Слушай, какво се крие зад това? Ти не ми казваш истината — произнесе отчетливо, като присви очи в изражение, което възнамеряваше да изглежда хитро и решително. — Аз не съм будала. Виждал съм те вече в къщата на Ариан и носеше същата тога като моята, с червена ивица… тога като тези, които носят само децата и магистратите. И тъй като възрастта на _bulla_ си я преминал от доста време, значи трябва да си голяма клечка…
	— Ех, да — въздъхна Аврелий. — Точно затова не мога да се показвам и имам нужда от човек, който да събира информация вместо мен… Освен това е възможно да намеря и прилична дойка за сестра ти — добави, за да наклони окончателно везните в своя полза.
	Манлий най-напред го погледна с недоверие, но питчицата с мед, която Аврелий накара да му сложат в чинията, му послужи да притъпи и последното си подозрение. Плю си на ръцете и уговорката беше направена.


	При завръщането си Парис го посрещна със скръбния глас на осъден, който току-що е видял от килията си сянката на ешафода. Хипохондричният администратор, открай време с крехко здраве, се клатушкаше в атриума, държейки в ръцете си огромно количество помади, лосиони и отвари, докато се опитваше да изтръгне от лекаря последни напътствия.
	— Този път какво му е? — попита Аврелий поруменелия Хипарх, тъй като Парис вече беше страдал от диспепсия, запек, задух, безсъние и крампи в стомаха.
	— В действителност — нищо, но твърдо е убеден, че е болен, затова, за да го накарам да се почувства по-добре, трябва да му изпиша някой безобиден лек — обясни лекарят, невъзмутим, уведомявайки патриция за соления си хонорар.
	Аврелий, който беше нетърпелив да започне по същество, му плати, без да продума.
	— И така, онази кал? — попита го веднага след това.
	— Не знам какво си търсил, сенаторе, но тази тиня беше само катран от Юдея, от най-доброто качество и без никакви примеси.
	Патрицият го погледна невярващо. Значи беше в заблуждение. В края на краищата съмненията му бяха продиктувани само от липсата на няколко капки вода по пода, докато Луцила безпроблемно е могла да затвори резето, след като се е подсушила… Кастор имаше право, че навсякъде вече вижда престъпления.
	— Ако няма друго… — каза Хипарх, сбогувайки се, а Аврелий се престори на незнаещ, че той, преди да излезе, щеше да намине скришом при Хортензий, за да му бъде подарено гърнето със смокини в мед, с извинението, че лекуват упорита кашлица.
	— Почакай! — задържа го патрицият, защото възнаграждението му така или иначе беше прекомерно и си заслужаваше да се възползва изцяло от неговата консултация. — Ако сложим настрана прилошаването, възможно ли е някой да е помогнал на това момиче да умре?
	— Искаш да кажеш убита? Разбира се!
	— И как?
	— Ами достатъчен е бил само един силен натиск върху сънната й артерия.
	— Невъзможно, защото Луцила нямаше следи по врата си, поне с определената за това големина.
	— Какво ще кажеш тогава за игла в черепа, от ухо до ухо?
	— Нищо подобно, защото нямаше кръв по косите си.
	— Тогава може да е била удавена или удушена, или може да е погълнала отрова без мирис… Безсмислено е, сенатор Стаций, защото, след като не е направен оглед на трупа, не съм в състояние да правя друго, освен екстравагантни заключения — заключи Хипарх, разпервайки ръце.
	— Съгласен съм, тръгвай тогава. Ааа, на връщане към дома ти мини през Субура, за да прегледаш една новородена…
	Медикът, вече свикнал с ексцентричността на Аврелий, го погледна, без да се учуди. Нима веднъж не го беше извикал, за да закърпи един гладиатор? Впрочем всички бяха обзети от своите мании, но сенатор Стаций, за разлика от другите, имаше достойнството, че плащаше за своите в брой.
	Хипарх току-що си беше тръгнал, когато нахлу силно превъзбудената Помпония:
	— Не може да се направи погребална клада! Луцила не е искала да бъде кремирана, защото е била предана на Кибела и…
	— И тя ли? — удиви се Аврелий.
	— А също и на Изида, на Артемида и на един куп други богини! Много са младите, които се оставят да бъдат впримчени в екзотичните култове на днешно време.
	— Така е. Откакто хората спряха да вярват в боговете от Олимп, не правят друго, освен да търсят нещо, с което да ги заместят — не можа да се въздържи сенаторът, който като убеден епикуреец не признаваше нито римските божества, нито онези чуждите.
	— Горкичката, искала е да бъде погребана — продължи матроната. — Преди време, в момент на криза, е помолила баща си и му е казала още, че ще остави нещо като морално завещание. Сега е много на мода, най-вече сред младите.
	— Защо не ми го съобщи преди това? Може би този документ обяснява много неща!
	— Не го намерихме. Възможно е самата тя да го е унищожила, след като й е преминала депресията. От друга страна, не е единствената вещ, която липсва от нещата на Луцила. Изчезнала й е брошката от нефрит, а също и гребенът от костенурка. Всъщност не за това съм дошла да си поговорим…
	Матроната предпазливо се огледа наоколо, после полугласно попита с конспиративно държание:
	— Сами ли сме?
	— Абсолютно, с изключение на около стотина роби, шестима готвачи, двама масажисти, десетима освободени роби и интенданта.
	— Имам нещо да ти казвам — съобщи му Помпония с драматичен тон.
	Аврелий повдигна очи към небето. „За всички нимфи, да се надяваме, че не се отнася за последната любовна авантюра на Месалина!“
	Но Помпония не беше изстреляла всичките си патрони:
	— Оня ден, когато ме попита за Ариан… Ех, не исках да ти го кажа, но пък, от друга страна, за тези времена това са обикновени неща, а ти си човек с широки възгледи… Все пак, като почит към моята горка братовчедка, нека Хадес й спести мъченията си…
	— Давай направо! — призова я патрицият.
	— Всъщност преди няколко години имало някакъв скандал в училището. Един ученик обвинил Ариан, че му е правил неприлични предложения. Братовчед ми решително отрекъл, като заявил, че младежът е искал да си отмъсти за това, че е трябвало да понесе обидата от публичното си наказание. И така, в опита си да избегне случая да се превърне в сензация, Ариан предложил да обезщети семейството му с определена сума, с уговорката той да оттегли обвиненията си.
	— Не мислиш ли, че може и да има нещо вярно? Който е с чиста съвест, трудно би се навил да плати — попита я Аврелий, изпълнен с любопитство, защото намеците на онзи _notarius_ може би не бяха продиктувани само от омраза…
	— В действителност ми е трудно да го повярвам — отговори му матроната. — Младежът бил свободен и щяло да е твърде глупаво от страната на известен ретор, какъвто е Ариан, ако допуснем все пак, че е имал определени наклонности, да се навърта около римски гражданин, когато е имал на разположение толкова много и услужливи робчета.
	— Така е! Това, което е позволено с робите, се превръща в престъпление, ако в него е въвлечен един юноша, който е свободен гражданин. Пурпурната ивица върху тога _praetexta_ красноречиво посочва, че младите са неприкосновени, както висшите магистрати, и никой не бива да вдига ръка срещу тях или да се опитва да ги покварява…
	— Във всеки случай момчето отказало обезщетението и настоявало на своето. Преподавателите от училището масово се намесили, за да бъде оправдан Ариан, а меценатът описал младежа като бунтовник и половин престъпник, човек, склонен към всякакво лукавство, дори изнудване… Накратко, семейството било принудено да оттегли обвинението си, преди още да изчака сентенцията на съдиите. Оттогава нищо повече не се е чуло за тях.
	— Знаеш ли дали Панеций е работил в училището по времето на скандала?
	— Да, ама защо ме питаш?
	— Чисто и просто от любопитство. Във всеки случай не знам дали си заслужава да се правят други разследвания, защото според моя лекар в _asphaltite_ не е намерена никаква следа от отровни съставки.
	— Това нищо не променя. Луцила може да е била убита и по друг начин! — възкликна матроната, противно на всякаква логика. — Нали не искаш да спреш да се занимаваш с тази история? Обещай ми, че ще продължиш, направи го заради мен!
	— Съгласен съм, Помпония — увери я Аврелий, който въпреки всичко имаше нужда само от някакво добро извинение, за да продължи напред. — А ти откри ли нещо за Камила? — попита я, опитвайки се да придаде безразлична нотка в гласа си.
	— Не още, но ако направи само една грешна стъпка, ние ще сме първите, които ще го научат. Една от моите шпионки е в тесни връзки с нейната любима прислужничка.
	— За Лорид ли се отнася?
	— Не, тази робиня вече не е с нея. Камила й подари свободата още преди да се омъжи.
	— Знаеш ли къде може да я намеря? Освободените робини често поддържат контакт със своите _dominae_.
	— Не и Лорид. Тя изчезна в нищото. Камила дълго я издирва, но напразно. Може би е напуснала Рим. Попитай самата Камила по време на погребалната вечеря.
	— Ако Корвин го позволи…
	— Не го ли знаеш? Утре ще тръгне за Капуа и няма да го има цяла седмица.
	„Прекрасно!“ — помисли си Аврелий, зарадван, забравяйки за миг, че ще трябва да се срещне с очарователната Камила не на някакво щастливо събиране, а по време на тъжен погребален банкет.
	— Касторе! — изкомандва със силен глас сенаторът веднага щом матроната си тръгна.
	Гъркът, който вече почти беше на път да склони новата гардеробиерка да посети стаята му, процеди през зъби една ругатня и показвайки се любезен, въпреки огорчението си, се втурна да помогне на своя владетел и господар:
	— Какво става, _domine_, варварите ли идват?
	— Отивай в къщата на Ариан и хвърли едно око на тялото на Луцила, преди да бъде погребано. Проучи в детайли дали има следи, дори недоловими, по шията или по лицето, рани или белези от душене.
	— Ще бъде направено, господарю — каза примирено гъркът, тъй като прояви голямо търпение и доста усилия, за да убеди въпросната прислужничка…
	— Веднага щом можеш, мини да вземеш вързопа от обменното гише на Корвин. Два дни са повече от достатъчни да бъде съхраняван.
	— Нещо друго, _domine_?
	— Да, потърси ми една дойка.
	— Една какво? — попита го смутено гъркът.
	— Дойка, Касторе, кърмачка, детегледачка, бавачка.
	— Не знам къде да я намеря, _domine_. Отбит съм от доста време!
	— Искам я здрава и с големи гърди — уточни Аврелий.
	— Това твоето е някаква странна форма на перверзия, откога обичаш мляко?
	— Не е за мен, дърт пръч, имам нужда от нея заради едно бебе!
	„О, богове! — рече си Кастор. — С това прескачане от легло на легло, виж ти какво…“
	— Поздравления! — възкликна все пак гъркът с широка усмивка.
	— Хипарх ще прегледа новородената без знанието на бащата и ще те държи в течение — продължи невъзмутимо Аврелий.
	Кастор си тръгна, поклащайки глава, без да е в състояние да схване каквото и да е. Господарят му започваше да прекалява със своите претенции. За всички богове на Олимп, къде щеше да му търси дойка? Внезапно обаче си спомни, че една приятелка на новата гардеробиерка е родила наскоро. В края на краищата тази задача можеше да се окаже също и интересна, защото се знаеше, че девойчетата винаги са готови да се разнежат с онзи, който демонстрира, че обича децата.


>	Глава V
>	Календите през ноември

	На следващата сутрин имаше заседание на Сената и четири дълги часа, обвит във вълнената тога с пурпурна лента, Аврелий седя неспокоен на сенаторското си място, преструвайки се, че слуша нескончаемия дебат.
	Със сигурност в други времена мъж като него щеше да се хвърли със страст в политическите борби, но сега тези инертни дискусии го дразнеха, защото знаеше, че ядрото на властта е _там горе_, на Палатин, а не в Сената, чиято роля беше формална. Дори често се питаше защо ли римските сенатори се инатяха да работят така усилено, когато всяко тяхно решение вече се предаваше на императора и на обкръжението му от властимащи освободени роби… Но обзети от носталгия по славното минало, което ги беше видяло господари на света, те, членовете на авторитетната асамблея, продължаваха да се събират от немай-къде, за да хитруват изкусно около въпроси без никаква важност.
	Аврелий, потънал в неудобното кресло, се съгласяваше наслуки по време на твърде досадните встъпителни речи. Принудителната неподвижност и незначителността на аргументите подтикваха мисълта му да се рее към други брегове и въпреки че си беше обещал да сложи пепел на това и да продължи напред, смъртта на Луцила си оставаше плажът, на който мислите му продължаваха непоправимо да акостират. За съжаление експедицията на Кастор беше завършила без никакъв резултат, защото, когато освободеният роб пристигнал в Ариановата къща, тялото на момичето вече било преведено в семейния мавзолей и дори в него да се е криела някаква тайна, то вече завинаги лежеше в гроба.
	Бурните ръкопляскания го изтръгнаха от размислите му, защото декретът, предложен от императора, беше на път да се одобри, както винаги, с единодушие.
	— Ти няма ли да гласуваш, Стаций? — попита го недоволно колегата му и Аврелий мудно започна да ръкопляска, питайки се какво ли приема.
	Навън беше студено и римските сенатори побързаха да загърнат около себе си тежките вълнени тоги, покривайки по-добре голите си рамене. В това време Аврелий се измъкваше от блъсканицата, прекосявайки напряко Форума на Цезар, зад който беше оставил портшеза и носачите си.
	В дъното на площада, близо до храма на Венера Прародителката, патрицият съзря тезгясите на обменителите, които подрънкваха с монетите в разгара на работата си. Аврелий забави крачка. Това беше територията на Елий Корвин, онзи…
	— Стаций! — усети, че някой го дърпа за пешовете на наметалото и обръщайки се, се озова очи в очи с банкера, върху чието набръчкано лице се мъдреше любезната гримаса на изгладняла акула в търсене на плячка.
	— Как така по тия места, благородни ми Стаций? Ах, вие сенаторите, винаги заети с вашите възвишени задължения! Можеш ли обаче да ми отделиш един миг… Виж, струва ми се безсмислено да продължаваме да водим тази глупава война. В края на краищата имаме една и съща полза от това и като почтени мъже можем да се разберем.
	— Да, ако и двамата приемем едни и същи правила.
	— Правила, норми, предписания, ама това твоето е направо мания! Слушай, защо не се договорим за таксите? Бих могъл да падна на двайсет и шест, двайсет и пет на сто.
	Ако ти повдигнеш своите, всички малки обменители ще се приведат в съответствие с тях.
	— Никой не може да плаща подобни лихви, без да се провали. Законът…
	— Закон или не, който има нужда от пари назаем, ще трябва да се прави на доволен, въпреки че е огорчен, а аз бих могъл да кажа някоя добра дума за теб в Иберия или направо ти ми кажи какво искаш в замяна…
	— Нищо от това, което имаш, не ме интересува, Корвин.
	По банкерското лице, върху което все още беше изписана любезната гримаса, не помръдна нито един мускул, но в малките му хлътнали очички се появи лукав и зъл блясък.
	— Сигурен ли си в това? — попита го, като сграбчи с маймунската си ръка пешовете на Аврелиевата тога, после го погледна с предизвикателен поглед и си тръгна, без да го поздрави.
	Сенаторът направи знак на нубийците, които се разбързаха, защото той очакваше посещение вкъщи, а вече закъсняваше за срещата.


	Малко след това патрицият седеше с госта си в таблинума на _domus_.
	— Октавий пристигнал много млад в Рим с цел да се запише в _quadrivium_, но бил без никакви пари и се налагало да работи, за да се издържа. Родителите му имали ниви в Брутиум, които почти нищо не раждали, и затова те му дали малкото, което могли, като му пожелали добър късмет и му рекли, че ако наистина иска да учи, трябва да се оправя сам — осведомяваше го Манлий, фъфлейки с пълната си със сладкиши уста. — Тогава той започнал да се върти около учителите, предлагайки им услугите си за дребни работи, и накрая успял да получи назначение като мияч. Чистел клозетите, наглеждал учениците в междучасията, като междувременно се възползвал, слушайки уроците скришом. Един ден Ариан, докато бил на посещение и препитвал учениците, го открил скрит на стълбите, погълнат да им подсказва отговорите. Вместо да му се ядоса, той му станал симпатичен и станали приятели.
	Манлий говореше бързо, без да спира да поглъща питките, пълнени със стафиди, които старателният Хортензий му беше сложил в чинията.
	— Браво — каза му патрицият. — Ето ти двата аса, които ти бях обещал, и няколко други полезни нещица.
	— За мен ли са? — остана със зяпнала уста Манлий пред чисто новата _capsa_ и снопчето подострени калеми.
	— Да, за теб са — потвърди Аврелий. — Убеден съм, че добрата екипировка ще ти възвърне волята за учене. Има и мастила, черна хина за текста и червен миниум за заглавията.
	— За Бакхус! — възкликна изуменият малчуган. — Червен миниум няма дори онзи зубрач Афро! Кой знае как ще е утре, коментари… трябва обаче да ми сложиш посвещение върху капака на _capsa_, за да знаят всички, че ти си ми я подарил! Ето, напиши: _Aurelius Manlio_, Аврелий на Манлий!
	Сенаторът потопи перодръжката в мастилницата и започна да пише името си: _Aureli…_ Като стигна до окончанието, внезапно се спря.
	— За всички божества на Олимп! — възкликна той. — _Aurelius Manlio_, ама разбира се! Името на получателя се скланя в дателен падеж, докато това на онзи, който прави подаръка, остава в именителен! — Следователно, ако онова име — _Луцила_, — гравирано на дръжката на гребена от костенурка, е част от някакво посвещение, то може да принадлежи на дарителя на предмета вместо на собственика!
	Патрицият скочи на крака. Трябваше на всяка цена да намери гребена, и то колкото е възможно по-скоро.


>	Глава VI
>	Третият ден преди Ноните на ноември

	След едно толкова прибързано погребение Аврелий очакваше и погребалният банкет да е скромен. Но всъщност Ариан не беше жалил средства и сред поканените фигурираха всички важни учители от Вечния град.
	Нито Панеций, нито Корвин присъстваха, но банкерът беше делегирал да го замести твърде преданият му Николао, който охраняваше Камила с тъпото постоянство на куче пазач. Жената, от своя страна, беше облечена с проста сива туника, а грамадата й от тъмни коси, които вече не бяха разпуснати в изкуствен безпорядък, сега беше събрана в кок на тила й. Строгата линия на прическата й обаче беше далече от идеята да размие чертите на лицето й и изглежда, още повече подчертаваше съвършенството им. Аврелий се възхити на изчистената линия на профила й и елегантността, с която тънката й шия се извисяваше над изваяните й рамене чак до долната част на ушите й, накичени, напук на траура, с два златни полумесеца.
	Настроението на патриция беше много лошо, защото мускулестият охранител му пречеше да размени дори една дума насаме с Камила, а всеки негов опит да кръстоса погледа си с красавицата биваше пресечен от скромността, с която тя държеше очите си наведени над чинията.
	Разговорът беше педантичен и досаден, а ако към това се добави, че открай време погребалните банкети бяха в състояние да притъпяват вълчия апетит на сенатора, затова и нямаше нищо чудно, че той ядеше малко и с неохота, слушайки скучния панегирик за възвишените добродетели на покойницата, като си мислеше, че дори и най-лошите субекти в мига, в който издъхнат, се превръщат във върха на съвършенството…
	— От дете беше много жизнена… — спомняше си математичката Юния Иринея.
	— Растейки обаче, ставаше все по-разумна… — уточни Ариан.
	— Луцила беше божествен дар за всеки един мъж… — добави Помпония, подсмърчайки.
	— За мен щеше да е най-добрата съпруга — жалеше Октавий, безуспешният жених. — А и ме обичаше…
	— Нямаш представа до каква степен — изсъска кисело Камила, а в трапезарията се настани неловко мълчание.
	Аврелий си помисли, че ако беше вярно, че тя е имала период, в който е въздишала по Октавий, чувствата й по-скоро трябваше да са охладнели. Често, когато една крехка любов трябва да преодолее неочаквани препятствия, тя преждевременно се разпада на трохи заради разочарованието, а онзи от влюбените, който е хранил по-големи очаквания, а може би и прекалени, започва да държи болезнено сметка за дребнавостите на другия.
	Ако между двамата млади нещата бяха протекли по този начин, нямаше съмнение кой е бил първият, който е отстъпил. Разбира се, не е и Камила, с тази волева гънка върху устните си! Освен това пренебрегнатата жена обикновено е склонна да припише на по-щастливата си съперница вината за своето изоставяне и често дори я намразва…
	Всичко, за съжаление, идеално съвпадаше със съмнението, измъчващо патриция още от първия ден, за което беше дошъл да потърси и потвърждение. Вечерята отиваше вече към своя край и точно този беше най-подходящият момент, за да вкара в действие своя план.
	— Моля за позволение, но не се чувствам добре… — извини се Аврелий, под предлог че го мъчи храносмилателен проблем, тъй като баните се намираха точно до клозета, и въпреки че беше съмнително гребенът все още да е там, си заслужаваше да направи опит.
	Веднага щом влезе в преддверието, патрицият обаче разочаровано си даде сметка, че помещението вече е изчистено и разтребено, защото върху дървените скамейки нямаше нищо друго, освен меките вълнени възглавници.
	Аврелий започна да размишлява — къде ли би могла да постави гребена една добра и подредена слугиня? В стаята на господарката си, несъмнено, в кутията за скъпоценности или в някоя _area…_ Притвори тихо вратата, оглеждайки коридора, по който нямаше жива душа. Бързо се шмугна към атриума, от който се влизаше към няколко стаи, питайки се как да разпознае тази на Луцила.
	Мизерните и неукрасени стаички обаче веднага разкриваха, че са жилища на слугите. Стаята на момичето трябваше да се намира във вътрешния двор, а за да стигне до нея, Аврелий щеше да е принуден да мине през трапезарията. Изведнъж долови трополене на крака и видя двамата слуги, които идваха, носейки сребърните прибори за „втората трапеза“ с плодове и сладкиши за един достоен завършек на банкета. Точно в момента, в който робите влизаха в залата за хранене и закриха видимостта на сътрапезниците към коридора, Аврелий се изплъзна навън и прибягвайки крадешком, достигна двора, като влезе в първото помещение, което се оказа на разположение.
	Затвори вратата зад гърба си и присви очи, за да вижда по-добре в тъмното: рисувано легло, гравирана _area_, масичка от розово дърво… а върху табуретката малката ракла, която той самият беше купил за Луцила като подарък за сватбата.
	Може би гребенът беше оставен точно там, сред благовонията… Патрицият отвори широко капака и заопипва в тъмното между съдовете от алабастър: да, всъщност ето го! Светлината не беше достатъчна, за да огледа гравюрата, поради това му се наложи да открехне вратата толкова, колкото беше нужно на лъча светлина, за да освети дръжката от костенурка: _Луцила_, прочете той малките позлатени букви.
	В този момент гребенът се изплъзна от ръката му и в долната част на дръжката се видя продължението на надписа: _Lucilla Camillae_, Луцила на Камила. Правилно беше видял, че гребенът не принадлежеше на мъртвата, а на сестра й!
	— Откога сенаторите ходят да тършуват из стаите на другите? — попита изведнъж един авторитетен глас и Аврелий, хванат на тясно, се обърна засрамен като момченце.
	— Сенатор, магистрат от висок ранг, който нахълтва като крадец в къщата ми… — продължи гласът.
	Аврелий се огледа наоколо, за да разбере откъде идваше твърде заслуженото порицание, като междувременно се опитваше набързо да измисли каквото и да е извинение, валидно да оправдае присъствието му тук. Най-накрая забеляза някакво трептене между гънките на завесата и видя от нея да се подава една кокалеста и набръчкана ръка, набраздена с мрежа от големи светлосини вени.
	Патрицият се приближи предпазливо, но щом стигна пред процепа, се спря, изчаквайки, преди да дръпне завесата, знак от извития пръст, че го вика.
	В полумрака различи женска фигура, която се беше свила на един диван, с отпусната върху възглавниците глава, и две набръчкани ръце, които се подаваха в бъркотията от завивки като краката на паяк, протегнати да сграбчат някаква невидима муха.
	— Вече не мога използвам нозете си, младежо, но очите ми все още са здрави — каза старицата, — а също и ушите ми, за твое нещастие. Хайде, дай да видя какво криеш!
	Бяха минали петилетки от деня, в който сенатор Публий Аврелий Стаций го бяха наричали _младежо_, и още повече, откогато някой се беше осмелил да му даде някаква заповед. Все пак пред почтената възраст на матроната и под строгия й навъсен поглед високомерният патриций изпита определено страхопочитание.
	— Сенатът наистина трябва да е пропаднал, щом приема сред _patres conscripti_ един мизерник, изпаднал дотам, че да краде някаква финтифлюшка като тази! — нададе вой старицата, гледайки гребена, а Аврелий гневно осъзна, че се изчервява.
	— Без много увъртания, младежо! Сега ми кажи какво правеше тук, но ще е по-добре, ако си в състояние да ми дадеш и отлично обяснение. Стара съм, но все още не съм оглупяла, въпреки че всички мислят обратното.
	Аврелий не беше далече от мисълта да прибегне до лъжа, когато случаят го изискваше, а и е необходимо. Освен това в живота често му се беше налагало да използва измама и резултатите бяха великолепни. Но когато вдигна очи над бодрата старица, чудноватата измислица, която искаше да й поднесе, избяга от мисълта му, защото тази горда матрона не заслужаваше лъжите му.
	— Трябва да разбера на кого е принадлежал този гребен, Испула Камилина. Аз го забелязах в банята, когато… — не завърши изречението си, от страх да не притесни своята събеседница.
	— Когато си намерил тялото на онази нещастница — довърши старческият глас, леко разтреперан. — Мога ли да ти отговоря аз, той е на моята внучка Камила. Луцила имаше същия такъв. На тринайсетия си рожден ден близначките взаимно си ги подариха.
	— Може би Камила го е оставила тук, когато е отишла да живее в къщата на своя съпруг. Богат банкер като Корвин със сигурност не се скъпи и за по-скъпи украшения — осмели се Аврелий, но дълбоко в сърцето си предвиждаше друга, по-трагична хипотеза.
	— Така е. Старците, които си купуват с много пари млади жени, държат да ги пременят от главата до петите — разясни му старицата, нацупвайки устни.
	— Корвин не ти харесва — констатира патрицият.
	— Ох, не е по-лош от много други, но когато едно момиче в разцвета на най-хубавите си години е продадено на мъж на възрастта на дядо си…
	— Такъв е обичаят — каза Аврелий, припомняйки си размишленията на Помпония.
	— Случи ми се и на мен, но изобщо не е приятно! — отговори му Испула.
	— Синът ти Ариан обаче е имал задължения към банкера… — подметна й патрицият.
	— Ех, ти наистина си това, което всички казват: един голям досадник! Чух да се говори за теб, Публий Аврелий. Тук всички спокойно си приказват, мислейки, че аз съм изкуфяла…
	— Де да можех и аз да съм такъв на твоята възраст, Камилина! — засмя се Аврелий, а на грохналата матрона, изглежда, й се понрави искреното му мнение.
	— Виждам, че не си толкова глупав, младежо. Може би зле те прецених. Кажи ми обаче защо си пъхаш носа в нашите работи? Намираш за твърде неубедителна идеята, че на Луцила й е прилошало ли?
	— Да, така е — призна си патрицият, смутен от подобна откровеност.
	— Не си единственият, който си го мисли, но никой не смее да заговори за това на висок глас.
	— Нито ти ли?
	— Кой би изслушал една столетница, която е на път да бъде погълната от блатата на Стикс? Ще помислят, че съм си изгубила разсъдъка… Ако бях по-читава, щях да претендирам да се изследва калта.
	— Аз го направих, Камилина… — За миг през мътните зеници на старицата премина проблясък, ням въпрос, смесен с боязлива тръпка. — Докторът не е открил нищо странно — успокои я патрицият.
	— Има отрови, които дори не можеш да си ги представиш! — завъртя съсухрената си шия болната и с мъка се протегна, за да се доближи до сенатора. — Има ужасни отвари, които убиват бавно, разяждащи прахове и вонящи помади, способни да накарат месата да загният! Рим вече е в ръцете на чужденците, които пренасят в него вонята от своята варварщина. Онзи мъж от Ефес например… Панеций. Не му се доверявай, Аврелий! Какво правеше пред стаята на Луцила още преди да е изгряло слънцето? Дълго си говориха на прага, а Октавий трябва да се е раздразнил, защото веднага след това чух, че спореха оживено с моята внучка, докато тя отиваше към банята… И малко след това я намериха мъртва!
	Аврелий сякаш видя отново пред себе си Панеций и дивашките ритуали в чест на Великата майка…
	— Камилина, трябва да ми помогнеш. Имам нужда от съюзник в това семейство — помоли я той.
	— Срещу кого? Може би срещу самите ми роднини или срещу моя нов самозван внук. Той е само един натрапник, който си направи гнездо в тази къща, като влезе в нея скришом и изгони от мекушавото сърце на сина ми най-съкровените му чувства? Октавий се присламчи тук като паразит, като живеещата вкопчена в дърветата смола, която изсмуква лимфата им. И го обичат, всички го обичат: момичетата, Ариан, учениците… Кому е нужно обаче да се оплаквам? На Луцила вече няма да й е от полза: _parce sepulto_, прости на мъртвия и го остави да почива в мир — поклати глава старата матрона.
	— А ако успея да ти докажа, че е била убита? — настоя Аврелий.
	Старицата почти с яд стисна безкръвните си устни.
	— Тогава бих поискала правосъдие. Луцила още от дете притежаваше силно чувство за справедливост и беше строга със себе си и с другите. Когато на десет години, играейки си с едно остро дърво, удари, без да иска, сестра си в хълбока, поиска на висок глас да бъде наказана. Аз и Калпурния дълго се мъчихме да я убедим да си мълчи пред баща й, защото Ариан заради своя страх от кръвта щеше да се разтича и да мобилизира всички лекари от Рим за една рана, в която, общо взето, нямаше нищо обезпокоително. Самата Камила, мекушава както винаги, замазваше положението и настояваше, че не я боли много, без да се интересува дали ще й остане белег. „Ти си твърде добра — каза й тогава Луцила. — Аз на твое място щях да поискам отмъщение.“ Все още си спомням решителния поглед на Луцила, докато произнасяше тези думи. Точно затова, ако открия нещо странно в смъртта й, няма да си премълча пред теб, сенаторе. Боговете обаче не искат да е така. Имаше достатъчно траур в това семейство. Сега се върни там, откъдето си дошъл, Публий Аврелий, или ще си помислят, че наистина ти е призляло.
	— _Vale_, Испула Камилина, и нека боговете ти изпратят още много години живот — пожела й патрицият, сбогувайки се.
	— Безполезно е, сенаторе. Няма нищо по-лошо за един стар човек да надживее младите — отвърна му матроната и Аврелий разбра, че говореше за себе си.


	Гостите започнаха да се разотиват. Аврелий прие като освобождение края на тъжното събиране и слезе от лежанката, като внимаваше да не настъпва остатъците от храна, разпръснати по пода.
	Камила също се изправи. Патрицият се възхити на вродената й грациозност и изпита яд, като си представи това гъвкаво тяло в леглото на един стар, алчен и ограничен човек, чувствителен само към звъна на сестерциите. Когато забеляза, че и тя го наблюдава, се опита да я доближи, но Ариан го задържа и преди още да измисли каквото и да е извинение, Камила вече беше изчезнала зад огромния Николао.
	На Аврелий не му оставаше друго, освен да последва господаря на къщата в таблинума. След енергично потриване на ръце и две или три прокашляния, за да проясни гласа си, Ариан най-накрая започна да говори:
	— Това нещастие беше ужасно, все още се насилвам да не излагам на показ мъката си: _hodie mihi, eras tibi! — днес на мен, утре на теб…_ Въпреки че с това лошото не свършва, защото злополучният инцидент породи наистина безпочвени въпросителни и съмнения. Но знаеш добре, че когато започнат да се носят някакви странни мълви, хората осъзнават, че там, където има комин, има и пушек, и лека-полека _gutta cavat lapidem, капката дълбае камъка!_
	Аврелий, който не понасяше мото и заучените фрази, кипеше от яд върху катедрата, защото в мъката на Ариан имаше нещо изкуствено, литературно, сякаш реторът развиваше една от онези скучни теми, с които учителите по реторика измъчват учениците си.
	— Най-големите нещастия закаляват душите ни — продължи обаче Ариан непреклонно. — Но не и ако траурът бъде омърсен от клюки. Аз самият вече се опитах да осветля тази неприятна история, но това не е моят занаят, и както обикновено се казва, _sutor, ne ultra crepida: не съди за това, което не знаеш!_ Ти, сенаторе Стаций — обясни на раздразнения патриций, — си довел до успешен край няколко разследвания, последното от които ти донесе само преди няколко месеца направо публичната похвала на императора. Ако се разбере, че ти си се заел официално и с този казус, слуховете скоро ще утихнат.
	Аврелий разбра, че Ариан не се интересуваше толкова много дали истината ще излезе наяве, колкото да сложи край на приказките, и слабото уважение, което питаеше към ретора, вече опря дъното.
	— Подозираш един от твоите, Октавий или Панеций може би?
	— Абсолютно не! — побърза да отрече реторът. — В онази сутрин тук обаче имаше много хора и ако някой си е бил наумил да ми направи нещо лошо… разбира се, няма да му е било лесно да влезе в банята, но както твърди Вергилий: _щастието спохожда смелите_!
	Въпреки многото добродетели, които притежаваше Аврелий, две обаче му липсваха в най-висока степен и те бяха смирение и търпение. Неспособен да издържи на поредния цитат, патрицият не успя повече да се въздържи:
	— Давай направо, Ариан! Нали не си ме извикал тук, за да ми разказваш тези истории, гарнирани с известни цитати, затова карай накратко и казвай за какво иде реч!
	Реторът го изгледа с неприкрит укор. Възможно ли е благородник от такъв висок ранг да не е наясно с добрите маниери? Но така или иначе всички аристократи бяха еднакви, арогантни грубияни, които си мислеха, че са вътъкът на живота само защото техните предци са се сражавали със Сципион в Зама! Какви недодялани обноски имаше, когато се изразяваше този странен патриций, също като легионер от бойното поле или продавач на рибния пазар, а като си помислиш, казваха, че е културен човек! Все пак обаче ставаше ясно, че този толкова троснат и антипатичен магистрат няма да се задоволи с няколко празни приказки, и ако ще иска помощта му, ще трябва да се реши и да му каже нещо повече…
	— Опасявам се, че са имали намерение да поразят мен, а не Луцила — призна си най-накрая Ариан. — А тя, горката, невинна е понесла последствията.
	— От къде накъде това убеждение? — попита го прибързано патрицият.
	Реторът преглътна два или три пъти.
	— След смъртта на дъщеря си получих едно анонимно писмо…
	— Дай да видя това послание — заповяда му Аврелий.
	— Унищожих го. Беше закана, но не си спомням добре какво точно пишеше в него. Разбираш ли, че в онзи момент не му обърнах внимание…
	— Малко е съмнително да получаваш определени заплахи, ако не си обидил никого!
	— Уверявам те, че не знам защо са ми го изпратили, но се страхувам, и от смъртта на Луцила живея с ужаса за някаква черна магия…
	Аврелий повдигна вежди, видимо скептичен, защото той не вярваше в магиите повече, отколкото в боговете, и се удиви, че след Испула също и синът й пускаше в ход тези глупости. Суеверието беше простимо за малограмотния плебс, а може би и за една стара госпожа на прага на столетието, но не и за известен преподавател по реторика!
	— Виждам, че не мога да те убедя, сенаторе. Със сигурност си мислиш, че съм наивник. Повярвай ми обаче, защото в Рим наистина съществуват определени чудовищни практики. Нашите младежи са се отдръпнали от обичаите на предците си и вече са се обърнали към цял рояк чуждестранни божества и демони…
	— Като Великата майка и нейните кастрирани свещеници ли?
	— Точно така. Аз самият забраних на дъщеря си да присъства на онези уродливи церемонии, но след нещастието открих, че тя не ми се е подчинила… Погледни, тези ги открих сред вещите й! — възкликна Ариан, оставяйки на масата няколко предмета: един идол с глава на хипопотам, два сребърни пръста, един медальон от обсидиан с отвратителни очертания и накрая една восъчна кукла.
	Патрицият взе в ръка медальона и го разгледа, да, можеше да е този, който забеляза в банята до гребена върху непорочната туника на Луцила… Но в този случай какво е станало с брошката от нефрит?
	Веднага след това вниманието му беше привлечено от восъчната фигурка. Косите й изглеждаха истински и една част от дрехите й бяха извезани с нежните кълнове на дивия копър, а друга с твърдите като гьон листа на лавъра, същите, които пророчиците от Делфи и Куме дъвчеха ожесточено, преди да изпаднат в божествен екстаз. Върху десния крак на куклата имаше малки букви, от които се разчиташе името на получателката на чародейството: _Луцила_. По средата на гръдния кош, на нивото на ръцете, където те се скачваха с торса, стърчеше дълга игла, забита на мястото на сърцето.
	Аврелий остави магическия симулакрум, без да си дава вид, че е разпознал в него един от най-страшните инструменти на некромантията. Вещиците от Тесалия винаги са използвали тези фетиши, за да призовават духовете на мъртвите, и се разказваше, че по този начин Плотина, отдадена на пъклената Хеката, е убила в разцвета на годините му храбрия генерал Германик, брат на императора.
	— Това са амулети — задоволи се само с тази констатация патрицият. — Изглежда, произхождат от Тесалия и Египет.
	— Египтяни, фригийци, вавилонци, кой знае? Божественият Зевс е позволил дъщеря ми да бъде поразена вместо мен… — измърмори реторът.
	„Странно е, че при всичките тези съмнения Ариан не се е замислил да поиска изследване на катрана“ — казваше си междувременно Аврелий с немалко недоумение. Освен това, като оставим куклата настрана, тези талисмани без съмнение са принадлежали на Луцила. Възможно ли е млада жена с голяма интелигентност, нагазила в тайните на физиката и геометрията, да е вярвала в определени измислици?
	Да, в края на краищата беше повече от възможно, тъй като не беше ли самият Тиберий онзи, който изгонил всички гадатели от столицата, за да може само той да се наслаждава на пророчествата на магьосника Трасил? А стотици хора не прибягваха ли всеки ден до заклинания към чужди божества, цинични литургии и мрачни предсказания, които бяха в разрез с всякаква императорска забрана? В Рим се чувстваха като у дома си оргиите в чест на Бакхус, египетските мистерии, варварски събрания, на които се почитаха дракони, крокодили, химери и дори едно чудовище с глава на магаре, разпънато на кръст!
	С решителен жест патрицият събра разпръснатите по масата предмети и ги скри в гънките на тогата си.
	— Ще се опитам да разбера какво се е случило, Ариан, но разкритията ми би могло да не ти харесат. Може би е по-добре да не нарушаваме покоя на мъртвите.
	Реторът, замаян, изглежда за миг се замисли, но после реши:
	— Понякога мъртвите се връщат, Аврелий, изпълнени със завист към онези, които все още вдишват пълнотата и богатството на живота.
	— Страхувай се от живите, Ариан, а не от умрелите.
	— Ларвите на Ереб не могат да отровят нашите тела, но понякога са в състояние да изпълнят със злъч душата и мисълта ни. А ние, живите, имаме право да се защитим, затова направи това, което трябва, Публий Аврелий Стаций, и нека боговете имат милост към нас!


	Когато пристигна у дома си, Аврелий все още продължаваше да размишлява за талисманите на Луцила. Имаше някакви познания за езотеричните обичаи в Египет, Сирия, Израел и за мистериозните области оттатък Инд, в които се копнееше за интуитивни истини, за изключителни събития и за божества, готови да се преродят в обикновени простосмъртни, за да спасят света.
	Патрицият, въпреки че проявяваше любопитство към тези тайнствени дисциплини, поддържаше непокътнат своя скептицизъм. Всеки феномен, колкото и странен и необичаен да е той, трябва да има своето рационално обяснение, дори и трудноразбираемо от все още ограничения човешки интелект. Чудесата, пророчествата и гаданията подбуждаха у него крайно недоверие, както и неустоимият импулс да се подиграе на наивниците, но едно беше да се страхуваш от силата на магията, а друго — да разпознаеш в пронизания фетиш следата от дълбока ненавист, злобното и упорито желание за разруха.
	Проблемът с гребена и граматически сгрешеното посвещение върху него му се стори почти незначителен пред тази фатална заплаха. Куклата от восък, с добре виждащото се име на жертвата върху крака й, не му оставяше място за никакви съмнения, тъй като някой мразеше беззащитната Луцила до такава степен, че я искаше умряла! А двамата силно заинтересовани от нея мъже, Панеций и Октавий, бяха разговаряли враждебно с мъртвата в онази съдбоносна утрин…
	Унесен в своите мисли, патрицият влезе във вестибюла, без да се удиви, че там няма никого, който да го посрещне. Току-що стъпил във _fauces_, и го пресрещна медикът Хипарх с обичайната си ведра усмивка за традиционния си и твърде солен хонорар.
	— Пак ли си тук? — възкликна ядосано Аврелий.
	— Току-що приключих с прегледа на твоя освободен роб — информира го хирургът. — Превръзка — десет сестерции, мехлем — осем сестерции и един ас, бинтове — два аса, успокояваща отвара — две сестерции.
	— О, безсмъртни богове, не ми ли беше казал, че Парис е само един мним болен?
	— В действителност не е той пациентът, _domine_, а горкият Кастор, който е излязъл леко попребит от буйната размяна на идеи с един твърде раздразнителен обменител на валута…
	Значи не всичко беше минало гладко след шмекерията с фалшивите монети. Голям късмет е, че Кастор има дебела кожа…
	— Прегледах и момиченцето от Субура, както ме беше помолил. Малко е недохранено, но с добра дойка бързо ще се съвземе. Предписах му някаква отвара, но имаше нужда от шише с биберон, за да му я давам, затова си позволих да поръчам едно чисто ново и много елегантно. Направено е от отлична керамика и под формата на прасенце. Много е скъпо, ама се знае, че когато бащата е платежоспособен… — ръгна го в ребрата медикът със съучастническо изражение.
	— Бащата обаче е беден вехтошар! — възпротиви се Аврелий.
	— Да, да, както искаш го наричай — отвърна му Хипарх, като му намигна. — Добавил съм ти го под сметката, но не се притеснявай, знам какво значи дискретност.
	— Виж, аз… — опита се безуспешно да протестира патрицият. С всичките проблеми, които имаше, сега му липсваше само да му припишат и бащинството на Квартала! — А Манлий? Може ли да се направи нещо за крака му? — попита, отказвайки се да разубеждава медика.
	— Не, за съжаление. Прекарал е болестта от Перинт. Това е треска, била е открита от Хипократ преди много векове, която довежда до различни парализи, сред които и тази на небцето. Мнозина умират задушени заради трудността да преглъщат, а малцината, които преживеят, остават недъгави. Поражението вече е нанесено и сега не му остава друго, освен да раздвижва колкото е възможно повече засегнатия си крайник — обясни му Хипарх, като поклащаше глава, след това побърза да излезе, преди още някой да му е поискал сметка за съдината със смокини, която стърчеше между гънките на широката му вълнена далматика.
	— Касторе! — призова го Аврелий по стар навик.
	Появи се обаче Парис, който го измери с поглед, изпълнен със здрав упрек:
	— Може би претендираш горкият човек да се втурне към теб след твоята заповед, въпреки че е проснат от болки в леглото, смъртно поразен при усърдно изпълнение на служебните си задължения?
	— Ама много ли е зле? — попита невярващо господарят.
	— Почти е в агония — отвърна му Парис, изхлипвайки.
	— Касторе? — призова го отново патрицият, но този път обзет от чувството за вина, което го разяждаше.
	Влезе безмълвно в малката стаичка и видя със свито сърце слугата си, който лежеше безжизнен върху планина от възглавници, подкрепян от грижливите ръце на голям брой прислужнички. Главата му беше бинтована с прекалено дълга ленена превръзка, която покриваше смъртоносната рана точно върху дясното слепоочие. Измъченото му от силното страдание тяло беше измито и намазано с благовонни масла от чевръстите прислужнички, които сега непрекъснато овлажняваха с мокра кърпичка устата му, напукана от високата температура.
	— Касторе… — прошепна развълнувано Аврелий и коленичи пред възглавницата на умиращия си слуга, едва удържайки сълзите си. Но докато се приближаваше, за да чуе последните думи на своя умиращ приятел, видя с периферното си зрение хищната ръка на гърка, потънала сред гърдите на една от прислужничките.
	Сенаторът сбърчи вежди, изпълнен с подозрение:
	— Богове от небето, ама тук всичко гори! — извика след това, с колкото му глас държи! Прислужничките, крещейки, изтичаха навън и след всеобщото бягство видя как умиращият скочи с гъвкав подскок от леглото.
	— Чудо на добрите богове, ти оживя! — възкликна Аврелий, изпепелявайки с поглед Кастор. — А сега, с оглед на това, че божественият Хермес, защитникът на измамниците, чудодейно те изцери, освободи незабавно свитата от болногледачки и ми направи рапорт.
	Александриецът, като лукав мошеник, веднага разбираше кога не е удачно да се инати:
	— Ах, тези твои фалшиви пари, които трябваше да успеят да преметнат всекиго! — заоплаква се междувременно, като се отказа да разиграва сценки. — Погледни ме на какво приличам по вина на твоите безумни заповеди! Моят много чист профил завинаги е обезобразен, финият ми елински дух е съкрушен от унижението, а тялото ми на атлет е смазано от бой!
	— Ама ти имаш само една малка драскотина… — опита се да омаловажи Аврелий, който в края на краищата се чувстваше малко отговорен. — Хайде, нека пийнем по нещо заедно и тъкмо ще ми разкажеш.
	— Ще ми трябват години, за да се съвзема… — изпухтя Кастор, но покъртителният му протест угасна пред виночерпеца, който набързо след знака на патриция беше влязъл с два бокала и медния черпак.
	— Това наистина е добър черпак! — похвали го освободеният роб и за да изрази още по-добре одобрението си, отгреба с него от топлото вино и го изля направо в гърлото си. — И така, аз платих, каквато цена е определена за депозита, и Николао, сарафът на Корвин, ми върна пакета, без да продума. Разбрах по начина, по който се беше вторачил в мен, че нещо не е наред, защото ми изглеждаше като бухал след дълги нощи, прекарани в пост, втренчен в някоя парализирана мишка… — изпи още един черпак. — Всъщност, докато сграбчвах с цялата си бързина плячката, го видях как дава знак на двама типове не за препоръчване, които се шляеха наблизо.
	Черпакът удари на празно в кратера и Аврелий кимна на _pocillatore_ бързо да донесе още вино, преди още желанието за разказване на гърка да е пресекнало.
	— Накратко, плюх си на петите, изминах цялата улица в тичане и свърнах към пазарния площад с двамата, които продължаваха след мен като кучета, надушили заек — почна и втория кратер Кастор. — Озовах се пред една врата и бърз като порче, се шмугнах през нея. Двамата минаха, без да ме видят, и аз си отдъхнах облекчено… Ох, искаш ли малко и ти? — попита го великодушно, виждайки едва сега празната чаша на господаря си. — Ех, _domine_, няма да повярваш, но в стаята, в която се скрих, имаше едно много красиво голо момиче, което в този момент сякаш беше излязло от утробата на майка си. Девойчето ме погледна и се разкрещя от ужас, а аз се опитах да я успокоя…
	Аврелий бавно отпи от бокала с вино, отпуснат му от слугата, питайки се кога все пак свирепите наемни убийци са го настигнали.
	— Тя веднага разбра с кого си има работа и промени държанието си. Оставаше малко, за да сключим примирие, когато се появи един щурак със слонско телосложение и с метла в ръката…
	— Съпругът, ето го и обяснението за синината ти — намеси се Аврелий, хилейки се. — Сега обаче сме сигурни, че _nummulari_ на Корвин имат лошия навик да си пъхат гагата в запечатаните депозити. Това вече само по себе си представлява тежко престъпление, защото законът постановява, че банкерът трябва не само да ти върне сумата _quando voles et ubi voles, във всеки един момент, на всяко едно място_, но трябва и да ти възстанови точно същите монети, които си му поверил, а не само същата сума пари.
	— По каква причина? — попита го учудено Кастор.
	— Просто е — заобяснява патрицият. — Едно е да дадеш на някоя банка пари, за да ги инвестира, тогава се касае за незапечатан депозит, върху който _nummularius_ е длъжен да ти плати голяма лихва, но съвсем друго е обаче да повериш определена сума само за съхранение или като гаранция по договор. В този случай клиентът плаща на банката в замяна на услугата, която му извършва. Често обаче тези депозити остават пасивни с месеци, а понякога и с години…
	— А горкият банкер е принуден да ти пази съкровището добре заключено в каса, когато обаче има начин да го използва… Обзалагам се, че Корвин, който не понася много разхищенията, пуска незабавно в обращение всичките пари заедно с тези запечатаните!
	— Точно. Следователно, за да се уверим, следващия път трябва да използваме истински монети.
	— Следващия път? Да не си мислиш, че ще се върна там, _domine_? Тези ме разпознаха и дори и да ме натъкмиш като Зевс от Олимп с мълнията в ръка, не биха се хванали повече на въдицата!
	— Вярно е, ще ми е нужен някой друг — разсъди патрицият, замислен. — Някой доверен и честен мъж, който да изпълни ролята на подставено лице, без да се поддава на лесни изкушения…
	— И за да е по-убедителен, да не знае нищо за истинските ти цели… Злият късмет показва обаче, че подобна перла не съществува — завърши Кастор.
	— А всъщност — да, той е точно под този покрив! — потвърди тържествуващо Аврелий. И извика Парис на висок глас.


>	Глава VII
>	В навечерието на Ноните през ноември

	На следващия ден Парис, в пълно неведение за истинската цел на мисията си, тръгваше към гишето на Николао, снабден с пакетче с истински ауреи. За по-голяма сигурност Аврелий беше заповядал на своите нубийци да не го изпускат от очи, защото беше ясно, че който и да е незначителен бияч щеше да отстъпи с бяг пред осем яки носачи, черни като катран и нетърпеливи да си почешат ръцете.
	Впрочем патрицият никога не съжали за покупката на тези роби. Осмината, които твърдяха, че са братя, в Александрия се бяха изпречили пред очите му в момент на отчаяние, тъй като бяха част от охраната на някакъв египетски свещеник, изпаднал в немилост пред прокурора на Рим. След присъдата на господаря им щяха да бъдат назначени като гребци на галерите, освен ако някой набързо не ги купеше. Аврелий не можа да устои. Високи и много тъмни, нубийците бяха точно онова, което се искаше, за да придаде класа на своя портшез. Тогава матроните от Вечния град щяха да се състезават коя от тях да се качи в него…
	Така и стана. През следващите години, освен всичко друго, тези толкова декоративни слуги се бяха оказали и стойностни охранители заради доказаната си преданост. Затова патрицият без никакви угризения изпрати благочестивия интендант в бърлогата на лъва, защото му беше ясно, че ще бъде добре защитен.
	Парис току-що беше затворил вратата зад гърба си, когато чукчето върху нея заби с толкова настоятелни почуквания, че бяха в състояние да разбудят дори _ostiarius_ Фабел, който както обикновено дълбоко спеше в своята портиерска стаичка на входа на _domus_.
	— Жив ли е още? — изкрещя момичето, втурвайки се навътре като светкавица.
	— Спокойно, Нанион — възпря я Аврелий. — Кастор е много добре, но на мен ми се налага да разменя две думи с теб.
	Слугинята се дръпна назад, като обърна очи. Отдавна се знаеше, че щом някой господар съобщава на слугинята си, че иска да размени две думи с нея, разговорът им може да завърши само по два начина: или в леглото, или с бичуване.
	— Ела тук, няма да те изям! — настоя Аврелий, сграбчвайки я за туниката.
	— Аз нищо не знам! — заяви прислужничката, навъсвайки чело, и застина в упорито мълчание като гранитна статуя.
	— Касторе! — примоли му се патрицият, неспособен да придума момичето.
	Обнадеждена от присъствието на освободения роб, Нанион, изглежда, малко се поуспокои, но не спираше да се взира в Аврелий с примитивното недоверие на пленено добиче.
	— Преди всичко искам да ми кажеш дали е имало пререкание между Луцила и годеника й на разсъмване в деня на сватбата? — попита я патрицият.
	— Караница? Изобщо не ми се вярва, защото господарката обичаше Октавий и го гледаше в устата — изключи слугинята. — Но въпреки всичко не мога да се закълна, тъй като по това време вече приготвях банята.
	— Възможно ли е Октавий да я е ревнувал от някого? От Панеций например?
	Нанион избухна в смях:
	— Това смешно пременено мъжле, което винаги си изглаждаше гънките на туниката? Не, защото със сигурност не представляваше интерес за Луцила.
	Аврелий кимна, като се замисли дали пък старата Испула е видяла добре. По средата между нейната стая и спалнята на момичето беше целият перистил и възрастните хора могат лесно да се объркат, най-вече, ако току-що са станали от сън. От друга страна пък, нямаше смисъл да се вземат насериозно твърденията на глупачка като Нанион…
	— А тези виждала ли си ги някога? — подхвана отново патрицият, показвайки й амулетите на Луцила, освен куклата.
	— Какво си мислиш, че знам? Аз съм само една бедна и невежа робиня — защити се твърдоглавото момиче.
	— Така е, не струваш много. Сега, след като вече няма жени, на които да прислужваш в къщата на Ариан, със сигурност ще бъдеш продадена — излъга я Аврелий.
	— Не искам да попадна на пазара за роби! — извика прислужничката.
	— Бъди спокойна, изглежда, няма да е нужно, тъй като бордеят на уличка „Олмо“ е готов веднага да те купи — продължи Аврелий с безразличен тон, опитвайки се да постави на изпитание откровеността на слугинята. Знаеше от опит, че много от тях имат навика да се правят на по-глупави, отколкото са, за да избегнат неприятностите, но при положението с Нанион се опасяваше, че наистина се намира пред безнадежден случай.
	Робинята се колебаеше и не се решаваше.
	— Ако се държиш добре, той ще те купи! — обеща й непредпазливо Кастор с надеждата да я придума.
	— И идвам да живея с теб? — попита Нанион, като цялата засия.
	— Естествено — потвърди бързешком Аврелий, докато гъркът си прехапваше езика, защото едно беше от време на време да се вижда с малката робиня и съвсем друго — да заживее с нея.
	— Ех, в този случай… — засмя се успокоена Нанион, а Кастор се хвана за главата.
	— Значи ги разпознаваш? — каза патрицият, посочвайки й отново талисманите.
	— Да, бяха на Луцила. Този винаги го носеше на шията си — потвърди прислужничката и извади от купчинката един медальон от обсидиан.
	— Едно малко безформено чудовище, полуджудже, с животинска опашка и корона от пера на главата… Кой знае какво представлява? — запита се Аврелий.
	— Това е Бес, _domine_ — каза Кастор. — Простолюдието от Александрия го смята за много могъщ бог срещу лошите духове. Тук са и пръстите на Хорус, а това е възелът на Изида, който пази кръвта от отрова. Хората от Ориента се поддават много на внушения и носят по себе си голям брой дрънкулки като тези…
	— Странно, смятах, че долината на Нил вече изцяло е елинизирана.
	— Не, нещата не стоят по този начин, _domine_. Египтяните изобщо не са се отказали от своите божества. Не само че продължават да почитат чудовища с животински подобия, но и ги изнасят с голям успех в Рим.
	— Луцила използваше амулети против уроки, това ще рече, че със сигурност се е бояла от нещо. Случайно да знаеш твоята господарка откъде си ги е поръчала? — попита я Аврелий, без да храни големи надежди.
	— О, да — побърза да му отговори слугинята, нетърпелива да го предразположи към себе си. — От една сергия, далече от центъра, близо до някакви храмове, или бяха колонади, и една борова горичка…
	Сенаторът въздъхна. Храмовете в Рим бяха стотици, а също така и портиците. Що се касаеше до пиниите, квиритите притежаваха такова количество, че можеха с тях да засадят всичките си колонии.
	— Опитай се да бъдеш малко по-прецизна — помоли я той.
	— Минаваше се през една голяма врата…
	— По цялата крепостна стена на Рим е пълно с врати! — избухна Аврелий.
	Но слабите ресурси на Нанион се бяха изчерпали, докато напрягаше паметта си, и затова тя започна да хленчи:
	— Имаше столове и един плешив продавач. Господарката говори с него, а след това се видяхме с Лорид. Не си спомням друго!
	— Лорид, прислужничката на Камила ли? — каза сенаторът.
	— Да. Аз исках да я поздравя, но Луцила ми попречи. Въпреки че бяха приятелки…
	— Кажи ми, ще можеш ли да разпознаеш мястото, ако го видиш отново?
	— Не знам, аз съм само една бедна… — запелтечи Нанион, но Кастор се оказа чевръст и й затвори устата, преди да започне с вечните си оплаквания.
	— Нубийците върнаха ли се? — скочи на крака с нови сили патрицият.
	— Точно в този момент, _domine_ — потвърди Кастор.
	— Добре! Момиче, качвала ли си се някога в портшез? — попита я Аврелий, докато слугинката ококорваше очи от вълнение. — Приготви се, ще направим една обиколка!
	Носачите преминаха през една от портите на Сервианската стена, задъхвайки се, защото вече бяха обходили по-голямата част от крепостния зид, без Нанион да даде знак, че е разпознала мястото.
	От своя страна, слугинята твърде много се забавляваше. Полегнала върху възглавниците от тънко ленено платно, непрекъснато вдигаше или дърпаше пердетата на носилката и насърчаваше нубийците с подстрекателните си викове. Кастор, който следваше пеша портшеза, изобщо не се развличаше, разяждан от съмнението, че малката робиня съзнателно ще продължи да се протака, за да удължи разходката си.
	— Жаден съм! — изхърка в агония най-накрая освободеният роб, хвърляйки се изнурен върху паважа.
	На Аврелий не му оставаше друго, освен да даде заповед да спрат.
	След здравото пиене групичката се събра пред _thermopolium_. На този етап от първоначалния им устрем вече беше останал само някакъв смътен спомен.
	— Може би е по-добре да се откажем — призна си патрицият, на когото идеята да покаже на Нанион всичките врати на Рим вече не му се струваше твърде брилянтна.
	— Ама защо? Да опитаме отново! — започна да протестира прислужничката, която за нищо на света нямаше намерение да съкращава обиколката. — Ако успея да видя онази странна бяла къща, със сигурност ще намеря пътя!
	Аврелий и Кастор я погледнаха неразбиращо.
	— Една голяма сграда, без прозорци, построена като триъгълник, с висок връх и две колонки отпред — обясни им Нанион.
	— Говори за пирамидата на Цестий! — възкликна сенаторът и шествието потегли отново.
	Когато обаче се появи мавзолеят, който Гай Цестий, посветеният на Изида, беше накарал да му построят под формата на египетска гробница, момичето пое командването на експедицията и упъти носачите към вратите Невия и Капена.
	— Връщаме се към центъра — отбеляза Аврелий. — Улицата трябва да е Апия, в отсечката след порта Катена има много храмове, а също и една горичка. Това е този на _камените_, където Нума Помпилий се е срещал с нимфата Егерия.
	— Не можа ли да ни го каже веднага тази глупачка, вместо да ни кара да обикаляме напразно с часове? — оплака се раздразненият Кастор.
	Междувременно нубийците, укрепнали от виното, на бегом преминаваха последния отрязък от улицата и скоро пред тях изникнаха храмовете, пиниите и свещеният извор.
	— Тук е! — изпляска с ръце прислужничката, горда, че е отвела малкия отряд до целта.
	— Къде тук? — попитаха я едновременно Аврелий и Кастор.
	Навсякъде наоколо, на кръстопътя между Апия и Латина, веднага след края на свещената гора, се бяха ширнали редиците на превозните средства от всякакъв тип и размер, които пътуващите от юг бяха принудени да оставят, за да влязат в града. Целият Рим през дневните часове беше пешеходен остров и никое превозно средство, теглено от животни, не можеше да влезе в него, затова количките, двуколките и каруците, заедно с _readae_ на четири колелета и тежките _plaustra_, предназначени за превоз на стоки, ги паркираха безразборно из околните пътища.
	— Сергията беше точно под това дърво, а продавачът имаше бяла дреха… — припомни си момичето.
	На полянката обаче се виждаше само един зле облечен старец, който дремеше на сянка. Забелязвайки обаче, че група елегантни персонажи го сочеха с пръст, той побърза да се изправи:
	— Благородни господа, искате да оставите портшеза си ли? Може да бъдете спокойни, Македоний ще ви го наглежда ден и нощ!
	— Търсим един египетски продавач, може би е свещеник… — каза Аврелий.
	Човекът, отговорен за паркирането, набръчка чело, а след това се разсмя от сърце:
	— Ох, ама вие говорите за Селянина! Ама какъв ти египтянин, той идва от Ферентум! Както и да е, лошото е обаче, че нищо не може да се направи, защото няма повече възли на Изида и свещени кобри. Сега продава етруски статуетки, които ги произвежда братовчед му от Остия.
	„Какви ти омагьосани амулети и магически талисмани. Нищо друго, освен ментета!“ — помисли си Аврелий и бръкна в портфейла си, за да възнагради стареца.
	Виждайки в ръката на патриция да проблясва не обичайният половин ас, но една истинска сребърна сестерция, Македоний още повече се разгорещи:
	— Защо не вземете един паланкин, за да се върнете в центъра? Това е нова услуга, която аз самият предлагам. Всеки, който идва отвън, си оставя тук каруцата и продължава с моя стол с носачи, много по-икономичен от която и да е носилка — предложи вежливо и с широк жест им посочи пищното средство, което беше оставено на разположение на пътуващите: един стол, нищо повече от един дървен стол, към чиито крака бяха привързани два здрави пръта.
	Македоний изсвири и преди още Аврелий да има време да се откаже, две поотраснали момчета излязоха на бегом от една _popina_, там, наблизо.
	— Атий, Рабирий, бързо идвайте тук. Имам работа за вас!
	— Никак не е лошо като идея — оцени Кастор, заемайки място в нестабилното столче. — Ще ме спаси отново да премина пеша през цял Рим, докато ти, _domine_, и Нанион ще може пак да използвате носилката, за да се върнете удобно вкъщи…
	— Един момент! — намеси се Аврелий, обръщайки се към Македоний. — Случайно да си забелязал сред клиентите на Селянина едно младо смугло момиче, придружавано от тази робиня? — попита го, като придърпа напред опълчващата се Нанион.
	Македоний огледа из основи малката прислужничка.
	— Може би намекваш за една красива дама, която беше облечена в зелена дреха с изящна бродерия? — попита го той.
	— Да, да — потвърди Нанион на висок глас.
	— Тогава си спомням — подхвана отново Македоний. — Беше дошла да търси определени антични амулети, но Селянина й каза да мине след няколко дни, защото се касаеше за много трудно откриваеми рядкости. Разбирате ли, трябваше да даде време на своя братовчед да ги гравира перфектно… Всъщност младата госпожа беше много удовлетворена и плати цената, без изобщо да се пазари.
	— Искаш да кажеш, че Луцила е идвала два пъти? — попита го Аврелий.
	— Да, но първия път я придружаваше една друга прислужница, спомням си го добре, защото ме помоли да й намеря място в една каруца, която излизаше от града. Обикновено никак не е лесно да се намери някой, който да те закара, но в нейния случай каруцарите се състезаваха кой да я вземе, тъй като се отнасяше за една много красива девойка, висока, добре сложена и с червени коси…
	— Точно като Лорид! — възкликна Нанион, а Аврелий разбра, че дългото му проучване не е било напразно.


	След известно време групичката се върна в _domus_ на Аврелий на хълма Виминал.
	— Господарю, това не е всичко, слушай само! — каза Кастор, връхлитайки върху патриция веднага щом слезе по чудо невредим от стола с носачите на Македоний. — Когато вие тръгнахте, аз малко се позабавих, за да разменя две приказки с човека, който се занимаваше с паркирането. Признавам ти, че работата с подвижните столове горе-долу ме заинтересува, и ако получа добра комисиона от него, ще съм склонен да го финансирам. Много от друмниците, които идват в Рим, са изнурени след дългото пътуване, но трябва да продължат пеша, защото нямат достатъчно пари, за да си наемат носилка, а с трийсетина от тези столове и двойно повече хора би могло да се организира услуга от висока класа…
	— Добре де, какво чакаш? Имаш капитали в изобилие! — възкликна Аврелий, знаейки добре, че гъркът беше натрупал през годините от бакшиши и измами фондове, които почти му стигаха, за да влезе в ордена на конниците.
	— Не бързай, трябва да се тръгне предпазливо с инвестициите, не искам да свърша като Македоний! Той също е имал нещо настрана, но сега… Двамата силни младежи, които ме донесоха на гръб дотук, са синовете му и до миналата година са работели като моряци по азиатските курсове. Преди няколко месеца решили да се върнат в Рим със спестяванията си и да започнат някаква дребна дейност с баща си. Парите обаче не били достатъчни, затова се обърнали към едно гише…
	— Не ми казвай! — подскочи Аврелий.
	— Да, уви. С оглед на тяхното доста скромно положение намерили всички врати пред себе си заключени и попаднали в ноктите на _argentarii_ на Корвин. В замяната на заем с непосилни лихви горкото старче било принудено да ипотекира къщата си и малкият семеен колумбарий, в който почиват костите на съпругата му.
	— Мога да си представя как са се развили нещата по-нататък. При изтичането на срока, след като не успял да върне сумата, Македоний е трябвало да поиска друг заем, за да им плати с него лихвите…
	— … и се е вкарал в дългове до шия, загубвайки къщата си, гробницата и спестяванията на синовете си. Сега тримата са принудени да спят в носилките, които охраняват — завърши Кастор.
	„Този проклет лихвар, само да намерим начин да го сгащим!“ Аврелий за миг се запита колко от желанието му да разобличи кожодера се дължи на вроденото му чувство за справедливост и колко на жалката надежда един ден да види гордата Камила как тича към него да проси помощ.
	— Трябва да се информираш за финансовата ситуация на Ариан — реши най-накрая, потискайки остатъчните си скрупули. — Искам да разбера на кого принадлежат _domus_ и училището. Откъде да знаем дали Корвин не е вкарал в беда и собствения си тъст, а онзи не иска да го разобличи? А може и Луцила да се е натъкнала на нещо, което да не е било наред със сметките на баща й. Според Иринея на момичето изключително му се е удавала математиката и е вероятно тя да се е оправяла с парите по-добре от родителя си…
	— Господарю, съобщение! — възкликна в този момент Парис с прегракнал глас. С воднисти очи и вечно течащ нос, интендантът се затрудняваше да премине през входа на таблинума, както се беше навлякъл с трите си вълнени туники една върху друга, които го правеха да изглежда като кафяв мечок, който току-що се е събудил от зимен сън.
	Движейки се с мъка заради тройния слой дрехи, администраторът предаде на Аврелий писмо и запечатан пакет. Нервното движение, с което патрицият счупи печата върху пергамента, не убегна от хитрите очи на Кастор. Със сигурност господарят му се надяваше на послание от Камила.
	С разочаровано изражение обаче Публий Аврелий му подаде листа.
C>
	В името на уважението, което ми дължиш заради моята достопочтена възраст, те моля да прибереш на сигурно място този плик. Vale!
@	Испула Камилина до сенатор Публий Аврелий Стаций
C$
	— Всеки човек, за да очарова някоя хубава жена, любезничи с децата й, ама ти, изглежда, си решил да започнеш с баба й! — подигра го Кастор.
	— Може би Испула е открила нещо лошо за някой от членовете на своето семейство. Вече съм убеден, че всички Ариановци имат скрити тайни — измърмори патрицият, опипвайки пакета, за да се опита да разбере какво съдържа, без да наруши целостта му. — Все пак трябва проследим Лорид, прислужницата на Камила, а също и ученика, за когото говореше Помпония. Дай някой и друг подкуп, Касторе, и се опитай да разбереш какво е станало с тях.
	— Както обикновено, на мен се пада най-тежката работа и всичко това само защото аз съм слугата, а ти господарят! Вижда се добре, че при римляните никога не е имало демокрация…
	— Знам вече какво ще ми кажеш — засмя се Аврелий, изпреварвайки тирадата на александриеца. — Преди много време, когато квиритите все още живеели в скромни колиби от тор, вие, гърците, вече сте били издигнали грандиозните си храмове и измислили правото на глас. Жалко обаче, че вашата хубава демокрация се е отнасяла само до едно незначително малцинство, а жените, чужденците и робите са били изключени от нея…
	— Винаги е по-добре от вашия _Senatus Populus Que Romanus (SPQR)_ — репликира го раздразнено Кастор. Това _Populus Que_ е написано само за да залъже простолюдието, а Сенатът не е нищо друго, освен хор от побелели дъртофелници, готови да се подчинят при най-малкия знак от страна на императора!
	— Рим поне не е стиснат като гръцките градове при даването на гражданство на чужденците, когато те го заслужават — заяви патрицият.
	— А Панеций тогава, а Николао? А долуподписаният? — възрази Кастор с обиден глас. Александриецът беше роден като роб и колкото и да беше богат, никога, ама никога, нямаше да се извиси до ранга на римския гражданин. — Не че въздишам да съм част от вашето варварско общество, нека добре да се разберем! Аз, гъркът, от благороден произход… — побърза веднага да уточни, докато Аврелий запазваше любезно мълчание относно знатния род на предания си секретар, плод от продажната любов на една блудница с някакъв преминаващ моряк.
	— Кой ти е казал, че Панеций и Николао не са се възползвали от правото си на гражданство? — държеше все пак да го оспори патрицият. — Ако вместо обикновени освободени роби бяха _libertini_ — тоест деца на освободени роби, — би могло да са записани към някоя триба. Това е особеност, която трябва да се вземе предвид, гледай да се информираш от архива.
	— Всеки един претекст е добър, за да ме накараш да изплезя език от работа! — избухна Кастор и Аврелий, за да го укроти, трябваше да му обещае някакво извънредно възнаграждение.
	— Също така предай това съобщение на Юния Иринея, защото имам намерение да я поканя на вечеря — добави патрицият, докато гъркът си тръгваше, като си подсвиркваше.
	Влизайки във вестибюла на големия _domus_, Кастор се развесели на самия себе си заради ловкостта, с която беше завел господаря си точно там, където на него му изнасяше. Всъщност, за да получи информация от архива, щяха да са нужни пари за много бакшиши, освен големия отрязък от време. А пък и близо до канцелариите имаше една отлична _popina_. Следователно тази задача щеше да му донесе няколко дни отморяващи екскурзии и паузи, през които щеше дълго да се заседява в таверната… и всичко това в комплект със значително възнаграждение!
	Освободеният роб реши, че никога не би сменил господаря си, защото кой друг, освен твърде благородният и ексцентричен Публий Аврелий Стаций, щеше да бъде толкова великодушен, за да се престори, че се е оставил да го измами по такъв начин?


>	Глава VIII
>	Ноните през ноември

	На следващата вечер Аврелий се въртеше нервно из трапезарията и даваше съвети за последните корекции по трапезата. Юпия Иринея, прочутата математичка, свикнала да споделя масите на царе и императори, беше приела поканата на патриция, а току-що споменатият нямаше никакво намерение, разбира се, да се представи зле пред нея.
	Оставаше съвсем малко време до срещата им и Аврелий приключваше с контрола дали всичко е на мястото си.
	— О, богове, а вие какво правите тук? — попита, виждайки група музиканти, които настройваха инструментите си.
	— Аз ги повиках, за да радват угощението ви — обясни Кастор, който надзираваше приготовленията.
	— Луд ли си? Иринея идва, за да разговаряме за философия, а ти ми докарваш музиканти! По-скоро внимавай как виночерпците разреждат виното, да не объркат мярката!
	— Както желаеш, _domine_ — отвърна му гъркът с повдигане на раменете, а в това време робите известиха за пристигането на гостенката.
	Сенаторът се затича да посрещне с всички почести авторитетната жена учен, като не щадеше силите си да й угоди по всякакъв начин.
	След стопяване на ледовете помежду им започнаха да вечерят. Пред пържените луковици Публий Аврелий и Юния Иринея откриха, че са посещавали едни и същи градове, а докато опитваха от гърдите на свиня майка, си говореха като стари приятели за книги, философия, изкуство и пътешествия. Бяха вече на сусамените питки, когато патрицият непредпазливо дръзна да я попита:
	— Какво ще кажеш за Камила?
	Безразличният тон на Аврелий не подведе нито за миг хитрата му събеседница, която му отвърна:
	— Това момиче трябва направо да те е омагьосало, сенаторе, след като се интересуваш за нея дори в мое присъствие…
	— Случайно и теб да те е интересувала Камила? — продължи да настоява Аврелий, в плен на лекото си раздразнение.
	— Глупав римлянино! — засмя се Иринея, без изобщо да се обиди. — Вие, квиритите, си давате вид на твърде освободени от предразсъдъци, но дълбоко в душите си оставате неизлечими Катоновци!
	— Моля за извинение, не заслужавам прошката ти — призна си вече сконфузен патрицият.
	— Освен това, сенаторе — подхвана отново Иринея, — дори не си разбрал правилно за коя става дума, защото моята фаворитка не беше Камила, а нейната сестра Луцила… По време на уроците забелязвах, че тя се вторачваше в мен, наблюдавайки ме внимателно, сякаш се опитваше да прочете вътре в мен кой знае каква съкровена тайна. Много скоро започнах да изпитвам странно привличане към нея, което не можех да си обясня. Опитвах всячески да го прикрия, но Луцила въпреки това се досещаше и се възползваше от него, а тогава беше само на шестнайсет години… Когато обаче разбра, че вместо да се поддам на нейните ласкателства, имах намерение да избягам от тях, се обърна насреща ми като звяр. Някакъв студент беше разобличил баща й и тя ме заплаши, че ще направи същото с мен. Наложи се да изоставя всичко и да се върна в родния си Коринт, откъдето започнах своите странствания: Ефес, Антиохия, Кесарея, Александрия… Луцила беше една малка очарователна пепелянка, но в края на краищата не мога да се оплача, защото аз имах късмет с нея.
	— Но другите не? — попита я Аврелий, като междувременно се възхищаваше на бодрия кураж, с който тази жена споделяше, че е изпитала чувство, което мнозина щяха да осъдят като непочтено. — Кажи ми за кого намекваш, моля те…
	— Само някакво усещане, може и да бъркам.
	— Имам нужда да го знам, Юния.
	— Мисля, че имаше нещо между нея и Панеций — призна най-накрая Иринея.
	— А младият Октавий?
	— На осемнайсет години отива да живее в къщата на Ариан. Красив, образован, възпитан и притежава всичко, което всяко едно момиче би могло да желае от мъжа. Самата Камила, твърде студена и въздържана, се прехласваше по него. Възможно е Луцила, в опита си да го вкара и него под властта си, да се е превърнала в жертва на собствената си игра. Понякога точно този, който се мисли за много силен, може по-лесно да се влюби до уши.
	— А ти, Юния, никога ли не се влюбваш? — попита я Аврелий, удивлявайки се как тази нито красива, нито дори твърде млада жена го очароваше толкова много.
	Жената учен повдигна проницателните си очи към него, в които се долавяха иронични пламъчета.
	— Ооо, не се опитвай да ме прелъстяваш, Аврелий! За мен времето на лудостите е отминало отдавна. Да обичаш уморява и те лишава от всякаква енергия. На този етап мога да си позволя само някоя гальовна емоция. Вече предпочитам лекия аромат на орловите нокти вместо опияняващия на жасмина. Не, в интерес на истината съм живяла много, за да съм способна да се влюбя до уши, сенаторе, дори и в мъж като теб… И ако понякога си позволяваме по някоя благоразумна лудост — завърши жената, смеейки се, — то е, защото знаем добре, че не рискуваме нищо. Наясно съм например, че утре животът няма да е по-различен от обичайното нито за теб, нито за мен само защото ние двамата сме правили любов…


>	Глава IX
>	Осмият ден преди Идите на ноември

	На следващата сутрин сенатор Публий Аврелий Стаций влизаше в библиотеката на Азиний Полион, която по това време беше вече пълна с народ. Откакто тарифите за преписване се бяха покачили на една сестерция за пет страници, напливът към публичните зали за четене се беше увеличил прекалено, защото само който имаше много пари на разположение, можеше да си позволи лукса да си купува книги.
	Аврелий беше един от тях. Стар клиент на Созиите, прочутите издатели от уличка „Тусколана“, от които купуваше голям брой книги, въпреки че в последно време беше започнал все по-често да се обръща и към Сатурнин от улица „Арджилетум“. Независимо от това, какъвто беше лаком читател, свитъците никога не му стигаха и затова често посещаваше и библиотеки в търсене на древни и непознати произведения, а тази беше вече четвъртата, в която пристъпваше тази сутрин, но усърдното му проучване този път не беше толкова свързано с някаква книга, а по-скоро с един читател.
	В този момент патрицият тъкмо обхождаше препълнените с пергаменти етажерки, за да може да наблюдава скришом учените, наведени над разгърнатите върху големите дървени маси папируси. Разтревоженият поглед на разпоредителя постоянно го следваше, който внимаваше да не го изпусне от очи, защото нямаше да е за пръв път, когато скъпоценен свитък изчезваше след посещението на някое конте…
	Уморен от подозрителното ходене нагоре-надолу на патриция, недоверчивият библиотекар реши най-накрая да се намеси, вървейки по петите му:
	— От доста време ходите напред-назад, мога ли да знам какво търсите? — попита го неучтиво.
	— Исках… — поколеба се Аврелий, тършувайки в паметта си за някое трудно откриваемо заглавие… — „Одите“ на Бакхилид! — възкликна най-накрая, сигурен, че в цял Рим не се намираха повече от десетина копия.
	Мъжът прие поръчката му, като предпазливо го изгледа, и преди да се отдалечи, направи знак на заместника си да надзирава посетителя, който не му вдъхваше доверие. Патрицият побърза с наблюдението си, което ставаше все по-трудно заради факта, че половината от присъстващите му обръщаха гръб, а за да зърне лицата им, трябваше да се качи на дървения балкон, на който помощникът на цербера стоеше на пост, решен да откаже преминаването по него на когото и да е. От своята позиция в ниското Аврелий обаче не виждаше нищо друго, освен качулки, мантии с качулки и бръснати вратове, твърде трудни за разпознаване. Освен това жестокият, но прекалено компетентен библиотекар вече се връщаше в ръка с едно от неоткриваемите копия на Бакхилид.
	Тогава патрицият се престори, че се спъва, и в тромавия си опит да запази равновесие се подпря на един _volumen_ с огромни размери, който на свой ред поддържаше десетки по-леки свитъци.
	— Внимателно, този папирус от Теофраст е много крехък! — изкрещя церберът, нахвърляйки му се, но книгите вече падаха с трясък по пода, докато трийсетина глави се обръщаха едновременно към него.
	— Съжалявам, аз… — запелтечи сенаторът със засрамен вид, но той беше напълно опроверган от ликуващото изражение в очите му, защото неговият човек беше точно там, на втория ред.
	— Обзалагам се, че го направи нарочно! — изръмжа презрително пазителят, размахвайки свитъка. — А аз трябва да предам на непохватник като теб това твърде рядко издание на Бакхилид?
	— Благодаря, но вече не ми е нужно — отвърна му херувимски патрицият, отправяйки се бързешком към _scriptorium_, в който беше разпознал Панеций.
	— Определени грубияни дори не бива да влизат тук, вътре… — мърмореше разярено церберът, докато онези двамата влизаха в атриума.
	— Каква щастлива случайност, че се срещаме така! — възклицаваше малко след това Аврелий, настанявайки се до граматика на една мраморна скамейка във входа.
	— Случайност? — повтори мъжът от Ефес и се усмихна, оставяйки го да разбере, че не вярва изобщо в непредвидеността на срещата.
	— Мислех си, че си в училището — излъга сенаторът.
	— Вече рядко ходя в него — обясни Панеций. — Отсега нататък друг ще го управлява и по-добре е да не се намесвам.
	— Октавий е твърде млад, за да върши всичко сам. Със сигурност твоят опит ще му бъде безценен.
	— Вижданията ни относно преподаването са твърде различни и започвам почти да вярвам, че той има право, когато ми казва, че не мога да се адаптирам към модерните времена. Новите преподаватели често са неподготвени, защото само щедростта на политиците им е помогнала за място в класната стая, и според тях учениците май трябва да се притесняват само дали имат последен модел _capsa_ и по-елегантен калем… Училището вече е докарано дотам, че се приемат за квадривиума хора, които не могат да различат дори една бета от една тета. Следователно няма нищо изненадващо: как може да се претендира за усърдие, ако не се избират наистина способни ученици?
	— Разбирам недоумението ти, Панеций. Жаждата за знания обаче е силна и никога както в наши дни не е имало толкова много хора, които да могат да четат и да пишат: слуги, роби, хора от народа, дори кръчмарите и _lupael_.
	— Но нивото на подготовката е недобро и само който има пари, за да си плати на частни учители, успява да достигне максималните нива. Така се увековечава неравенството, но не това, което се базира на заслуги, а това, което е плод на парите. Едно време, ако наистина си бил добър, можеше да демонстрираш цената си дори и с оскъдни средства…
	— Въпреки това успяваше само една незначителна бройка! — възрази патрицият.
	— Когато пристигнах от Ефес — продължи Панеций, — бях един млад ентусиаст, изгарях от желание да предавам на другите онова, което знаех… Хвърлих се в начинанието на Ариан телом и духом, години наред се жертвах, поставяйки работата си над всичко, също и над достойнството си, дори и то да струваше нещо. А сега се оказах с празни ръце.
	Сенаторът слушаше, насилвайки се да разбере отличните доводи на Панеций, но въпреки това не можа да не си помисли, че вижданията на ефесеца са малко ограничени. В Рим не господстваше вече тесен кръг образовани аристократи, а цезар, за когото всички граждани бяха еднакви: принадлежащите към ордена на конниците — търговци, банкери, предприемачи — имаха вече същата тежест като благородниците от класата на сенаторите. Бяха отминали времената, когато героичните примери на Муций Сцевола и Хораций Кокъл са карали врага да отстъпи, защото за въоръжението и издръжката на един легион бяха нужни пари, пари и пак пари, а развиващите се нови класи трябваше да ги изкарат… При това положение как тогава да се претендира културата да остане монопол само за един затворен кръг от привилегировани? Разбира се, за строгия учител беше тежко да даде път на новите амбициозни поколения, които свободно си купуваха постове и почести под звъна на сестерциите… и още по-трудно му беше да се види избутан настрана в полза на Октавий, който в сравнение с него имаше скромно потекло и беше много години по-млад!
	— Пропилях съществуванието си за някаква привидна слава, в илюзии — каза го почти неволно освободеният роб. — Отказах се да живея в първо лице, за да го направя чрез книгите. Така виждах реалността, интерпретирана чрез литературата, а чувствата ми изглеждаха смътни и успокояващи като зимна виелица, когато я наблюдаваш вътре от стаята си, близо до един хубав топъл мангал. Не изпитвах емоции, а четях за тях…
	Патрицият кимна, защото познаваше коварната отрова от страниците на пергамента, опасното изкушение, в което той самият понякога беше изпадал, да моделира живота си според литературния модел, вместо обратното.
	— След това открих, че книгите не са достатъчни — подхвана отново Панеций, — но на този етап вече бях изгубил всичко, дори способността да се презирам. Сега се чувствам провален и се питам кому е нужна цялата тази моя ерудиция…
	— Провален? Не бих казал, ти си образован, уважаван, заможен…
	— Завиждам на бедните, неграмотните и всички онези, които знаят да се радват и да страдат от свое име, без да четат как другите са го направили! Бих искал да имам същата вяра като жените от народа, които благочестиво прегръщат камъка на Великата майка, защото сама по себе си нашата философия е неспособна да ни даде отговори!
	— Култът към боговете не е нищо друго, освен половинката мярка, която да утешава невежото простолюдие — уточни отегченият Аврелий, — а свободомислещите трябва да са в състояние да са си достатъчни сами на себе си, без да се страхуват нито от човеците, нито от божествата, нито от съдбата, нито от смъртта.
	Панеций се засмя. Усмивката му беше студена, металическа и сякаш изскърца:
	— Ах, твоят Епикур! Учи да се издигаме над всичко, както над болката, така и над удоволствието, и да се освободим от фалшивите си нужди… но какво правиш, сенаторе, когато откриеш, че тези нужди всъщност са били действителни и всичките благоразумни идеи на учените не са успели да ги удовлетворят? — размишляваше яростно освободеният роб. — Вярвах, че ще получа това, което искам, кланяйки се на властимащите; преглъщах униженията, потискайки гордостта си и самозалъгвайки се, че съм по-добър от тях… и всичко това, за да открия, че са ме използвали само като временен пазител на чуждите богатства и са били готови да ме изхвърлят, когато вече нямаше да съм им необходим!
	— Аврелий слушаше удивено това горчиво излияние. Може би след известно време и той би се почувствал беден сред удобствата си, сам сред приятелите си, жените, робите. Кой знае дали в този ден, в който възрастта и болестите щяха да отдалечат усмивките на дамите и възхищението на равните нему, Епикур щеше да му е достатъчен? Каза си обаче, че виктимизмът на Панеций е твърде изстрадан, за да се крие в него само разочарованието от работата. Изглежда, под него се беше притаило нещо много по-голямо. Може би след провокация, способна да улучи целта, освободеният роб щеше да се изпусне и да каже нещо…
	— Какви задълбочени слова, Панеций, и само защото едно момиче е предпочело друг пред теб! — каза му тогава, преструвайки се, че го подиграва.
	И ето ефесецът избухна, позеленял от яд:
	— За какво момиче говориш?
	— За Луцила? Видно е, че се измъчваш заради нея, и мога да те обвиня. Разбира се, е малко странно, че е мъртва точно преди да се омъжи, и не за когото и да е, а за твоя пряк съперник, същия, който ти отне благоразположението на Ариан и работата, на която държеше много…
	— Защо говориш напосоки? Какво знаеш за Луцила? Та ти дори не я познаваше!
	— Виждал съм я само веднъж и ми беше достатъчно, за да забележа колко беше красива, скромна, вежлива. Жената, която всеки един мъж би искал до себе си.
	— Тогава ме остави да ти кажа, че нищо не си разбрал за нея! — избухна освободеният роб. — Симпатична и любезна, така изглеждаше на всички, но вие не знаете…
	— Ти си я обичал и не си могъл да понесеш Октавий да ти я открадне.
	— Не, мразех я! — извика озлобено Панеций. След това обгърна главата си с ръце и продължи с нисък глас: — Може и да съм я обичал преди много време, но тя успя да отрови дните и нощите ми.
	„Предаде се — помисли си Аврелий. — Сега трябва да го накарам да говори и пак да говори…“
	— Любовници ли бяхте? — попита го.
	Освободеният роб се поколеба, разкъсван между желанието да сподели мъките си и недоверието, което му вдъхваше този твърде самоуверен мъж.
	— Това е труден въпрос, поддаващ се на различни отговори — каза накрая. — Луцила беше девствена и никой римски съд не би могъл да ме обвини, че съм я прелъстил…
	— Обаче? — подтикна го патрицият.
	Панеций си прехапа устната. Не беше смутен, но от него прозираше някакво старо страдание, с което отдавна беше свикнал.
	— Кому е притрябвало да говорим за нея? Тя е мъртва.
	— Въпреки това? — повтори напиращият Аврелий.
	— Израсна пред очите ми, разцъфтя изведнъж. Беше красива, дори повече от красива, защото от нея се излъчваше някакво животинско привличане, като това на черния камък, който привлича желязото… Току-що беше навършила шестнайсет години и ние често ходехме заедно в храма на богинята. Там винаги имаше много хора и понякога тълпата от вярващи я притискаше към мен. Аз стоях неподвижен и мълчалив, развълнуван от този контакт, който смятах за случаен, но нощем си фантазирах за моминското й тяло, срамувайки се ужасно, че разсъждавам по този начин за една толкова млада и целомъдрена девойка… Лека-полека обаче си дадох сметка, че тя не само съвършено осъзнаваше ефекта, който упражнява върху мен, но и търсеше нарочно възможности, за да ме провокира, да ме смути в присъствието на другите, дори пред баща си… Това беше началото на дълго страдание, защото тя ме търсеше навсякъде, идваше скришом в стаята ми. Аз се страхувах за нея, а и за самия себе си. За кратко се превърнах в инструмент за нейните удоволствия, капризи, бях третиран като роб или още по-зле, като животинче за компания, от онези, които е забавно да ги дресираш, за да се смееш след това на тяхната недодяланост…
	— Не ми изглежда ситуацията да е била чак толкова драматична — омаловажи сенаторът, сдържайки усмивката си при мисълта, че мнозина от неговите познати, не така чувствителни и безскрупулни като добрия освободен роб, биха дали мило и драго, за да бъдат на неговото място.
	— Всичко това продължи около година, чак до официалния й годеж. През цялото това време обаче нито веднъж не ми се отдаде!
	Тази целомъдрена девойка с приведен поглед беше една разюздана и омайваща девственица, Цирцея, маскирана като непорочната Лукреция. Кой изобщо би си го помислил?
	— Тя ли беше тази, която сложи край на връзката? — настоя да узнае Аврелий.
	— Да — потвърди Панеций. — Принуди ме да се държим така, сякаш между нас не е имало нищо. Заплаши ме, че ще ме обвини за _stuprum_, ако наруша заповедите й, все пак тя беше римска девственица, а аз прост гръцки освободен роб…
	— А ти подчини ли й се?
	— Както винаги, така или иначе не можех нищо друго да направя. Луцила се беше влюбила в този инфантилен глупак Октавий и искаше да се омъжи за него на всяка цена. Опитах се да й отворя очите, но беше напразно. Все пак тя знаеше добре с кого си има работа.
	— Говорил си с Луцила сутринта преди смъртта й, нали? — попита го Аврелий, спомняйки си думите на Испула. Старицата все пак беше видяла добре. — Предполагам, че красивият Октавий не ти е много симпатичен.
	— Със сигурност не го обичам, ако това е, което искаш да узнаеш — отговори му ефесецът. — Въпреки това никога не бих си позволил да го презирам, защото в края на краищата той е огледалото, в което аз виждам отражението на самия себе си. Тъй като и Октавий се продава за няколко папирусови свитъка, вярвайки, че животът се намира там, сред онези стари шумолящи страници, вместо в нашите сърца и слабини.
	— Кой знае, може би той я е ревнувал от теб? — уточни ненапълно убеденият Аврелий.
	— Сега забрави за това, което ти казах, сенаторе, и остави Луцила да почива в мир — накара го да млъкне Панеций, изправяйки се внезапно. След това със силно издърпване се освободи от ръката на патриция и си тръгна, без да се обърне назад.


>	Глава X
>	Седмият ден преди Идите на ноември

	Силно разядосан, Кастор нахлу в таблинума като мълния.
	— Вярно ли е това, което казва Парис? Подарил си на онази префърцунената гъркиня, с натъпканата с цифри глава, огърлицата от лазурит, принадлежала на халдейската царица?
	— Да, разбира се — съгласи се господарят му с разсеяно изражение.
	— Но тя беше един от най-скъпоценните елементи в нашата антична колекция! — противопостави му се освободеният роб.
	— Юния каза, че накитът й харесва — обясни му Аврелий, изумен, че трябва да се оправдава за един толкова красноречив жест.
	Гъркът разпери ръце невярващо:
	— Никога няма да успея да разбера защо вие, квиритите, толкова държите да се реванширате пред жените!
	— Това е въпрос на престиж, Касторе. В Рим се казва, че парите _non olet_, не миришат.
	— Ех, това е същият перверзен мотив, заради който всеки порядъчен римлянин държи да построи храмове и библиотеки, да организира спектакли или да се разори от благотворителност с надеждата, че името му ще бъде увековечено върху някоя глупава паметна плоча!
	— Или в тайните мисли на една дама…
	— Ааа, ти ги наричаш тайни? — простена Парис, пристигайки в този момент. — Цял Рим вече е видял твоята огърлица върху Иринея и _clientes_ тази сутрин претендираха за двойна _sportula_. Поддържаха тезата, че щом сенатор Стаций може да си позволи да подарява бижута с такава стойност, със сигурност няма да се скъпи и за една делва вино в повече!
	— Това е добре, Парис, защото така репутацията ми ще стигне до звездите. Или може би ти предпочиташ господар със славата на скъперник? — пошегува се Аврелий.
	— Смей се, смей се, ама на мен ми се пада да напасвам сметките! — запротестира разярено пестеливият интендант, докато патрицият с отегчен жест го заставяше да мълчи, тъй като колкото и да разхищаваше, никога нямаше да успее да похарчи напълно рентите от необятното си поземлено имущество, което беше наследил от поколения немногодетни предци, или да изчерпи изобилните си доходи от корабните си агенции или от тези за обмяна на валута. Игнорирайки конското, което му изчете администраторът, Аврелий се запъти междувременно да съобщи на Кастор за своя разговор с Панеций.
	— Сигурен ли си, че ефесецът е бил трезвен, _domine_? В последно време често е виждан в _popinae_, и то винаги сам. Това е лош знак, защото и виното, както всички удоволствия от живота, трябва да се споделя — изказа мнение гъркът и за да придаде стойност на концепцията си, загреба, без да пести, от каната на господаря си.
	— Защо да го считам за пиян, Касторе? На мен ми се струва, че преживява дълбока криза. В една определена възраст често се случва да се обръщаме назад, за да направим равносметка на собствения си живот. Ти никога ли не се връщаш към миналото си?
	— Не, _domine_, когато се обръщаме назад, рискуваме да се спънем. Панеций обаче няма за какво толкова да се оплаква, защото доста добре си живее за роб, който е бил освободен от някакъв фригийски търговец.
	— Значи си бил в архива… какво друго си открил?
	— Куриозен факт за Николао, който за разлика от нашия ефесец се е родил свободен. Бил е чистокръвен римлянин от рода на Елиите, преди да се продаде на Корвин в замяна на работа и защита.
	Патрицият кимна. Не всички мислеха като него, който като древните си предци беше готов да умре, вместо да попадне в робство. В същото това общество, така развиващо се, че да позволява либерализирането на хиляди роби, и то в такава степен, че се беше появила необходимостта от закон, който да спре прекаленото им освобождаване, много от свободните граждани бяха склонни към обратното, тоест да се продадат доброволно на някой господар. От друга страна пък, как да им се чудиш, след като мнозина от робите живееха по-добре от бедните и безимотни плебеи в Древен Рим?
	Горчивите разсъждения на сенатора изведнъж бяха прекъснати от поредица крясъци, идващи от вестибюла, и веднага след това се чу шум от яростно счепкване.
	— Казвам ти, че не можеш! — викаше Парис, опитвайки се да блокира пътя на един голям и масивен мъжага с очевидно войнствени намерения. Борбата беше неравна и само няколко мига бяха достатъчни на новодошлия, за да се отърве от крехкия интендант, нанасяйки му ужасен ритник по болния от подагра крак.
	Парис се отпусна, стенейки, а мъжът с два разкрача стигна до таблинума.
	— Къде е? — попита, нахвърляйки се със стиснати юмруци върху Аврелий, докато Кастор бързаше да офейка. — Давай го!
	Патрицият, далеч от мисълта да отстъпи, се вторачи, без да се смути, в разбеснелия се гигант и не помръдна дори с милиметър дори когато усети голямата мазолеста ръка да се затваря около беззащитната му шия. Измери обаче с поглед побойника, без дори окото му да мигне, и с леден тон заяви:
	— Аз съм Публий Аврелий Стаций, сенатор от Рим. Как дръзваш да се представиш пред мен по този начин? Моята особа е недосегаема!
	— Казваш това само защото носиш пурпурна лента върху тогата си ли? Добре де, ама такава има и моят син и аз те уведомявам, че той е по-недосегаем от теб! — избухна гигантът, който изобщо не се уплаши. — Тук съм, за да си го взема обратно, и ако разбера, че се е върнал в тази къща, ще се разкайваш!
	— Ох, ти трябва да си бащата на Манлий — рече поуспокоен Аврелий.
	— Точно така! Аз съм Манлий Торкват, римски гражданин, роден свободен. Затова дори и да съм вехтошар и туниката ми да е скъсана, важа колкото теб, сенаторе! — възкликна мъжът с гордост, заставайки пред патриция с ръце на хълбоците.
	Аврелий го погледна изпълнен с любопитство и усети как му преминава цялото възмущение заради некоректното му нахълтване. Нещо в гордостта на този дрипльо му внушаваше респект. Такива трябва да са били и грубите селяни, които с хляб и сирене в дисагите си са изоставили мизерните си нивички, за да завладеят света векове преди мекушавостта на елинизма да прелъсти Вечния град.
	— Момчето учи в библиотеката. Остани да пийнеш с мен, за да поговорим за неговото бъдеще — насърчи го след това вежливо сенаторът.
	Манлий Торкват навъси чело. Височайш магистрат го канеше да седне в негово присъствие? Трябва нещо да се крие зад това…
	— Ех, не, няма да ме залъжеш! Знам ви аз вас, господата, с вашите красиви думи. Моят син не е роб, който може да го използваш колкото си поискаш! И без това вече не се чувствах спокоен, че ходи в това училище…
	Аврелий се вторачи изпитателно с намръщено изражение в гиганта, помисляйки си отново за злобните сплетни, които се носеха по адрес на Ариановите учители. Затова беше и напълно разбираемо, че мъж като Торкват, който не прави компромиси, иска да си изясни постоянното присъствие на момчето в къщата му.
	— Слушай, римски гражданино! — каза му троснато той. — Веднага си избий от главата идеята, че питая някакви апетити към твоя син. Попитай наоколо и ще ти потвърдят, че нямам никакви наклонности към гръцката любов. Момчето ти обаче е будно и ми беше от полза, затова му позволих да се възползва от моите книги.
	Торкват го гледаше с подозрение, несигурен дали да му вярва, или не, защото всичко навред му говореше за един удобен и разкошен начин на живот, а се знае, че луксът и похотливостта винаги живеят под един и същ покрив.
	— Татко! — възкликна в този момент Манлий, уведомен от съобразителния Кастор за появата на родителя му.
	— Бързо, отиваме си — избърбори Торкват през зъби, без да дръзне да вдигне очи към господаря на къщата, който с почти тържествено спокойствие му даваше отново знак да се настани до него. Плебеят се подвоуми — дали пък не беше сбъркал тотално по отношение на този мъж?
	— Почакай за миг, моля те, трябва да приключа с последния откъс! — помоли го момчето.
	— Манлий, напоследък доста си напреднал. Довърши си и упражнението по гръцки, баща ти ще те изчака при мен — отпрати го Аврелий с толкова меродавен тон, че вехтошарят не посмя да му противоречи.
	— Може би прецених нещата твърде прибързано… — измърмори смутено и си помисли, че е луд да обвинява по такъв начин една толкова властимаща особа, способна, ако поиска, да го накара да си плати скъпо за това.
	Аврелий обаче махна с ръка и го попита:
	— Какво искаше да кажеш преди малко, когато говореше за училището?
	— Ех, знаеш как е, носи се слух, че някои ученици се радват на много специални привилегии. Съжалявам, че трябва да го кажа, но има родители, които са готови да си затворят едното, а може и двете очи, само и само да подсигурят някакво бъдеще на децата си.
	— Вероятно се касае за безпочвени клюки. Подобни злоезичия е имало срещу всички училища още от времето, когато първите атински преподаватели идват в Рим. Вечният град винаги се е боял, че влиянието от Елада ще поквари неговите строги нрави.
	— Може би, но Ариан вече е обвиняван и тогава не се касаеше само за мълви. Спомням си добре казуса, защото беше срамен! Момчето предостави като доказателства няколко компрометиращи писма, които реторът му беше написал, и те уверявам, че те бяха достатъчни, за да го осъдят. Ама е естествено, че когато беднякът потърси правата си в съда срещу някоя публична личност, която е в състояние да плати на елитни експерти, само доказателствата не са достатъчни той да спечели. Така Елий, ищецът, беше накаран да замълчи, а семейството му трябваше да се махне от Рим и да се върне в Нумана!
	— Как рече, че се е казвал този ученик? — наостри уши патрицият.
	— Елий някой си… не си спомням добре. Случи се преди около десет години.
	„Елий! — помисли си превъзбуден патрицият. — Значи и ученикът на Ариан е принадлежал към рода на Корвин и на Николао…“
	— Но ако нямаш доверие на училището, защо тогава пускаш Манлий да го посещава? — попита го смаяно.
	Мъжът наведе очи и погледна големите си окаляни нозе.
	— Всички са еднакви, а на училище трябва да се ходи, защото той с този крак никога не би могъл да се блъска от сутрин до вечер като мен. Моята клета съпруга, преди да умре, ми роди пет деца, но имаше епидемия и сега са ми останали само Манлий и Квартала.
	— Бъди спокоен за момиченцето, то не е болно — изпусна се Аврелий и преди още Торкват да може да му поиска някакво обяснение, двамата бяха прекъснати отново от Парис, влязъл, без да предизвести, както се осмеляваше да прави само при спешни случаи.
	— _Domine_, тук е… — възклицаваше вече интендантът, но веднага млъкна, виждайки човека, опитал се да го осакати, да седи кротко на масата на господаря. Отскочи назад и предпазливо се долепи до стената, за да е на сигурно разстояние от ботушите на мъжагата.
	— Един роб на Ариан пита за теб — подхвана пак леко колебаещият се Парис. — Изглежда, се е случило нещо ужасно…
	С един подскок и патрицият се озова в атриума. Значи реторът е имал право да се страхува за живота си. Този път покушението беше попаднало в целта!
	— Какво е станало с твоя господар? — попита Аврелий плачещия слуга.
	— Ариан е добре, благородни сенаторе, но майка му… Испула Камилина е намерена мъртва в стаята си!


	Аврелий влезе мълчаливо в таблинума и за миг остана да съзерцава един непознат за него Ариан, който седеше, покрил лицето си с ръце, хлипайки без задръжки, със зачервени очи, набола сива брада и траурна тога от необработена тъмна вълна. В този момент в грохналия мъж не беше останало нищо от ретора, който имаше навика да цитира с ледено високомерие много от ерудитите и по този начин да изразява болката си.
	— Отиде си, Аврелий. Оценката й за мен никога не е била добра, а вече е твърде късно, за да се поправя.
	Патрицият изобщо не се смая пред отчаянието на ретора. Всички големци от Рим, дори и най-безскрупулните, трепереха пред августейшите си майки и се бояха от мнението им: Кориолан се беше отказал от изневярата само заради презрението на Ветурия; Тиберий, вече възрастен и император, все още не смееше да се противопостави явно на волята на Ливия; дори непочтителният Юлий Цезар, готов да се подиграе на хора и богове, е имал уважение на строгата Аврелия.
	— Кураж! — насърчи го той. — За съжаление този момент все някога трябваше да дойде…
	— Ама вината е моя, разбираш ли? — извика потресено Ариан. — Първо Луцила, после тя!
	— Слугите твърдят, че Испула е умряла спокойно — отбеляза патрицият.
	— Така изглежда — призна, без да е убеден, промърморвайки, реторът.
	— Позволи ми да накарам моя лекар да анализира тялото й, ако искаш да си сигурен. Става дума за прочутия Хипарх от Кесарея и те уверявам, че той разбира от работата си.
	— Добре, но се опасявам, че медикът ще потвърди съмненията ми, че майка ми не е умряла от естествена смърт.
	— Какво те кара да го мислиш? Испула беше доста възрастна.
	— Имахме навика всяка вечер да прекарваме известно време заедно. Харесваше й да си говори с мен, въпреки че често се затруднявах да следя мислите й. Всъщност в края на човешкия живот планината от спомени е такава, че невинаги се запазва непокътнато усещането за време. Старците имат навика да загатват факти, които са се случили преди години, но за тях все едно са станали предния ден и понякога е трудно да ги разбереш. Вчера например майка ми, докато говореше за обеците полумесеци, които подарихме на Камила за сватбата й, заради замъгленото си съзнание обърка брака на първородната ми дъщеря с този на Луцила, без дори да си дава сметка, че момичето вече е мъртво…
	Аврелий счете всичко това за странно, защото предния ден, когато я срещна, Испула беше с изключително бистра памет…
	— Спомена и твоето име — продължи Ариан, — без да успея да разбера по каква причина. Готвеше се да заспива и мънкаше нещо за някаква бенка и някакъв белег, но не си спомням добре… Веднага след това се унесе в сън, за да не се събуди никога повече…
	— Беше ли поела някакво лекарство, преди да заспи, може би някаква сънотворна отвара или успокояваща настойка? — попита, изпълнен със съмнение, патрицият.
	— Нищо, сенаторе, освен глътка вино от моята чаша.
	— Тогава защо са всичките тези съмнения?
	— Тази сутрин влязох в спалнята й, за да й сложа в устата монетата за Харон, както повелява обичаят за мъртвите. Докато я гледах толкова мъничка и съсухрена в нейното легло и си повтарях, че е умряла, без да се мъчи, сред завивките й намерих това… — отвори стиснатите си пръсти Ариан.
	Върху дланта му се виждаше малък тъмен камък, грубо издялкан във формата на бадем, с три заоблени издатини: две малки отгоре, близки една до друга, и една друга по-голяма, точно под тях.
	— Познат ли ти е? — попита го реторът с треперещ от страх глас.
	— Не — излъга го Аврелий, който веднага разпозна в цицинестата фигура примитивното изображение на женско тяло в напреднала бременност. Главата на идола, засенчвана от огромния корем, тъй като беше едва загатната, почти убягваше от погледа му. Фигурката сякаш искаше да му каже, че пред плодоносната утроба на майката хранителка на живота, която не се нуждае от мисъл и разсъждения, за да изпълни есенциалната задача, за която е предназначена, всички останали като политиката, изкуството, философията, войната и хилядите други дейности, за които човеците полагат усилия, са излишни. Без майката, която ражда децата и спомага за порастването на земните плодове, мълнията на мъжествения Юпитер ще угасне и за нищо няма да служи стерилната мъдрост на девствената Атина.
	— Виждаш ли? Още един от онези ориенталски талисмани! Фригийските и калдейските магове правят жестоки злодеяния с тези фетиши — потвърди Ариан.
	— Може би, но се съмнявам те да са ги купили от Селянина на спирката на каруците — заяви скептично Аврелий и изложи от игла до конец резултата от краткото си разследване пред пирамидата на Цестий.
	Реторът изглеждаше смутен.
	— Ами тогава… — заекна объркано.
	— Тогава, ако някой е поразил майка ти, със сигурност не е било чрез магия. Не съм предразположен да вярвам, че Испула е мъртва по вина на тази джунджурия. И за всеки случай предпочитам да изчакам мнението на лекаря, преди да правя каквито и да са заключения. Кажи ми обаче защо си толкова убеден, че ти самият си целта на покушенията?
	— Когато миналия път говорихме, не ти разкрих всичко — призна си Ариан, а Аврелий се приготви да изслуша отново мъчителната история за процеса. — Лъжех, уверявайки те, че съм изгорил посланието след смъртта на Луцила… но то е все още у мен, ето го! — каза, като му подаде едно навито листче.
C>
	Аз съм мъртъв, твоята дъщеря е мъртва, ще умреш и ти…
@	ЕЛИЙ
C$
	казваше краткото съобщение.
	— А това го намерих днес под вратата…
C>
	Първо дъщерята, после майката. Кога идва ред на Ариан?
@	ЕЛИЙ
C$
	Патрицият проучи педантично двете листчета. Папирусите при пипане се усещаха леко мазни, като че ли са били поставени върху восъчна табличка. Аврелий дълго ги докосва, преди да ги върне в треперещите ръце на ретора.
	— Хм, Елий? Може би момчето е роднина на твоя зет Елий Корвин? — попита, без да се церемони.
	— Може и да е — отговори му Ариан. — Принадлежат към един и същ род, като хиляди други хора, което значи, че може изобщо да не се познават.
	— Всеки, който е в течение на този стар скандал, би могъл да е написал тези думи — разясни патрицият.
	— Не, Аврелий! Това точно е почеркът на Елий, познавам го! — възкликна превъзбудено реторът.
	— Добра памет след всичкото това време — подметна патрицият. — За да си толкова сигурен, трябва да си го виждал много пъти… Странно, но доколкото знам, по време на процеса дълго време не си преподавал и упражненията на този студент трябва да ги е поправял неговият класен ръководител…
	— Ех, виж… в интерес на истината няколко пъти съм му писал напълно невинни писма, разбира се. Добрият възпитател е длъжен да насърчава учениците си да учат…
	— Разбирам — каза Аврелий с уморена усмивка. — И гледай ти каква случайност, чел си и си препрочитал хиляди пъти отговорите на Елий, толкова пъти, че да запомниш почерка му дори след години.
	— Какво искаш да кажеш? Знаеш добре, че обвинението беше безпочвено. Съдът доказа моята невинност!
	— Ох, разбира се… Но ако нещата стоят по този начин, защо тогава сега си мислиш, че този младеж си прави труда да излезе от Тартар, което не е никак лесно начинание, за да ти отмъсти? Изумяваш ме, Ариан, защото знаеш добре, че никой, каквото и да се разказва в митовете, не се е върнал от Хадес.
	— Не съм чак толкова глупав, благородни ми Стаций — отвърна му реторът. — Страхувам се обаче, че Елий е жив и има намерение да ми навреди или направо да ме унищожи. За да ме провали, убива моето семейство: Луцила, Испула… следващият може да бъде Октавий. Моля те, закриляй го!
	Октавий? Сенаторът повдигна вежди учудено, защо по-скоро да не е Камила? Следователно Испула не преувеличаваше, като се оплакваше, че младият граматик е изтръгнал от сърцето на нейния син всичките му предишни чувства. Ариан къташе за него абсолютната си и със сигурност прекалена обич, най-вече като зрял мъж, който вече беше показал, че е твърде отстъпчив пред слабостта си към младежите… Ама кой знае дали личните пороци на ретора нямаха наистина нещо общо с престъплението? По-вероятно беше зад цялата тази фантасмагорична история за посмъртни отмъщения и левантински амулети да се крие само някакъв дребнав въпрос на интереси.
	— Испула Камилина оставила ли е завещание?
	— Да, написа го преди години, влизайки във владение на два поземлени имота на село, близо до Перусия. Оттогава повече не го е променяла, защото човек, като стигне до една определена възраст, предпочита изобщо да не взема под внимание мисълта за смъртта, може би защото и без това вече усеща, че тя е твърде близо…
	— Смъртта е близо до всички нас, Ариан, и я виждаш да идва точно когато най-малко очакваш — отвърна му сенаторът, придавайки вид, че си тръгва.
	Устните на ретора, стиснати в гримаса, очебиещо се разтрепериха.
	— Почакай! Няма да кажеш на никого това, което ти разказах за Елий, нали?
	— Ако го направя, няма да е голяма беда. Половината Рим вече е в течение на тази история — усмихна му се саркастично патрицият.
	— Моето име, репутацията ми… значи съм изгубил вече всичко?
	— Не, естествено. Римляните са твърде снизходителни към пороците на другите, с надеждата да им бъдат опростени и техните. Ние, благоразумните квирити, знаем добре, че съдиш ли твърде строго, рано или късно ще се превърнеш в жертва на собствените си оценки. Затова не се измъчвай заради някоя и друга безобидна клюка, а по-скоро помисли да запазиш собствения си живот.
	— Не за себе си се боя. Октавий е всичко онова, което ми е останало.
	— Имаш още една дъщеря — припомни му патрицият, който не успяваше да преглътне безразличието на ретора по отношение на Камила.
	— Тя е силна, знае и сама да се оправя. Октавий обаче… — тръгна да добави нещо Ариан, но после промени идеята си и само каза: — Страхувам се, сенаторе, за него и за мен. Като млад бях решителен и смел, каквато сега е дъщеря ми, но с течение на годините станах малодушен като дете и се срамувам за това. Майка ми също ме считаше за некадърник, въпреки че съм имал успехи, радвах се на умерена известност и правех всичко възможно, за да съм добър син…
	— Умряла е щастлива, Ариан. Само преди няколко петилетки възрастните бяха абсолютни господари в Рим и _paterfamilias_ не пропускаше да упражнява властта си на живот и смърт върху всичките си кръвни роднини. Сега, когато законите го разрешават, най-накрая свободните деца, но все още спомнящи си за отминалото подчинение, често предпочитат да нямат нищо общо с лишените си след дълги усилия от власт родители… Рим е пълен с нещастни старци, Ариан, но майка ти до последно се е радвала на твоята обич.
	— Аз също няма да умра сам, Аврелий, защото Октавий няма да ме изостави! — възкликна реторът, придавайки на думите си такава разпаленост, сякаш искаше да те накара да помислиш, че първо иска да убеди себе си, и чак после събеседника си. — Ако не му се случи нещо, разбира се.
	— Ще държим под око твоя скъпоценен младеж, Ариан — обеща му, докато се сбогуваше с него патрицият, без изобщо да е убеден, че красивият граматик се нуждае от прекомерна закрила, защото момче, което от мизерно селянче за нула време беше успяло да стане директор на престижно училище, вече беше показало, че знае превъзходно как да се оправя и само…


>	Глава XI
>	Петият ден преди Идите на ноември

	В средата на залата Аврелий едва успяваше да запази равновесие и се поклащаше върху една от новите табуретки на три крака, които Помпония му беше подарила, внасяйки ги от Родос специално за него.
	— Удобно, нали? — поиска потвърждение Помпония, а патрицият, който жадуваше с цялото си сърце за износените, но комфортни столове от тръстика, на които се отпускаха робите в кухнята, кимна в знак на съгласие, за да не разочарова приятелката си.
	В този ден дебелата матрона беше тъжна до такава степен, че пренебрегна дори зрелите маслини и ореховите ядки от студения му бюфет, като дори темата на разговора им не можа да повдигне духа й.
	— Ариан ме помоли да се заема с погребението на майка му — обясни му, докато заглаждаше подгъва на синята си туника, която със сигурност представляваше най-семплата дреха от нейния огромен гардероб. Естествено аз наех същия погребален агент, който беше и на погребението на Луцила. Беше ми препоръчан от Клое, _ligerula_, която се занимава с моите пантофи, защото Филомена, най-старата от оплаквачките в погребалната агенция, е нейна леля. Една добра жена, която като млада предлагала услугите си в различни бордеи, но с напредването на възрастта била принудена да смени занаята си. Сега Филомена е тъжачка от класа благодарение най-вече на своето силно _conclamatio_, способно да предизвика състрадание и в най-студените сърца.
	Аврелий изкриви устни, защото не одобряваше обичая да се наемат старици, които след подходящо заплащане викаха мъртвия на висок глас и виеха с престорено отчаяние. Но така повеляваше традицията и никой не искаше да се откаже от нея.
	— Тази възрастна жена поема ангажимента дори да изкъпе трупа и да го приготви за катафалката. Същата, която се погрижи и за моята бедна Луцила…
	— Тоест? — повдигна глава патрицият, внезапно заинтересован.
	— Уведоми ме, че е забелязала странни кафеникави следи по гърба и по седалището на момичето и много се учудила, като разбрала, че Луцила била издъхнала съвсем скоро. Тя разбира от мъртъвци и беше готова да се закълне, че е минало много повече време оттогава, с оглед на това, че тези петна се появяват едва няколко часа след смъртта.
	Сенаторът скочи на крака, обръщайки нестабилния стол:
	— Ама това би означавало…
	— Че Луцила е умряла по-рано, отколкото изглежда — заключи матроната.
	Аврелий бързо започна да разсъждава, че както Камила, така и робинята, която е влязла, за да й даде пешкира, бяха видели Луцила в гръб, напълно жива, няма и час преди да бъде открито тялото й. Но след това се коригира, че това не е била Луцила, а само едно увито в бял чаршаф тяло, и то може да е било на всеки един човек, дори на някой мъж! Сестра й обаче беше сигурна, че е чула гласа й през вратата, въпреки че е могла и да се обърка…
	Патрицият потръпна. Камила с жизнерадостните очи, Камила с белите ръце… Как само му се беше явила — съблазнителна и на разположение — при тяхната първа среща между колоните на двора! След това в таблинума, почти кисела, го отбягваше, като че ли между различните й появявания се беше случило нещо решаващо… „Това променя всичко!“ — помисли си възбудено и се зарадва, че матроната беше нетърпелива да отиде веднага при погребалния агент.
	Останал сам, затвори зад гърба си вратата на малкия кабинет и седна разтревожен на абаносовото писалище. Пред него стоеше запечатаният пакет, същият, който Испула Камилина беше се погрижила да стигне до него, може би предусещайки приближаването на своя край. Сега беше дошъл моментът да го отвори.
	Без да бърза, с почти фанатично старание, патрицият счупи восъчния печат на Ариановците и червеният плат се смъкна, откривайки кутия от костенурка, същата като тази откраднатата от ковчежето на Луцила: еднакъв гребен, еднакво посвещение, гравирано на дръжката… не, не напълно. Всъщност между двата надписа имаше малка разлика — една разместена буква, онова окончание „ае“ в края на името, което посочваше получателя на подаръка: _Camilla Lucillae_, Камила на Луцила. Ето го най-накрая втория гребен, този, който принадлежеше наистина на жертвата!
	Аврелий затвори очи и извика в паметта си представата за двете момиченца, които си разменят подаръци за рождения ден. Внезапно в спомена на сенатора изникна жизнерадостният лик на Луцила, както я беше видял онзи единствен път в къщата на Помпония: месестите й устни, овалните й очи, извитите й вежда, бенката на ухото й… Но Испула в своя последен разговор с Ариан не беше ли споменала бенка и обеци полумесеци, говорейки за внучката си, сякаш все още е жива?
	— За Юпитер Капитолийски! — възкликна Аврелий, като се удари с ръка по челото, ами ако Испула не е бълнувала и е казала истината… и Луцила изобщо не е мъртва? Може би точно това е искала да му каже старицата, поверявайки му гребена!
	Обеците на Камила, бенката… Патрицият усети ледена тръпка по протежение на гръбнака си, защото близначките бяха еднакви и ако едната от тях е убила другата, за да се размени с нея, никой на света нямаше да го забележи. Единствената особеност, по която се различаваха, беше този малък недостатък, но Камила винаги носеше обеците полумесеци, които напълно покриваха долната част на ушите й!
	Сега Аврелий се беше изправил на крака и с широки стъпки крачеше из стаичката, докато хиляди догадки изпълваха мисълта му, изпращайки му отново и отново една и съща картина, на която се мъчеше, въпреки всичко, да не повярва: момичето, което доверчиво отваря на сестра си, и след това…
	След това какво? Нямаше следи от насилие, нито от някакво боричкане в банята. И тук представите на Аврелий спираха, като не можеше или не искаше да продължи напред. Изведнъж, докато се взираше в гребена, внезапно спря, като на мига си даде сметка, че не изпита нито ужас, нито отвращение пред това уличаващо посвещение. В действителност първата му реакция беше чувството на облекчение, което изпита, защото твърде е възможно разюзданата девственица, която беше обезпокоила сънищата на Иринея и Панеций, изобщо да не линее под саркофага в мавзолея на Ариановците, а да е жива и здрава, преоблечена в дрехите на съпругата на Корвин, и той би могъл да я срещне, да я опознае и да я притежава!
	Излезе от кабинета си, като тресна вратата. Нуждаеше се да сподели с някого това разяждащо го съмнение, което го тормозеше, но може би само за да чуе как другият го отрича.
	— Касторе! — призова го той и започна да му разказва всичко, разчитайки на неговия здрав разум.
	— Луцила да е убила другата близначка, за да заеме мястото й? — започна да спори с него слугата. — И с каква цел, _domine_? От двете момичета Луцила е имала по-добър късмет, защото я е очаквал щастлив живот в къщата на баща й, рамо до рамо с красивия младеж, който е обичала. Щях го разбера, ако се беше случило обратното…
	— Само омъжвайки се за Корвин обаче е щяла да придобие пари, власт и влияние! Вече знаем, че истинската Луцила е била всичко друго, но не и девойка с благочестиви чувства, защото Юния и Панеций й направиха доста по-различно описание, и ако помислиш добре, то подобава повече на преживялата близначка, отколкото на онази мъртвата!
	— Не можеш да ме убедиш, господарю. Ти искаш Луцила да е жива и се хващаш като удавник за сламка, само и само за да си повярваш… но никога няма да успееш да го докажеш.
	— Защо да не успея? Ако например й повдигна обецата…
	— Напразно, _domine_. Един добър хирург само за миг премахва бенката, освен това днес е много модно сред дамите да си пробиват ушите на няколко места, за да могат да си окачват повече грациозни дрънкулки, и само една от тези дупчици е достатъчна, за да изчезне каквото и да е малко петънце.
	— И дупката вече ще изглежда същата като някоя друга по-стара — оплака се сенаторът, неспособен да се примири.
	— Точно така — съгласи се освободеният роб.
	— Не, почакай! Възможно е да има и още разлики между двете жени! Истинската Камила трябва да има белег от дясната страна близо до хълбока. Испула ми говореше за някаква стара рана, която сестра й е направила, когато е била дете!
	— Едно от момичетата вече лежи в своя гроб, _domine_, а другото, ако допуснем, че е виновно, може само да си причини разреза, който да имитира този на покойницата…
	— За месец обаче рана от такова естество все още няма напълно да е зараснала! — възрази Аврелий.
	— Тогава е просто, не ти остава друго, освен да разгледаш отблизо и внимателно голите хълбоци на банкерската съпруга. Освен това саможертвата няма да ти се стори прекомерна, като се има предвид чарът на момичето. Отдавна те подучвам да станеш близък с нея и ако ме беше послушал, вместо да си губиш времето с онази Иринея…
	— Кой знае, може би точно за да не разкрие тайната си, тоест факта в действителност да е Луцила, Камила се показа толкова свадлива по отношение на мен — надяваше се Аврелий.
	— Господарю, господарю, прекаляваш! Да пуснеш в ход цяло престъпление, за да прикриеш срамния си неуспех, е наистина преувеличено! — подигра го Кастор. — По-вероятно е, въпреки че има грохнал съпруг, момичето да не те одобрява. В края на краищата, извинявай, че ти го напомням, ама годините ти са двойно повече от нейните!
	Напук на злорадата му шега, патрицият не се засегна:
	— Имаш право, нуждая се от зряла жена с богат житейски опит.
	„Богове от Тартар! — помисли си гъркът. — Тази проклета математичка вече е направила своята поразия. Тук ще трябва да се намеся още преди ситуацията да е станала безнадеждна!“
	— Няма да стигнеш далеч по този начин — подхвана отново темата секретарят. — По-добре се заеми с Елий Корвин, там поне си сигурен, че ще намериш нещо гнило. Парис си взе депозита от Николао и… познай?
	— Печатите отново бяха счупени.
	— Лошо. Броят на ауреите е същият, но тежестта на всичките скътани пари е леко намаляла. Но разглеждайки с помощта на лупа външния ръб на някои от монетите, се забелязва определена грапавост… Това е стар трик, на който Хойрил от Александрия беше голям майстор. Ако върху тях се мине леко с пилата, задоволявайки се да изстържеш от всеки щемпел само мъничко златен прашец, никой няма да забележи, а количеството прави останалото! Съжалявам за парите ти…
	— Не скърбя за нанесената ми вреда, защото сега имам един клиент, който е спечелил доверието на доверения сараф на Корвин, и най-накрая този ще мога да го вкарам в капана.
	— Може би, ако успеем да го набутаме в съда за лихварство и му претърсим къщата, ще намерим и доказателства за престъплението…
	— Да, Касторе. В онази сутрин банкерът рано-рано дойде с Камила и се оттегли в таблинума, извинявайки се, че има неотложни дела за вършене. Следователно е имал достатъчно време, за да стигне до баните, а същото нещо важи и за неговия як секретар, който може да е действал по заповед на господаря си или по своя воля, в свой интерес, _pro domo sua…_ Аз обаче вече имам идея как да сгащим оправния касиер и неговия достоен господар. Даже започвам да се надявам, че цялата тази история ще ми позволи да отстраня един много опасен конкурент. Ще действаме на два фронта: на единия съпругата, а на другия вързопът с пари — реши Аврелий и започна да си шушука конспиративно с предания си секретар.


>	Глава XII
>	В навечерието на Идите през ноември

	Храмът на Великата майка беше препълнен с вярващи. Аврелий успя да влезе на церемонията, преструвайки се на посветен, и сега, притиснат от всички страни, се опитваше да си пробие път между богомолците, които се тълпяха, раздавайки си лакти с всичка сила. Навалицата му препречваше гледката към входа, като го принуждаваше от време на време да се повдига на пръсти, за да държи под око адептите, които пристигаха на тълпи. Патрицият си помисли, че мястото, което беше избрал, със сигурност вече не беше подходящо за среща, но така поне Камила нямаше да измисли извинението, че ще бъде компрометирана кристалната й репутация, ако се срещне с него сред целия този народ.
	Аврелий беше сигурен, че тя ще дойде. Този път посланието му й беше предадено от личната й камериерка, приятелка на една от прислужничките на Помпония, която се беше престорила, че я е намерила на земята в атриума. Съобщението се състоеше от няколко думи, достатъчни обаче да склонят онзи, който има нечиста съвест: _Утре те чакам в храма на Кибела, за да поговорим за една обеца и една стара рана…_
	Докато изнервен наблюдаваше тълпата от зле облечени робини, кряскащи женици от простолюдието, истерични девойчета и набожни старци, патрицият за миг се побоя, че е сгрешил: може би момичето, след като е прочело, без да разбере, посланието му, го е изхвърлило с жест на нетърпимост, който пази за всеки един досаден ухажор, правещ поредния си опит да се срещне с нея…
	— Не — прошепна сенаторът, зървайки Камила на входа, вкаменена като статуя, с тъмен воал, спуснат пред лицето й, за да прикрие елегантната линия на профила й и хармоничната извивка на раменете й. А под булото й, под светлината на факлите, проблясваха златните полумесеци…
	— Какво имаш предвид с това съобщение? — попита го сопнато веднага щом Аврелий застана до нея.
	— Знаеш го добре, Камила. Или може би трябва да кажа Луцила? — произнесе Аврелий и без да иска, гласът му прозвуча доста безмилостно.
	— Ти си луд — промърмори тя и стисна устни.
	— Не вярвам. Даже съм готов да се обзаложа, че това елегантно бижу крие нещо… — отвърна й патрицият, докосвайки края на ухото й с леко погалване.
	Жената потръпна след допира на пръстите му и се отмести, сякаш те пареха.
	— А тук — продължи Аврелий, като притисна съзнателно едната си ръка върху хълбока й. — Тук трябва да има един стар белег…
	— Повтарям ти, че си луд — втълпи му го ледено Камила. — Ако си загубил разсъдъка си, опитай се поне да си спомниш, че съм матрона, а не някоя блудница от бордея, и махни ръцете си от мен!
	Аврелий беше далече от мисълта да се подчини и се възползва от човешката вълна, която го буташе от всички страни, за да го доближи още повече до нея. Сега тялото на жената беше притиснато до неговото и усещаше върху шията си топлия й дъх и лекия аромат на кожата й, за който не беше сбъркал, че ухаеше на шипка!
	Възбуден от пронизващия звук на роговете, отмерения ритъм на кроталите и от внезапния контакт с меката й плът, Аврелий набра смелост.
	— Отдръпни се, това е храм, а не бардак — заповяда му студено тя.
	— Луд съм по езотеричните ритуали, намирам ги за приятно сладострастни — отговори й патрицият, надявайки се, че ужасяващата Велика майка е твърде заета с молбите на вярващите, за да го чуе. — А доколкото ми е известно, и ти си ги приемала на драго сърце, обожаема Луцила, когато си идвала тук с Панеций…
	— Стига вече! Нали не си мислиш, че ще ти позволя да размяташ наляво-надясно тази глупава лъжа? Не съм Луцила, казах ти го вече! — възпротиви се момичето, откопчвайки се.
	— Докажи го — предизвика я Аврелий.
	— Може би трябва да се разсъблека пред всички квирити на площада, за да може един твърдоглав сенатор да спре да съсипва репутацията ми с тази история? — възкликна възмутено жената.
	— Не е необходимо да се стига дотам, достатъчно е да го направиш неофициално, само пред мен — предложи й Аврелий и в същия момент, в който произнасяше тези думи, усети, че главата му се завъртя, обезпокоена от многото противоречиви емоции: арогантността на това безочливо искане, тревогата да научи истината, каквато и да е тя, неизповядания срам, че прибягва до подобно изнудване, и всичко това, смесено с неудържимото желание по нея. И накрая, погребан в глъбините на мисълта му, ужасяващият страх, че може да е убийца. Това съмнение, израсло вътре в него, като отровно растение, приело гигантски размери от обсебващия ритъм на дайретата и от острата миризма на тревите, които изгаряха в свещения мангал.
	Отговорът на жената не се забави и прозвуча безизразно сред тътнежа на барабаните:
	— Утре вечер направи така, че в къщата ти да няма никого. Ще дойда — обърна му след това гръб и се смеси с анонимната тълпа.
	Аврелий я проследи с поглед, омагьосан от начина, по който тя меко и горделиво пристъпваше.
	Точно тогава видя полускритото от групичка бременни матрони позеленяло от яд лице на Панеций, взиращ се в светлия правоъгълник, в който жената беше изчезнала.


>	Глава XIII
>	Идите през ноември

	Слънцето вече беше залязло и големият _domus_ на сенатора чезнеше лениво в тъмнината. Прислугата, с изключение на Кастор, отпратена и дори портиерът Фабел беше освободен от служба. Аврелий чакаше повече от час, измервайки атриума с широки крачки. На масата стомната със _cervesia_ беше почти празна, а бутилката с ликьор от фурми — вече наполовина.
	„Няма да дойде — казваше си патрицият. — Виновна е, не може да си го позволи.“ Въпреки всичко дълбоко в душата си знаеше, че тревогата му няма почти нищо общо със законното му желание да раздава правосъдие, защото нямаше да е необходимо, за да накаже една жестока убийца, да се подготвя с часове, да се бръсне, облича и парфюмира толкова внимателно…
	Отблъсна бокала с бира и отпи голяма глътка неразредено вино. В тревожните си моменти го предпочиташе точно такова, все още студено, подсладено само с малко мед. Подскочи, като чу да се тропа, и течността покапа по бузата му. Избърса се с цялата си бързина и се затича да отвори.
	— Тук съм, както ме помоли, сенаторе.
	В полумрака лицето на жената изглеждаше ново и непознато, лишено от дързостта на първия ден, както и от мълчаливата враждебност по-късно. Когато говореше, гласът й беше любезен:
	— Аврелий, за последен път те моля — не искай от мен това унизително доказателство, което няма да мога да ти простя. Твърде малко ме познаваш, само маската, която демонстрирам пред всички, откакто ме дадоха на Корвин. Той беше на шейсет години, а аз само на седемнайсет. След това нямаше вече за какво да мечтая… Сега ме привикваш като някаква робиня, на която господарят й може да й заповядва каквото си пожелае. Ако се отнасяш така с мен, не си по-добър от съпруга ми.
	— Тогава защо дойде? — попита я патрицият, навъсвайки чело.
	Момичето не отговори, но се приближи предпазливо до него, почти с девствено целомъдрие. Аврелий се наслади на ласката от черните й къдрици, които допираха леко раменете му, и усети върху бузите си докосването на дългите й влажни мигли.
	— Загаси лампата, моля те — прошепна Камила, изчервявайки се. Всяка жена, която не беше _lupa_ по професия, щеше да предяви същото искане, защото в Рим се считаше за неуместно да се прави любов на светло, и дори най-страстните любовници можеха да се надяват само на някой лунен лъч, за да зърнат мистериозното телосложение на своите партньорки.
	Патрицият не отговори. Камила докосна устата му с устните си и си пое дъх, за да духне фитила.
	— Не — каза Аврелий, измъквайки от ръцете й светилника. — Първо искам да знам коя си.
	Внезапно жената се дръпна назад със светкавичния отскок на котка, която извива гръб пред опасността.
	— Така ли, искаш да видиш? — изсъска. — Гледай тогава! — и смъкна с рязко движение туниката от себе си.
	Ленът падна на пода, смъквайки се по дългите й изваяни крака, а сенаторът остана неподвижен, взирайки се в мекия й десен хълбок, там, където само на един пръст от препаската на слабините й един дълъг белег обезобразяваше много бялата й плът, като огнено цвете.
	Слисан, Аврелий протегна пръсти, за да докосне старата рана, и затвори очи, като не смееше да ги повдигне към Камила. Тя го измерваше презрително и му поднасяше с високомерен жест, който подхожда само на някой просяк, златния полумесец, свален от долната част на ухото й, върху която нямаше петно, пробита само от малката дупчица, от която преди малко висеше бижуто.
	— Съжалявам, аз… — заекна покрусен мъжът.
	— Удовлетворен ли е лукавият сенатор Стаций? — подигра му се тя, навеждайки се да вдигне туниката си. — Сега, когато задоволих неговото любопитство, ще ми даде ли разрешение да се оттегля?
	Аврелий се възхити на наведената към земята до разкъсаната туника жена и видя лъскавата й от помадата кожа, която блестеше при отражението на пламъка, и извивката на бюста й, притиснат от стегнатата гръдна препаска. Преглътна, без да намери в паметта си дори една подходяща дума, за да оправдае по някакъв начин нахалството си и да измоли прошка. Тогава изведнъж се изненада, че се смее развеселен, тъй като белята беше вече направена и нямаше лек за нея. Следователно си заслужаваше да кара до края.
	— Да се оттеглиш? Дори не си го и помислям! — каза й решително. — Умирах от желание по теб, дори, мислейки те за виновна, и в този миг, когато си тук…
	— Сега вече моето предложение не е валидно! — изсмя му се в лицето разярената Камила.
	— Наистина ли го казваш? — взе я на подбив патрицият. — И какво смяташ да правиш? В къщата ми посред нощ полугола…
	Жената, изглежда, едва сега се досети за смущаващата ситуация, в която се намираше. Огледа се объркано наоколо, хапейки долната си устна, и беше почти на път да му се помоли. След това обаче забеляза язвителната му усмивка и усети как кръвта й се качва в главата.
	— Ще си способен ли да ме насилиш? — предизвика го саркастично, докато се покриваше, доколкото е възможно.
	Аврелий, засегнат, веднага понечи да й изяснява, че смята за презрително насилието над една беззащитна жена, но си замълча навреме.
	— Разбира се, ако се налага — каза обаче. — Но няма да го направя.
	Доближавайки се уверено към нея, му се стори, че забеляза зад възбудените проблясъци на черните й зеници една тържествуваща искрица.
	„Още един капан“ — помисли си той. И реши да влезе в него.


>	Глаза XIV
>	Осемнайсетият ден преди Календите на декември

	— Следователно, както и предполагах, историята с размяната на близначките беше само плод на твоята фантазия…
	Аврелий не отговори, защото мисълта му все още беше изгубена в спомените за Камила. На разсъмване, когато тя си тръгна от спалнята му, беше унесен в неспокоен сън, от който все още се мъчеше напълно да се събуди.
	— Слушаш ли ме, или още спиш? — запротестира Кастор. — След една определена възраст е нужно да се избягва преумората.
	— Чувам те, чувам те… — изропта патрицият, отърсвайки се от дрямката.
	— Хипарх беше тук. Разгледа тялото на Испула и се кълне, че старицата е умряла от естествена смърт.
	— Значи пак сме в изходно положение. Ще трябва да вземем под внимание хипотезата, че някой иска да порази Ариан.
	— Значи Камила, Иринея и Панеций нямат повече мотиви за престъплението… точно обратното е за Октавий, който има отличен такъв.
	— Панеций така или иначе остава сред заподозрените — уточни Аврелий. — Учителят му е изневерил наравно с дъщеря си.
	— Да, но той нищо не печели от престъплението, докато един определено красив младеж е станал син и наследник на ретора, както и директор на училището.
	— Без да има обаче нужда да убива никого! Ариан, с осиновяването или не, вече е бил направил завещанието си, оставяйки всичко на Октавий. Римският закон позволява да завещаеш собствените си имоти на когото и да е, дори и в ущърб на законните си деца. Във връзка с това би ми харесало да узная точно в този момент на каква сума възлиза състоянието на семейството…
	— Аз мога да ти кажа, _domine_. Всъщност, докато ти се развличаше в леглото с две жени, вероятни убийци, аз изкарвах с пот моята мизерна надница, откривайки куп интересни нещица. Училището вече изцяло принадлежи на Корвин, както къщата и вилата на село. От материалните блага на Ариан е останало съвсем малко. Реторът притежава само поземлените имоти край Перусия, които е придобил от Испула, и изплаща на зет си банкера голям заем, който с лихвите все повече нараства. Общо взето, Октавий не е направил добра сделка, оставайки единствен наследник на куп задължения, и ако е посегнал на живота на учителя, значи със сигурност не го е направил с намерението да забогатее… По-скоро не забравяй Корвин, защото заплашителните писма, получени от Ариан, имат изцяло привкуса на изнудване, точно в стила на банкера.
	— Аз обаче настоявам за Панеций — отвърна Аврелий. — За някой, който вярва във възраждането на мъртвите, би било типично да изпрати послание от отвъдното. Освен това той е познавал по-добре от всеки друг почерка на онова момче Елий.
	— Плюс това същият този Елий обаче, доколкото знаем за него, би могъл да е жив и здрав.
	— Трябва пак да изпратя един пощенски гълъб в Нумана, града на Елий, за да се информирам. Бях толкова убеден в размяната на двете близначки, че пренебрегнах тази следа. Веднага ще попитам дали някой член от семейството все още пребивава в Рим или в близките околности.
	— Я да видим, на колко години щеше да е сега този Елий? Двайсет и три или двайсет и четири най-много, на същата възраст като Октавий. Ами ако е точно той? Ако не ме лъже паметта, той се появява в Рим малко след скандала…
	— Все някой щеше да го разпознае, а пък и Ариан изобщо не гледа на него като на изнудвач.
	— Хм, може би между учителя и ученика има нещо неясно… ние, гърците, ги поназнайваме тези неща, защото за тоя вид любов сме създали дори философия!
	— Всъщност, като си помислиш добре, името на Октавий изобщо не е било свързвано с това на някоя жена, Луцила прави изключение. Възможно ли е този младеж никога да не си е позволил дори и една авантюра? Нима е прекарал целия си живот на спортната площадка или в библиотеката!
	— Господарю, ти добре знаеш, че в Рим няма достатъчно жени за всички.
	— Така е, като се сметнат и робите, мъжкото население е поне два пъти повече от това на жените и по тази причина огромен брой бардаци просперират.
	— Какво ще кажеш, ако направя едно кратко разследване сред най-известните? Не с празни ръце, естествено…
	Сенаторът веднага се предаде, отваряйки портфейла си.
	— Десет сестерции? За да им развържа езиците, ще ми трябват поне пет ауреи! — запротестира възмутено освободеният роб.
	— В разходите, които ще ти бъдат осребрени, не влиза консумацията. Касае се само до това, да зададеш няколко въпроса, Касторе.
	— _Domine_, ако се огранича само да си напъхам носа тук и там, ще ме сбъркат с някой нощен пазач и никой повече няма да си отвори устата пред мен. Разбираш ли, трябва на всяка цена да се престоря на клиент!
	Пухтейки, Аврелий извади един ауреус:
	— И направи така, че да ти стигне! — препоръча му навъсено.
	— Нали няма да се разсърдиш, ако потършувам из твоята _area_, за да си намеря нещо подходящо за обличане? Може би светлото наметало, от онази меката вълна, която ти я докарват от границата с Инд…
	— Съгласен съм, но гледай да не го съсипеш, обличал съм го само веднъж — даде съгласието си господарят.
	— Ще взема и _fibula_ с химерата!
	Патрицият изръмжа леко раздразнен. Дълбоко в себе си се съмняваше, че подобно разследване ще се окаже ползотворно, защото във Вечния град дейностите, свързани с проституцията, бяха необятни и дори без да се пресмятат гостите на бордеите, хиляди мъже и жени работеха самостоятелно в този сектор, толкова, че един цял квартал от града — прословутият Субмемиум — вече се беше превърнал в кошер от малки килии, в които цяла армия зле изглеждащи блудници обслужваха непридирчиви клиенти.
	Красивият Октавий обаче, момчето с откритото лице и големите планове, наистина ли се беше приспособило към връзки от този тип? Аврелий размишляваше, че в края на краищата, вместо да мобилизира Кастор, щеше да е по-просто да попита директно него. Не, разбира се, пред строгия му осиновител, но на някое по-ведро и подходящо място. Кой ли знае коя спортна зала посещава младежът? Помпония със сигурност беше осведомена…


>	Глава XV
>	Седемнайсетият ден преди Календите на декември

	Аврелий се появи пред Термите на Агрипа в осмия час, придружен от голяма група слуги: трима _balneatores_, бръснар, слугата, който премахваше космите му, и гиганта Самсон, горд, че поне веднъж са го повикали да придружи патриция, който обикновено пред неговите силови масажи предпочиташе тези на Нефер, деликатната и много красива египетска прислужница.
	Къпалнята все още не беше отворена, но на входа й вече се трупаха посетители, без разлика от възраст, пол и социално положение. По желание на конструктора на баните, известният Агрипа, зет на Август, те бяха напълно безплатни, но не това беше причината начинанието да работи на червено. Комплексът, който в началото не беше дълъг повече от сто разкрача, беше разширен през годините, присъединявайки към него дворове и дюкяни, и сега предлагаше всякакъв тип услуги — спортни зали, разкрасителни процедури, художествени изложби и библиотека. По-голямата част от посетителите обаче, за да могат да се възползват безплатно от басейна, плащаха висока цена за охрана на дрехите си, за услугите на баняджиите и бръснарите и за привилегията да използват самостоятелна вана.
	В Рим имаше около стотина подобни къпални и никой — нито някой като Аврелий, който се радваше в дома си на отлична хидравлична система — никога не би се отказал да ги посещава. На термите се срещаха приятели, ухажваха се госпожи, подписваха се договори и се плетяха заговори. Вече и жените имаха свободен достъп до тях, но с огромното несъгласие на моралистите. Дори матроните от добрите фамилии маневрираха ловко с върлините, гирите и копията, изпъквайки и в свободната борба и панкратиона.
	В мига, в който звънците започнаха да дрънчат, тълпата, повикана от портиците и градината отпред, се доближи до входните врати и Аврелий се нареди на опашка заедно с другите.
	— _Ave_, сенатор Стаций! — повика го една пращяща от здраве госпожа, която имаше слабост към него. От своя страна патрицият, дори и поласкан от огромното внимание на дамата, не можеше да се направи, че не забелязва херкулесовите й бицепси и високия й ръст.
	— _Ave_, прелестна Милония — почете я отдалече, пожелавайки си от все сърце матроната, поне заради консулското достойнство на съпруга си, да реши да се откаже от вдигането на тежести.
	— Ах, ето те и теб, Аврелий! Видях те на Форума преди няколко дни, но толкова бързаше, че… — опита се да го хване един клиент, но веднага бойката група от обучени в случай на нужда слуги направи щит около господаря си.
	— Аз съм в залата на Фетида, Публий, настигни ме! — изпрати му целувка куртизанката Чинция, докато вървеше по коридора, следвана от дълга опашка ухажори.
	Поздравявайки наляво и надясно, Аврелий внимателно се вглеждаше в тълпата, защото според Помпония Октавий беше силен гимнастик и постоянен посетител на термите. Кой знае дали нямаше да намери точно там, сред това весело смешение, в някоя женска компания… В никой локал обаче нямаше и следа от него. Аврелий вече се беше примирил и отиваше към сауната, за да си направи парна баня, когато в отвореното пространство зад сградата зърна няколко младежи, погълнати в заниманието да мерят сили на дълъг скок. Октавий също се състезаваше с тях и благодарение на изключителната си гъвкавост ги изпреварваше с много дължини.
	Най-накрая изморен, но удовлетворен, граматикът се сбогува с приятелите си и се огледа наоколо за някой теляк, който да му помогне в комплексната операция по остъргването със стригила. Патрицият, който го причакваше, бързо му предложи услугите на неговите _balneatores_ и малко след това двамата седяха обвити в облак от пара до нажежената стена, заобиколени от слуги, готови да ги посипят с вода и пясък.
	— Октавий, с удоволствие отбелязвам, че освен мисълта си не пропускаш да тренираш и тялото си. Много често се мисли за учените като за мършави мъже… — констатира Аврелий, сравнявайки атлетичното тяло на младежа с онова слабото и прегърбено на Панеций, затова нямаше нищо чудно, че Луцила беше направила размяна с удоволствие!
	— Защо се удивляваш? — отговори му Октавий, докато заповядваше на роба да изтърка гърба му. — Гръцките школи са се зародили около спортните площадки, затова се наричат гимназии. Виждам, че и ти полагаш усилия да се поддържаш във форма — каза след това, разглеждайки мускулестия торс на сенатора. — Често телесната хармония отразява и тази на душата. За древните елини това, което е било красиво, задължително е било и добро, затова неслучайно в епическите поеми най-страхливият герой винаги е бил и най-несръчен…
	— Така е, като жалкия Терсит — съгласи се Аврелий, на когото тромавият ахеец, твърде ненавистен за Омир, необяснимо защо, но му беше доста симпатичен. — Би ми харесало да продължим разговора си, но вече е време за вечеря и едва ще ни остане време за по едно цопване във _frigidarium_. Защо след банята не дойдеш на вечеря у дома? Така ще мога да ти покажа библиотеката си…
	— Ще имаш ли много гости? — попита го несигурно Октавий, тъй като на сенатор Стаций му се носеше славата на бонвиван и в къщата му винаги имаше голямо движение от поканени, които невинаги бяха подходящи.
	— Ще бъдем сами — увери го патрицият.
	— Съгласен съм! — отговори младежът с готовност.
	— В компанията на някоя и друга красива танцьорка, разбира се — побърза да се коригира сенаторът, заставайки нащрек пред твърде ентусиазирания тон на младежа.
	Върху красивото лице на Октавий се появи сянка на разочарование. След като за миг се поколеба, обясни откровено:
	— Така или иначе си заслужава веднага да го научиш, Аврелий: жените не ме интересуват.
	— Защо тогава беше тази сватба? — попита го патрицият, без да се удиви.
	— Ариан я желаеше… За Луцила все таки щях да бъда добър съпруг и да направя всичко възможно, за да е щастлива. — Несигурен, Аврелий си помисли, че не и ако момичето беше това, което му описаха Панеций и Иринея.
	— По каква причина се скарахте сутринта преди смъртта й, преди тя да влезе в банята? — притисна го той.
	Октавий се вторачи смутено в него и със сигурност се питаше откъде го е научил. Подвоуми се за момент, преди да му отговори:
	— Беше по вина на Панеций. Аз знаех, че той винаги е имал слабост към нея, въпреки че се опитваше на всяка цена да го прикрие. В онази сутрин го видях да чука на вратата на стаята на Луцила и това никак не ми се понрави.
	— Добър претекст след всичко, което ти си надробил!
	— Тя не знаеше за връзката между мен и баща й, както и всички останали.
	— Готов съм да се закълна обаче, че Панеций е бил в течение — отвърна му патрицият, припомняйки си подмятанията на ефесеца.
	— Да, възможно е да е подозирал — призна си Октавий. — Когато разбра, че заплашвах позицията му в училището, разговаря с Ариан, като се изказа доста двусмислено, сякаш искаше да му подчертае своето евентуално разположение. Беше ме взел за кариерист като него!
	— А ти може би не си?
	— Точно така. Връзката между мен и Ариан не е някаква алчна и безчестна близост, а съзнателен съюз между двама свободни мъже, учител и ученик.
	— Ариан не е чакал много, за да те опознае, след това да ти демонстрира вкусовете си… поне ако се обръща внимание на определени клюки.
	— Наясно съм с онзи отвратителен донос, въпреки че по онова време все още не живеех в Рим. Всичко това са само лъжи! — подскочи възмутен Октавий.
	— Все пак точно тогава Панеций е бил човекът, който се е ангажирал, за да спаси ретора.
	— Негово задължение е било да каже истината! — настоя Октавий и пред недотам убедената физиономия на Аврелий добави: — Защо си толкова смаян, сенаторе! Мислех те за мъж с по-широки разбирания.
	— Отношенията, които имате с Ариан, не ме засягат, но ми е неприятно да мисля, че вероятно едно невинно момиче е платило с живота си заради решения, които не са били негови.
	— Какво искаш да кажеш? Смъртта на Луцила няма нищо общо с нас!
	— Наистина ли? Писмата, които напоследък Ариан получава, биха ни накарали да си помислим точно обратното.
	Октавий пребледня:
	— Какви писма? Аз нищо не знам за тях! Възможно ли е Ариан нищо да не ми е казал? Той ми има доверие и никога не е крил нищо от мен…
	— Тогава го попитай него.
	— Незабавно ще го направя. _Vale!_ — възкликна младежът, ставайки, като се сбогува набързо, без никой от деамата да си спомни или да поиска да си спомни поканата за вечеря отпреди малко.
	Аврелий привърши, без да бърза, своята баня и след това, следван от кортежа роби, премина покрай обществения басейн в посока към една от платените вани.
	— _Vale_, колега, пак се срещнахме! — каза един глас зад гърба му и патрицият се озова очи в очи със стария Корвин, увит в бял чаршаф, който мъкнеше немощното си космато тяло към една резервирана стая. Зад него, придружавана от една робиня, която й вееше с огромно ветрило от паунови пера, Камила се взираше с непроницаемо изражение в някаква далечна точка оттатък Аврелий, като че ли патрицият беше невидим.


	— Господарю, господарю! — посрещна го на връщане Парис, който напълно беше загубил ума и дума. — Този мъж отново идва тук и беше разярен!
	— За кого говориш? — попита го разсеяно Аврелий.
	— За онзи декласиран тип, на когото ти оказа честта да седне на масата ти, след като преди това почти ме беше осакатил! Със сигурност той е подстрекател и размирник и изобщо няма да ме учуди, ако разбера, че членува в някоя решена да подрива социалния ред секта, която иска да сложи робите на местата на господарите им!
	— Аха, говориш за Торкват. Какво искаше?
	— Да те убие, мисля, поне така ми каза. Доста се поизпотихме, за да го държим далече оттук, но той продължи да крещи като обсебен, че клетата му съпруга е била почтена жена и никога не е познавала сенатори негодници, но въпреки това той си имал едно наум и щял да ти даде да се разбереш, когато успее да те излови.
	— О, богове, сигурно са му съобщили онези клюки за Квартила! Не може някой горък човек да направи щедър жест, без мотивите му да не бъдат веднага изопачени.
	— Имаш проблеми с вехтошаря ли, _domine_? — намеси се в този момент Кастор, видимо подпийнал, а бялото му индийско наметало беше напръскано на няколко места с вино. — От друга страна обаче, ако обикаляш да правиш деца наляво-надясно…
	— Касторе, заклевам ти се, че никога през живота си не съм виждал това момиченце! — запротестира патрицият, изпълнен с негодувание.
	— Достатъчно е да си видял майка му — заключи невъзмутимо освободеният роб. — Сега, ако си приключил с грижите по слугинската ти челяд, бих искал да ти докладвам, че направих оглед на двайсетина бордея, но без да намеря и следа от нашия Октавий.
	— Направи опит да попиташ в онези локали по Ексвилин, в които на мястото на жените ще намериш грациозни сирийски роби — посъветва го с лукав вид и веднага се спря, очаквайки да се наслади на смаяното изражение на своя слуга. Гъркът обаче беше този, който го смути:
	— Вече го направих, господарю, но и там никой не го познава. Но моето проучване е в самото си начало, а утре ще хвърля поглед и на таверните.
	— Не, утре имам нужда от теб, за да сгащя банкера. Капанът вече е готов.
	— Казвай! — помоли го настойчиво секретарят, разяждан от любопитството всичко да узнае.
	— Планът е следният: Помпония ще поиска голям кредит, привеждайки като довод неотложната си нужда от пари в брой. Николао няма да създава проблеми, защото я познава като състоятелна жена. Следователно, след като веднъж е отпусната толкова крупна сума, гишето практически остава на нула. Слушаш ли ме? — Кастор кимна заинтересовано. — Тогава идва Парис, поверявайки на съхранение запечатаната обичайна торбичка с ауреи, тази, от която по закон никой не бива да пипа. В този момент се намесва Македоний с молба за кредит за своята нова дейност…
	— Естествено Николао ще откаже да му го даде — каза в недоумение гъркът.
	— Не и ако паркингджията не му даде да разбере, че е готов да плати прекомерно висока лихва и да му остави в залог няколко бижута…
	— Какво се надяваш да постигнеш?
	— Че Николао, за да не изпусне сделката, ще прибегне до вързопчето на Парис, чиито монети предвидливо са белязани пред свидетели. Ти ще се намесиш, когато Македоний е на път да си тръгва с означените ауреи, за да го обвиниш, че ти е откраднал бижутата, и ще поискаш да си отвори чантата. В същото време Парис ще се върне и ще си поиска под някакъв претекст незабавно да му бъдат върнати парите. Така на този етап всички ще могат да видят, че Корвин използва запечатаните депозити, за да дава от тях заеми с висока лихва!
	— Ако те интересува моето мнение, _domine_, на мен ми се струва, че планът ти изисква голям разход на пари и енергия в замяна на много жалък резултат, защото няма да имаш в ръцете си нищо свързано с престъплението, нито пък с изпилването на ауреите…
	— Междувременно обаче ще вкараме в беда Корвин и капка по капка вир става. Сигурен съм, че този Николао пред едно сериозно обвинение ще бъде склонен да стовари отговорността върху господаря си… Случайно да имаш някаква по-добра идея? — разпери ръце Аврелий.
	— В интерес на истината, не — отговори му Кастор. — Ама след като ще се рискуват твоите пари, нека да пробваме!


>	Глава XVI
>	Шестнайсетият ден преди Календите на декември

	Гишето на Николао се намираше на Форума на Цезар, недалече от храма на Венера Прародителката, където се издигаше в целия си блясък статуята, която Дивус Юлий беше накарал да изваят с чертите и телосложението на неговата царствена любовница Клеопатра.
	Аврелий стъпи на големия площад с колонадата през подстъпа, който гледаше към „Аргилет“, и се забърза, за да стигне до конната статуя на покойния диктатор. Там, скрит между краката с човешка форма на величествения мраморен кон, можеше удобно да наблюдава _mensa nummularia_, в която седеше сарафът на Корвин и в този момент проверяваше няколко ауреи, за да ги размени със сестерции. Монетите бързо преминаваха между пръстите му и по два пъти ги подхвърляше върху мраморния камък, преди да получат одобрението му. В действителност всеки вещ обменител на валута веднага щеше да разпознае фалшивата монета по звука, с който отскачаше върху мраморната маса, без дори да се налага да я обследва с очи.
	От своето скривалище Аврелий видя Помпония да изниква откъм Кливус Арджентариус, следвана от дълга опашка слугини, и да се насочва веднага към гишето. Бърз договор, няколко уверения и документ за собственост на една _insula_ премина в ръката на другия в замяна на доста чувалчета с пари. Малко след това се появи и Парис със своята торбичка, посрещнат с големи поклони, запазени за балъците. След като депозира сумата, интендантът направи уговорения знак на Македоний. Старецът точно прекосяваше площада, когато изведнъж Николао изостави работното си място и се насочи бързешком към вътрешността на храма.
	— За Херкулес, точно този момент ли трябваше да избере, за да се помоли на Афродита! Ако не се върне веднага, планът ни ще се провали! — изруга с нисък глас Аврелий, като държеше под око голямата врата, зад чиито завеси изчезна сарафът. — Слава на боговете, ето го, връща се. Тичай, Македоний! — процеди през зъби малко по-късно, кимайки леко с ръка в посока паркингджията.
	С новата уговорка нещата не потръгнаха толкова гладко. Николао не се решаваше и оставаше глух пред молбите на Македоний, който, освен че беше склонен да плати лихва трийсет и седем на сто, предлагаше като гаранция и няколко бижута със съмнителен произход. За един прост служител това беше трудна за разрешаване дилема…
	Богинята на късмета обаче беше изцяло на страната на Аврелий, защото точно когато Николао тъкмо се канеше окончателно да отпрати Македоний, ето ти, от „Аргилет“ изникна лично Корвин, направо от носилката и с робите викачи. Паркингджията си изигра перфектно ролята и накрая Корвин се съгласи, тъй като сърце не му позволяваше да откаже заем на един постоянен клиент, който вече му беше отстъпил къщата и гробницата си.
	С дълбоко коленопреклонение Македоний взе сумата от самите ръце на банкера и пред очите на голям брой клиенти. Точно тогава се появи Кастор, крещейки:
	— Този мъж е крадец, току-що ми открадна бижутата! — и като сграбчи паркингджията за врата, започна неудържимо да го разтърсва. — Ах, дори вече си ги заложил? Тогава ми давай парите! — заповяда му, присвоявайки си ненадейно чантата му.
	На този етап, според сметките на Аврелий, от торбичката на Македоний трябваше да се появят ауреите на Парис, прилежно белязани, и то пред свидетели. Но всъщност по монетите, които се посипаха по паважа, нямаше никаква следа, която да ги отличава от другите. Като компенсация обаче ръбът им, при опипване от много чувствителен пръст, би трябвало да се окаже леко грапав, като че ли е бил запилван с пила…
	— За всички божества от Тартар, Николао вече е заменил торбичката! — нахвърли му се с думи Аврелий.
	— В храма, бързо! Това е единственото място, където може да е направил размяната! — възкликна Кастор, като препусна в кариер към параклиса на Венера.
	Междувременно около гишето се беше заформила огромна суматоха, защото Парис претендираше да му бъдат върнати парите, Македоний искаше ауреите да се премерят, а Помпония анулираше договора за депозита, разтръбявайки още повече скандала. В центъра на бъркотията, посивял от мъка, Корвин не щадеше силите си да успокоява клиентите, хвърляйки огнени погледи към Николао.
	— Ех, нещата не станаха, както ги бях предвидил, но поне създадохме малко хаос — радваше се Аврелий, скривайки се сред тълпата. Сега не му оставаше, друго освен да обвини банкера в измама и да получи разрешение да обискира къщата му с надеждата да намери някое и друго доказателство, което да свърже със случая Луцила. Всъщност патрицият беше сигурен, че Корвин крие някъде черните тефтери, които документираха неговите съмнителни трафици, така че от проверката на тайните му сметки биха могли да изплуват и големи новости относно финансовите връзки на гишето със семейството на Ариан.
	Малко след това Аврелий, който се размотаваше из площада, докато чакаше Кастор да се появи, беше настигнат от веселата Помпония, развълнувана от добрия изход на мисията:
	— Ах, какъв мошеник е този Корвин! Обзалагам се, че е готов да прободе дори майка си за няколко дребни монети! Как би ми харесало да го видя в схватка със състава от съдебни заседатели, състоящ се от нещастниците, които е оставил на улицата!
	— На мен ли ми го казваш! — избухна сенаторът.
	— Жалко, че не можем да му припишем и смъртта на Луцила — каза огорчена Помпония.
	— А защо не? — попита я учудено Аврелий.
	— Сутринта преди сватбата непрекъснато го държах под око — разясни му матроната с почти разочаровано изражение.
	Патрицият се надяваше да не я е разбрал добре:
	— Искаш да кажеш, че банкерът има алиби? — простена той.
	— Разбира се, нито за миг не съм го изпускала от очи — потвърди Помпония. — Надявах се да се натъкна на някоя негова нетактичност по отношение на съпругата му, разбираш ли ме…
	— О, богове от Олимп, не можа ли да ми го кажеш, преди да инсценирам тази глупава комедия? — запротестира немалко раздразненият патриций.
	— Не си ме питал! — оправда се матроната, качвайки се на своя елегантен паланкин от лакиран кедър.
	Сенаторът въздъхна дълбоко. Значи всичко е било напразно, тъй като онова, което него го интересуваше, естествено, не беше да натопи Корвин за някакво си минимално престъпление… На този етап беше по-добре да поеме по пътя към дома си. Засрамен и разочарован, патрицият тръгна по Кливиус Арджентариус в посока към носилката си.
	— Късмет от Изида, господине? — попита го любезно един продавач на амулети, чийто акцент издаваше несъмнения му произход от Лацио.
	Селянина!
	Аврелий не изпусна сгодния случай:
	— Имаш ли талисман на Великата майка с непразна утроба и издути гърди?
	— Не, този го продават изключително и само скопените свещеници на Кибела. Мога обаче да ти дам крокодила Собек и свещените скарабеи, много силни срещу уроки.
	Аврелий бързо разсъди, че фетишът, намерен сред одеялата на Испула, значи е бил купен направо от храма.
	— Не ми трябва тази евтина стока, имам нужда от нещо много, ама много по-ефикасно… — измърмори патрицият с предпазливо изражение.
	— Благодарение на контактите ми с магьосниците от Ориента съм в състояние да се сдобия с какъвто и да е талисман — похвали се Селянина, сигурен в резбарските умения на зет си. — Кажи ми какво искаш, и ще ти го доставя преди още да си ме попитал!
	Патрицият с потайно държание хвърли един поглед наоколо, след това се приближи до псевдоегиптянина и го дръпна настрана:
	— Восъчна кукла с черти на човек: косите и ноктите, аз самият ще ти ги доставя… — прошепна му на ухото със съучастническо изражение.
	Селянина ококори очи и направи крачка назад. Врачуванията на тесалийските вещици очевидно бяха извън неговите възможности.
	— Мога да ти доставя восъчна кукла, _domine_, но не искам нищо да знам за нокти и коси!
	— Хайде, преди време си свършил добра услуга на една особа, която познавам…
	— Грешиш, трябва да е бил някой друг!
	— Наистина ли? Ще видим какво ще се окаже, когато стражите разбият на пух и прах дюкяна на твоя зет в Остия! — заплаши го сенаторът, сграбчвайки престорения египтянин за туниката. — Веднага ще ги повикам. В Рим има много строги закони срещу магьосниците и гадателите!
	— Само момент, само момент, благородни господине! — защити се веднага Селянина. — В действителност изобщо не съм магьосник, а продавам само някакви си тенекии и вината не е моя, ако хората вярват!
	— А куклата, която аз видях?
	— Нищо друго, освен една играчка.
	— Лъжеш! Какво ще прави момиче на тази възраст с играчка? — дръзна да прави безпочвени заключения патрицият.
	— Каза ми, че е за сестра й — отговори му Селянина, затвърждавайки напълно подозренията на Аврелий.
	— Кукла с истински коси? И ти си й повярвал? Тази жена трябва да е била вещица…
	— Какво говориш, _domine_? Беше богата матрона, която често си пазаруваше от мен. А пък и кичурът, който ми донесе, беше един от нейните, кестеняв и къдрав. Със сигурност не е имала намерение сама да си направи магия! — защити се псевдоегиптянинът, разпервайки ръце.
	Аврелий усети някаква студена тръпка.
	— Изчезвай! — заповяда той на амбулантния търговец. — И внимавай да не те намеря пак, че продаваш определени неща.
	Междувременно си мислеше, че е безсмислено, защото малкият измамник другаде щеше веднага пак да подхване своята търговия. Освен това по какъв начин можеше да му се попречи, след като имаше толкова много хора, склонни да бъдат измамени? Както за блудниците, които просперираха благодарение на клиентите си, така и за тези скромни продавачи на мечти, всичко беше само въпрос на интереси. Този път обаче покупката не беше безобидна…
	В таблинума на Аврелиевия _domus_ се вдигаха наздравици за успеха на операцията.
	— Гледай тук, подписа ми я, за да си държа устата затворена за неговите измами! — смееше се Помпония, предавайки му една полица за пет хиляди сестерции. — Парис също получи подобна, и то без дори да я е искал, а защото Корвин трябва да си е помислил, че е по-добре да отпусне незабавно щедър бакшиш на свидетелите, отколкото да си навлече скандал. Добрият Македоний ще си получи обратно къщата и гробницата, ако се откаже да го обвини в лихварство!
	— А изпилените ауреи? — попита Аврелий.
	— Странно е, но ако съдя по слисаното лице на банкера, бих се заклела, че не знае нищо за тази история — потвърди матроната. — Кастор обаче, който веднага се втурна в храма, може би е открил нещо…
	— Оттогава повече не сме го виждали — обясни Парис, изкривявайки устни, за да подчертае недостатъчното доверие, което можеше да се има на гърка.
	— Да се надяваме, че ще се появи с някоя добра новина. Междувременно аз ще взема акредитивите, подписани от Корвин, защото за в бъдеще може да ми потрябват — каза Аврелий, като заповяда да му донесат касата.
	Парис остави _area_ в краката му и патрицият, отваряйки ковчежето с големия ключ, който винаги носеше на врата си, започна да изважда няколко фишека монети. В един момент обаче спря:
	— Къде ми е печатът? Макар че винаги го държа тук — поде притеснено, като започна да търси тревожно сред торбичките древния печат на Аврелиите, който представляваше дръжчица от слонова кост, в която имаше инкрустиран един шлифован рубин, напълно еднакъв с този, който той носеше на показалеца си. Предаваше се от син на баща, без външна ръка да го докосва. Клеймото на този скъпоценен камък се равняваше на подписа му и беше валидно върху всеки един документ.
	— Вчера видях Кастор да влиза скришом в твоята стая — доложи го злоумишлено Парис, като си помисли, че този вероломен грък най-накрая си намери майстора, защото дори на него, Парис, администратора, не му беше позволено да отваря господарската _area…_
	— Това ли търсиш, _domine_? Веднага ще ти го върна! — възкликна Кастор, който точно в този момент влизаше с ликуваща физиономия, като поднесе на господаря си скъпоценната пръчица от слонова кост. В това време зад гърба му се показа едно смачкано мъжле с открито лице и широка усмивка.
	— Той ли е моят бъдещ господар? — попита новодошлият, поклащайки се, без да успее да се задържи стабилно върху краката си.
	— Да, купен си от Публий Аврелий Стаций, римски сенатор, и сега си част от семейството му — увери го гъркът.
	— Касторе, би ли ми обяснил каква е тази история? — намеси се ядосано Аврелий.
	— Извинявам се, че взех назаем твоя рубин, _domine_. Знам колко държиш на този малък фамилен спомен, но се касаеше за спешен случай. Никога не можеш да си представиш кого открих отново!
	— Хойрил от Александрия на твоите услуги, господарю! — представи се мъжлето, потъвайки в дълбок поклон.
	— Мислех си, че си умрял от недоимък в затвора за фалшификатори! — отговори му смаяният Аврелий.
	— Корвин сметна, че уменията ми ще бъдат пропилени в Ереб, _domine_, и подкупи надзирателите, за да ме обявят за мъртъв. След това ме доведе в Рим да оползотвори някои мои умения — разкри му всичко старият другар по измами на Кастор.
	— Николао е предавал ауреите на него, за да ги изглади по ръбовете. Когато за пръв път ми се случи да видя изпилените монети, веднага разпознах деликатното пипане на Хойрил. Само той може да използва пилата с толкова лека ръка — заяви Кастор. — Хубавото е, че Корвин беше изцяло в неведение за това мошеничество. Николао, ако може така да се каже, е действал самостоятелно. Когато банкерът се забърка в кашите, му подсказах да се отърве от виновника по такъв начин, че никой да не може да се добере до него.
	Голям късмет е, че бях съобразил да взема със себе си печата ти, ето така успях да купя моя приятел на твое име само за седем хиляди сестерции.
	— Касторе, това е цяло състояние! — простена Аврелий. — Един роб струва десет пъти по-малко!
	— _Domine_, нескромно те уверявам, че сделката е добра — изперчи се Хойрил.
	— Забрави! Не искам да знам нищо! — не го допусна патрицият. — А що се отнася до теб, Касторе, имам намерение да те накарам да си платиш скъпо това ново, недопустимо неподчинение. Моят печат… никой преди това не го е докосвал!
	Парис сияеше от радост, очаквайки обвиненият най-накрая да плати поредицата си от грешки.
	— Това не е така, господарю — коригира го обаче хитрият освободен роб. — Ако добре си спомняш, вече веднъж ти го крадох, но винаги е било за добро. Сега също действах с благородна цел, защото, ако Хойрил бъде стимулиран по някакъв начин, би могъл да се покае за своите провинения в миналото си и да разкрие как действа измамата със златните стружки. Това, което той знае, е достатъчно, за да сложи Николао на дръвника още утре!
	Поукротен, Аврелий се поколеба.
	— Позволи ми един съвет, _domine_ — възползва се набързо Кастор. — Доколкото знам, твоят сараф от Александрия краде половината от приходите. На негово място Хойрил ще ти отмъкне само една справедлива комисиона, но с оглед ловкостта му при обмяната на валута ще остава винаги в изобилие и за теб. А пък и приятелят ми не е неблагодарник и ако му помогнеш да се върне в родината си след дългото изгнание, скоро той самият ще ти се реваншира, обезщетявайки те щедро заради цената, която си платил, за да го купиш.
	— _Domine_, не можеш да помагаш на един фалшификатор! — възмути се Парис.
	— Помисли си, Аврелий, на мен не ми се струва лоша сделката — посъветва го Помпония, докато двамата александрийци парадираха с цялото си елинско красноречие, за да убедят оказващия съпротива патриций.
	Много натъжен, интендантът се запъти към вратата. Бяха трима срещу един и както обикновено, господарят му щеше да послуша тях.
	— Е, добре, Хойрил, можеш да останеш — реши сенаторът, докато Парис излизаше с подвита опашка, тъй като наистина честността никога не се възнаграждаваше…
	— Почакай, Парис! — повика го Аврелий. — Признавам си, че съм много разсеян, и отсега нататък този ще го държиш ти, и съм сигурен, че ще съумееш надлежно да го пазиш.
	Администраторът опули очи невярващо. Господарят му подаваше ключа от касата, този, който според древната традиция само _paterfamilias_ или неговата законна съпруга можеше да съхранява. Никога досега никой слуга не е бил смятан достоен за подобно доверие…
	Безукорният освободен роб преглътна развълнувано:
	— За да ми го вземат, трябва да минат през трупа ми! — заяви той, след което взе големия ключ с огромно уважение и излъчвайки рамене в знак на гордост, премина важно пред унижения си съперник, без дори да го удостои с поглед.
	Разяреният Кастор в този момент каза сбогом на малките кражби и на принудителните заеми. Този моралист Парис, строг като жреца на Юпитер, по-скоро би предпочел да го заколи, отколкото да му отвори _area_. Но може би с малко късмет…
	— Отиваме да празнуваме — предложи тогава на стария си приятел от Александрия. — Оставям на теб да избереш _caurona_.
	— Ох, избери ти! — отвърна му Хойрил. — Стига да не се касае за таверната на Афрания…
	— Какво не й е наред? Казват, че там има симпатични и любезни сервитьорки — удиви се Кастор.
	— Точно затова. Мнозина я посещават, включително и един роднина на Корвин, който изобщо не държа да го срещам след всичко, което се случи.
	— Искаш да кажеш Николао ли? Бъди спокоен, сега има други проблеми, за които да мисли — обнадежди го Кастор.
	— Не, аз имах предвид Октавий, неговия млад баджанак. Той ходи често там, и то точно заради прислужничките. Луди са по него и всички въздишат по черните му очи — заяви Хойрил, докато Аврелий и Кастор се споглеждаха слисани.


>	Глава XVII
>	Тринайсетият ден преди Календите на декември

	Аврелий сънуваше. Предната вечер беше донесъл в стаята си всички томове от библиотеката, които се отнасяха за култа към Великата майка, и без да забележи, остана наведен над свитъците почти до разсъмване, толкова се беше задълбочил в заниманието си.
	Най-накрая си беше изяснил, че жестоките ритуали в чест на богинята нямаха нищо общо с некромантията, която всяваше страх сред посветените на Кибела. Следователно беше невъзможно същата ръка, готова да прониже с омагьосаната игла восъчната кукла, да е скрила сред дрехите на Испула и изображението на Великата майка.
	Недоволен, патрицият се беше погрижил да научи колкото е възможно повече по темата и с големи усилия беше възстановил историята на черния камък, опитвайки се да чете между редовете на онова, което официалните историци се бяха постарали добре да предадат.
	Преди всичко римляните не бяха отишли да вземат симулакрума от Песинунт, както погрешно беше написано в творбите на Тит Ливий, а от Пергам, където аталидите го бяха инсталирали в един специален храм — Метроон. Това е било във времето на пуническите войни и присъствието на Анибал на полуострова е тероризирало суеверните плебеи. Простичките и местни традиционни богове, които се задоволявали с някоя изпечена жертва, за да помагат на протежетата си, вече не бяха достатъчни, за да успокояват паниката. В този случай нямало нищо по-добро от това, да се насочи мистичната тревога на плебеите към някакво ново, внушително ориенталско божество, преди те самите да поемат по недотам правилните и контролируеми пътища…
	Което значи, че нареждането на тайнствения оракул да бъде пренесен свещеният камък в Рим е било специално издадена за тази цел директива, с която да се предотврати импулсивната им нужда от това. Както и пактът с царя на Пергам не е бил нищо друго, освен размяната на чудодейния образ за политически съюз. Същото се отнасяло и за феномена на матрона Клавдия, на която богинята дала привилегията да демонстрира своето целомъдрие, като тегли само с помощта на тънкия си колан заседналия кораб, който карал на борда си симулакрума.
	И в този момент в съня му се явяваше точно статуята на благочестивата Клавдия, такава, каквато я беше зърнал преди няколко дни пред храма на Великата богиня: на фона на отворената врата на параклиса със сянката на черния камък, която заплашително надвисваше. Сякаш изведнъж мраморната скулптура оживя и Аврелий видя свенливо наведените очи на добродетелната матрона внезапно да се отварят и да се взират в него с жесток блясък. В същия миг протегнатата да тегли кораба с чудния колан ръка на жената се протегна към него и коланът се превърна в змия, която се обвиваше около крайниците му, възпрепятствайки ги. Матроната се смееше… и вече не беше Клавдия, а Камила. Аврелий се размърда в постелята си, опитвайки се да се освободи от хватката на змията, която обездвижваше ръката му.
	— Господарю, събуди се! — разтърси го изведнъж Парис. — Трябва да се събудиш, _domine_! Ариан е мъртъв и Октавий те моли да отидеш при него!
	Съненият патриций разтърка клепачи и обърна поглед към лъча, проникващ през процепа на вратата: светлината все още беше слаба, а слънцето трябва да беше изгряло преди малко. Колко ли беше спал? Може би час, максимум два.
	С героично усилие се надигна от леглото, докато един роб му подаваше леген с вода, за да напръска лицето си. Разпери ръце, очаквайки със затворени очи прислужничките да го облекат от главата до петите. Все още не се беше събудил напълно, когато чевръстата Филида сложи ленената препаска около голите му хълбоци. Хладната тъкан го накара да потръпне, все едно усети лепкавата студенина на змията, която току-що беше сънувал. В това време Нефер вече му нахлузваше туниката, Гая нагласяваше връхната му дреха, а Иберина му връзваше калцеите. За няколко мига патрицият беше готов, перфектно облечен и готов да се запъти към носилката. Едва след като излезе от тъмната стая в светлината на перистила, осъзна напълно току-що получената новина. Следователно реторът е бил този, когото убиецът е искал да порази от самото начало, а смъртта на Луцила не беше нищо друго, освен една трагична грешка.
	Портшезът потегли бързо и не след дълго сенатор Стаций влизаше в атриума на Арианите.
	Пресрещна го съкрушеният Октавий.
	— Намерих го преди малко в стаята му. От известно време тропах по вратата му, но не получавах отговор, затова се наложи да я разбия. Беше си в леглото, но вече вдървен, с ведро изражение, сякаш най-спокойно си спи… Но е бил убит, повече от сигурен съм в това! Тъй като не знаех какво да направя, си помислих, че трябва да повикам теб, сенаторе — пелтечеше объркано.
	Без да каже дума, Аврелий изчака търпеливо младият човек да се успокои. Мислеше си, че Октавий е твърде емоционален и непредпазлив, и рано или късно пред някоя голяма трудност щеше да изгуби контрола над себе си.
	— След разговора ни в термите — разказваше му малко след това младежът — накарах учителя да ми покаже писмата, за които ти ми каза, но в действителност не останах твърде впечатлен. Но вчера вечерта, преди да си легнем, Ариан намери още едно под входната врата… Ето го — и подаде на патриция поредното послание.
C>
	Сега и Ариан е мъртъв…
@	ЕЛИЙ
C$
	Беше написано със същия почерк, който не можеше да се сбърка.
	— Оповестяване на престъплението, преди още то да е извършено, разбираш ли? Убиецът е бил сигурен в действията си, но е искал да изтормози своята жертва, преди да я убие! Всъщност учителят, след като го прочете, пребледня и зъбите му започнаха да тракат. Каза, че вече не може да има доверие на никого, включително и на мен. Крещеше. Никога не го бях виждал толкова разстроен. Отказа да изпие отварата, която му приготвях, и се барикадира в стаята си с делва вино, бокал и стомна с топла вода. Трепереше от главата до петите като лист.
	— Обзалагам се, че делвата, бокалът и стомната вече са почистени — предположи Аврелий, вече примирен.
	— Не, тази сутрин веднага щом открих тялото на учителя, аз лично се погрижих да се сложат на сигурно място бокала и делвата с вино — опроверга го младежът.
	— Бързо ме заведи да ги видя! — заповяда му сенаторът и Октавий го поведе към килера.
	— Ето ги, тук са — каза му, отваряйки с ключето, което носеше на врата си, вратичките на една витрина. — Незабавно ги прибрах тук и не съм позволил на никой друг да ги докосне.
	— Какво стана със съда с топлата вода?
	— Аз самият тази сутрин неволно пих от него. Виждайки тялото на Ариан, почувствах, че ще припадна, и инстинктивно доближих стомната до устните си, без дори да използвам бокала. Едва след като погълнах няколко глътки, ми дойде наум, че учителят може да е бил отровен точно с тази вода. Тогава ми се стори, че усещам голям студ, и краката вече не ме държаха. Паднах на земята убеден, че повече няма да стана. Когато обаче слугата, който се притече да ми помогне, ми каза, че и той си е наливал от този съд предната вечер, за да е сигурен, че течността се е затоплила, колкото е нужно, почувствах кръвта отново да се раздвижва във вените ми и ужасното усещане, че ме грози смърт, изчезна на мига. До такава степен страхът ме беше вцепенил!
	„Момчето е чувствително!“ — прецени сенаторът, като взе в ръка бокала и навря носа си в него. Ако наистина се касаеше за отрова, след като се отхвърлеше водата, не оставаше друго, освен тя да е била поета заедно с виното.
	Помириса го дълбоко със затворени очи, за да се съсредоточи по-добре, и усети непознат мирис, който дори неговите твърде чувствителни ноздри не успяха да определят. Тогава драсна с нокът по дъното му там, където бронзът, във фугите на релефната си декорация, съдържаше някакъв съмнителен белезникав остатък, смесен с гъстата утайка от виното. Реши, че Хипарх ще се погрижи да го изследва, и се обърна към младежа, който го наблюдаваше:
	— Имал си късмет, че си пил направо от стомната, Октавий. Ако беше използвал бокала, вероятно вече нямаше да си тук, за да ми разказваш всичко това.
	— Не е възможно! Вчера вечерта този бокал беше току-що измит, когато Ариан го взе, избирайки го случайно сред пет подобни на него! — заекна с посивял цвят на лицето Октавий.
	След като няколко пъти разгледа чашата, Аврелий най-накрая я остави на масата, за да премине към обследване на делвата. Беше си една нормална теракотена амфора, от тези с изостреното дъно за по-лесното им транспортиране, които, за да стоят изправени, се нуждаят от метална поставка. Върху повърхността на глинения съд се четеше името на производителя му — _Еремион_, и наименованието на виното — _Каекубум_, а по-надолу мястото и годината на запечатването му: _Произведено в Амикла, близо до Фунди — консули Папиний Алиен и Квинт Плавций…_ Сенаторът нацупи устни пред това отлежало само девет години Каекубум. Разбира се, че пестеливият ретор не се е глезил със скъпи вина.
	— Амфората беше ли отворена, когато Ариан си я е занесъл в стаята? — попита Аврелий, очаквайки незабавно потвърждение.
	— Не, все още беше херметически затворена — поклати глава Октавий. — И точно това ме смущава. Отровата не може да е била на друго място освен в бокала, но единственият, който е имал възможността да я сипе в него, съм аз! — простена момчето в плен на тревогата си.
	„Така е — разсъди Аврелий. — Също и реторът, както и дъщеря му, е намерил смъртта си в затворено помещение и без свидетели. Този път обаче няма да има съмнения относно виновника.“
	— Млади ми приятелю — започна патрицият. — Смятам, че всеки момент ще те връхлетят големи, ама много големи неприятности!
	— Мислиш ли, че ще ме арестуват? — попита го Октавий с невярващо изражение.
	— Опасявам се, че да — не скри от него Аврелий.
	Момчето сломено наведе глава, без изобщо да се опита да реагира.
	— Всичко беше твърде хубаво: сватбата, осиновяването, училището — промърмори, потискайки желанието си да заплаче.
	— Все още не е окончателно. Да хвърлим още веднъж поглед на тази амфора! — каза му Аврелий.
	Гърлото на съда не беше запечатано с гипс, а запушено само с една коркова тапа, върху която впоследствие бяха сложили восъчен печат с марката на производителя.
	Аврелий дълго превърта парчето корк между пръстите си, като внимателно го разглеждаше, и накрая му се стори, че забелязва нещо странно върху повърхността му: няколкото твърде равномерни дупчици, които нямаше как да се отдадат на шупливостта на кората. Обеща си да ги разгледа по-добре у дома си със скъпоценния камък, който беше дал нарочно така да го изрежат, че да може да увеличава детайлите.
	— Тези ще ги взема аз — съобщи, като посочи бокала и делвата. — Казваше ми, че вчера вечерта Ариан е бил доста обезпокоен… — попита младежа, който, изглежда, най-накрая си беше дал сметка за несигурността на ситуацията, в която се намираше. _Vigiles_ нямаше да мислят два пъти, преди да го хвърлят окован във вериги в Мамертинската тъмница, а красивите му черни очи, по които беше въздишала Луцила, със сигурност нямаше да умилостивят палача.
	— Да, но аз бях убеден, че прекалява със своите фобии, и не го изслушах — отговори му Октавий. — А всъщност той за всичко е имал право. Също така Луцила и Испула са били убити, може и по погрешка, точно както казват писмата!
	Аврелий повдигна вежди, недотам убеден. Хипарх беше готов да се закълне, че старата Испула Камилина беше починала от естествена смърт заради старостта, а на гръцкия медик можеше да му се вярва дори със затворени очи. Затова, каквото и да намекваха тези послания, поне една от трите смърти не можеше да се определи като престъпление.
	— Не му повярвах, не съумях да го защитя. Аз съм отговорен за това! — възкликна момчето, отстъпвайки най-накрая пред терзанието си, което го мъчеше още отпреди и прикриваше с трудност.
	— Само ако си сложил отрова във виното. В противен случай нямаш никаква вина — омаловажи думите му Аврелий, надявайки се с цялото си сърце, че младежът ще се научи да доминира изблиците си, може би великодушни, но изцяло неблагоприятни за него в сложни обстоятелства като тези.
	— Със сигурност ще си помислят, че аз съм го убил! Ти си единственият, който е в състояние да ме спаси, сенаторе. С Ариан загубих всичко, баща, учител, другар… — изстена граматикът, улавяйки ръката на патриция със спонтанен жест, който Аврелий прецени като твърде конфиденциален.
	„Дали това е честна и покъртителна молба за помощ, или умелата рецитация на един изкусен актьор?“ — запита се несигурно Аврелий, докато изпитваше леко отвращение при контакта с топлите пръсти на младежа.
	— И любовник — уточни тогава със студенина, издърпвайки ръката си.
	— Изобщо не се срамувам от това! — каза младият мъж с гордо вдигната глава.
	— Трогателно! Питам се как се съгласува тази твоя голяма отдаденост с определени твои забежки в _caurona_ на Афрания? Необичайно е да си хранил голяма обич към Ариан, но веднага щом той се е обърнел, си тичал да се забавляваш с прислужничките от таверната. Случаят ти наистина е самобитен: знам за много мъже с женствени обноски, които си дават вид на женкари, за да спасят реномето си, но това е първият път, когато се оказвам пред обратната противоположност — отбеляза саркастично той.
	— За да го разбереш, ти трябва да си познавал учителя — отвърна му Октавий. — Той беше мъж с голяма стойност, но ужасен егоист. Изискваше от мен да му се посветя напълно, а не само в една обикновена плътска връзка.
	— Така ти си се преструвал, че го обичаш, за да се възползваш от благоволението му. С всичките ти идеали, ти не си друго, освен който и да е _amasio_! — усмихна му се подигравателно Аврелий.
	— Мамейки, го правех щастлив — оправда се младежът.
	— Не се и съмнявам, защото си ловък да изричаш лъжи, поне ако се съди от театъра, който разигра пред мен в термите.
	— Хвана се, нали? — отговори му граматикът, без изобщо да се е засегнал. — Лъгах, да, но не съм сторил зло на никого — потвърди след това, търсейки безсрамно погледа на сенатора.
	— В действителност като симулант нямаш равен на себе си, Октавий. Помагат ти откритото ти лице, честните очи, изражението ти на добро момче, ученолюбиво и без щуротии, които да се въртят в главата ти — подигра му се патрицият.
	— А не ти ли минава през ума, че мога наистина да съм откровен въпреки комедията, която разигравам? — възрази му Октавий със сериозно лице. — Понякога сме принудени да изменяме външността си заради общото добро.
	— Може и да е така. Преди да ти повярвам обаче, трябва да си изясня дали си само лъжец, или и убиец!
	— Знаеш добре, че не съм — потвърди граматикът. — Моето поведение може да изглежда спорно, съгласен съм, но не трябва да се мисли, че тези години са били приятни за мен. Почитах Ариан като учител и учен и изпитвах към него безгранично уважение и признателност. Физически обаче той ме отвращаваше. Искаше ми се да можех да се държа като останалите младежи, да участвам в празненства, да ухажвам момичета, а всъщност никога не съм бил свободен открито да обърна внимание на някоя жена, без след това да си платя скъпо за това. Ех, Ариан не ме заплашваше, че ще ме изпрати обратно при моите родни планини в Брутиум, не. Гледаше право в мен, с мълчалив упрек в очите, и аз, виждайки го да страда по моя вина, се чувствах толкова зле, че започвах да го успокоявам. Никога не посмях да му кажа истината, щеше да е твърде голям удар за него. И затова, от време на време, отивах при Афрания и за няколко аса си вземах някоя недодялана _asinella_ от таверната… Но вече силите не ми стигаха да продължавам по този начин и очаквах с вълнение сватбата си с Луцила, за да сложа край на всичко това. Надявах се, че отношенията ни с Ариан след сключването на брака щяха да се подредят, превръщайки се в нормалните между тъст и зет, баща и син. Другото щеше да си остане наша тайна. Със смъртта на Луцила обаче нещата се сгромолясаха. С всеки изминал ден Ариан ставаше все по-задушаващ и мнителен, извън всякакво благоразумие. Помисли само, вчера вечерта ми се нахвърли още преди да е намерил писмото и се карахме заради срещата ми с теб в къпалнята…
	„О, божества, това вече е прекалено — простена наум Аврелий. — Женската ревност може и да се приеме, ама да служи за ябълка на раздора и в подобно тежко положение!“
	— На твое място не бих дискутирал това на висок глас, Октавий, защото за теб се превръща в отлична подбуда, за да го убиеш.
	— Ех, само ако Луцила не беше умряла… Всичко щеше да си отиде на мястото, сигурен съм в това!
	— Била ти е нужна заради твоите планове и само по тази причина съжаляваш за нея — отбеляза патрицият, припомняйки си срамежливата и сияеща девойка, която демонстрираше любовта си към граматика.
	— Ти си суров с мен и имаш право. Вярно е, че се възползвах от обичта на моя учител, а също и от любовта на Луцила… но другите, за да уредят живота си, разполагат с гръмки имена, пари, приятелства, докато аз нямам друго, освен мозъка си и двете красиви очи.
	— Струва ми се, че прекалените ти саможертви не са ти послужили много — отчете Аврелий. — Реторът на практика е бил разорен.
	— Никога не съм хранил амбицията да забогатея. Исках само да уча и за добро или за зло, успях. А ако успея да докажа невинността си, ще ми остане само училището.
	— Проявил си голяма ловкост, за да снемеш от длъжност горкия Панеций.
	— Ако знаеш колко му завиждах в началото, като го гледах как пристъпва, почитан и уважаван, сред учениците, а аз трябваше да мия клозетите. Затова и не успях да удържа импулса си да не го унижа, но беше грешка, защото си създадох враг, а сега не ми достига смелост да му кажа, че опитът му ще ми бъде много полезен. Може би, ако ти поговориш с него…
	— Големи претенции имаш ти — не се въздържа Аврелий и с горчивина си помисли, че младите, жадни за живот, потъпкват чувствата на другите с наивно нехайство, убедени, че е достатъчно бързо да изкупят вината си, за да поставят на мястото му всяко едно нещо. — Ти се притесняваш твърде много за училището, Октавий, а всъщност трябва да помислиш как да се защитиш от обвинението в отцеубийство. Първият въпрос, който си задаваме при едно престъпление, е: _Cui prodest?, На кого служи?_ И няма съмнение, че смъртта на ретора дава преимущества най-вече на теб.
	— Това също не е правилно — възрази граматикът. — Ако Ариан беше жив, можех да се възползвам от неговата власт, за да се приемат в училището необходимите промени. Той беше популярен сред всички и напълно ме подкрепяше. Сега обаче вече си нямам никого, който да ме закриля — давайки си след това донякъде сметка за нищожността на своите аргументи, младежът се взря в сенатора с боязливи пламъчета в очите. — Разбирам, че ти е трудно да ми повярваш, защото аз съм единственият, който ще спечели от тази смърт, а също и единственият, който е имал възможността да я провокира…
	— Всичко това първо трябва да се докаже. Между другото, знаеш ли случайно дали Панеций се е отбивал у дома ви през последните дни? — попита го патрицият.
	— Нямам идея, трябва да попитам слугите. Ариан обаче точно вчера посреща Камила и съпруга й.
	— Николао придружаваше ли ги, както обикновено?
	— Да, баджанак ми не прави нито крачка, без да води със себе си онзи мълчалив исполин.
	— Отсега нататък, като наследник на ретора, ще си принуден да имаш чести срещи с банкера — отбеляза Аврелий.
	— Знам. Ариан му дължеше купища пари.
	— Сега тези главоболия са твои. Какво смяташ да правиш?
	— Трудно ми е да кажа. Докато беше учителят, за тези дела мислеше той. Аз не съм много добър със сделките. Но поземлената собственост в Перусия, която принадлежеше на Испула Камилина, все още е налице. Онзи чакал Корвин държеше тя да влезе в уреждането на заемите, но Ариан си правеше оглушки, надявайки се да се оттегли там, като остарее. Няма да се поколебая да ги прехвърля на банкера, за да покрия пасивите, ако той все още ги иска, а и правя сметка колкото е възможно по-скоро да се преместя, за да освободя къщата. Свикнал съм да се оправям с малко и ще живея повече от добре и в стая под наем. Но се боя да не бъда измамен от този стар лисунгер.
	— Лисиците не се раждат стари, Октавий, а ти не си толкова неподготвен, колкото се опитваш да ме накараш да ти повярвам. Сигурен съм, че ще съумееш да съчиниш някоя сърцераздирателна история, за да убедиш Корвин — взе го на подбив Аврелий, противейки се да го забърква в тази работа.
	— Значи отказваш да ми помогнеш — отвърна му младежът.
	— Не, но предпочитам да остана извън определени сделки.
	— Ще продължиш да търсиш кой е убил Ариан, нали? Изпитвам голямо угризение по отношение на него. Рано или късно щях да го изоставя, както преди много години зарязах стария си баща…
	— Какво стана с него?
	— Умря няколко месеца след пристигането ми в Рим, а майка ми се омъжи повторно за един освободен роб от рода на Атилиите. Брак, който беше неравностоен за нея, но ние, въпреки че бяхме граждани, бяхме ужасно бедни, докато пастрокът ми имаше нещо настрана. Родиха си две деца, след това умря и майка ми. Никога не съм виждал сестрите си и семейството на Ариан беше моето единствено истинско семейство.
	— Дори и малко извън рамките…
	— Беше това, което исках. Когато реторът ме чу да подсказвам на учениците, докато събирах отпадъците, и ме похвали, разбрах, че това е големият шанс в живота ми, и веднага се възползвах от него. Мечтите ми щяха да се реализират, щях да прочета Омир, Хезиод, Ксенофонт. И каквато и да беше цената, тя не ми се струваше твърде висока…
	— Така си отишъл да живееш при Ариан. В дома му обаче е имало две девойчета, достатъчно грациозни да подбудят къде по-силни от теб мъже да захвърлят маската си…
	— Трябваше да го избегна на всяка цена. Също и заради това започнах да посещавам _caurona_ на Афрания. Винаги съм се отнасял с респект към дъщерите на Ариан и успях да ги накарам да повярват, че се омъжвам за Луцила само за да му угодя на него.
	— Въпреки това Камила е имала слабост към теб.
	— Да. Забелязах го и се отдръпнах на разстояние, макар че ми харесваше твърде много, всъщност точно заради това. Камила беше вече обещана на Корвин и последното нещо, което исках, беше да настройвам срещу себе си Ариан. Открий кой го е убил, Аврелий, иначе няма да съм в състояние да понеса бремето на неговото име и наследство. Обещавам ти, че отсега нататък ще се опитам да живея по-достойно.
	— Всъщност няма ли да ти е по-изгодно цялата тази история да потъне в мълчание? Ти си основният заподозрян и ако случаят бъде архивиран като внезапна смърт…
	— Да оставя ненаказан виновника за смъртта на човека, на когото дължа всичко? — подскочи младежът. — Сенаторе, не очаквах точно от теб подобен съвет!
	— Нито пък аз очаквах, че ти ще го приемеш. Съгласен съм да продължим напред. Ще извикам Хипарх, за да направи оглед на тялото, амфората и бокала. Все пак предпочитам ти да не присъстваш.
	— Веднага излизам оттук. Ще бъда в библиотеката на Азиний Полион, за да съставя погребалния панегирик. Ама след малко ще дойдат _libitinarii…_
	— Не се притеснявай, аз ще ги посрещна.
	— _Vale_, сенаторе, и благодаря! — усмихна му се на прага младежът и с калем в ръка се отправи към залата за четене.
	Изглеждаше спокоен и оптимист, като че ли беше поверил случая в правилните ръце. Това сляпо доверие, което в никакъв случай не ласкаеше патриция, по-скоро го тревожеше. Щеше ли той да е в състояние да го заслужи?


>	Глава XVIII
>	Дванайсетият ден преди Календите на декември

	На следващата сутрин, умислен, патрицият седеше отново в таблинума.
	Огледът в къщата на Ариан се оказа ползотворен, тъй като на Хипарх му беше достатъчно само да напъха носа си в делвата с вино, за да констатира, че в нея е имало отровна субстанция. А и самата ведрост, изписана върху лицето на мъртвия, потвърждаваше подозренията на доктора, че на синьото цвете от планината, което жителите в долините наричаха самакитка и се е използвало в много малки количества като приспивателно и успокоително средство, е било достатъчно само малко да се увеличи дозата му и от такова да се превърне в ужасно средство за умъртвяване.
	Освен това, по тапата на амфората, разгледана под скъпоценния камък, шлифован така, че да уголемява детайлите, се виждаха някои изкуствени каналчета, като че ли някой, без да се налага да разчупва печата, я беше продупчил, за да вкара в нея много фина сламка. Самият Аврелий беше направил опит върху една друга запечатана с корк и восък делва и лека-полека с много търпение беше успял да прелее течност отвън във все още херметически запечатания съд.
	Октавий не е бил единственият, който е имал възможност да замърси виното, защото делвата е била купена преди три дни и оттогава във всеки един момент е можело отровата да бъде добавена. За съжаление в този кратък отрязък от време много хора бяха влизали в къщата на Ариан: Камила, Корвин, Николао, а също и Панеций, който е останал дълго сам в таблинума, за да подреди училищните документи и да ги предаде на новия директор… не можеше, разбира се, да се изключи и самият Октавий, който живееше под един покрив с жертвата.
	Значи на практика разследването все още се намираше в изходна точка. Патрицият обаче, докато отсъстваше новият господар на къщата, беше оставен на свобода да навре гагата си във всяко ъгълче в _domus_ на Ариан и като се възползва от тази възможност, проучи из основи стаята на Луцила, тършувайки дълго в малката _area_, която вече беше преминала през строгия оглед на Помпония. Сред хилядите джунджурии без никаква стойност изведнъж се появи празната кутия на някакъв свитък. Можеше ли да е тази от въображаемото „морално завещание“, което момичето твърдеше, че е написало преди време? За всеки случай патрицият присвои калъфа, като го скри в гънките на дрехата си, а след това забеляза в една ниша на стената, която служеше като малка витринка, някакъв стар текст на Сулпиция, който, изглежда, беше четен стотици пъти, поне ако се съдеше доколко е износен папирусът. Значи в неприкосновеността на стаята си много строго занимаващата се с математически науки Луцила се е посвещавала и на любовната поезия, и най-вече на тази, написана от женска ръка. Патрицият си помисли, че може би тогава калъфът от продрания плат е съдържал книгата вместо завещанието. Същевременно Хипарх напредваше със задълбоченото си некроскопско изследване върху трупа на Ариан. Медикът беше много старателен и не пренебрегна нито един детайл, погледна и под клепачите му, и в най-потайните отверстия от тялото му. На всички крайници на мъртвия беше направен щателен преглед и накрая Хипарх си тръгна с пълна с пари кесия, оплаквайки се, че не е могъл да аутопсира трупа, както обикновено правеха неговите колеги от Александрия.
	Малко след това Аврелий повери тленните останки на _libitinarii_. Да, Филомена я познаваха много добре, работеше за тяхната фирма извън Капенската врата, но нямаше да дойде за измиването на Ариан, защото се беше специализирала да оправя женски трупове, и когато се касаеше за мъж, работата чакаше тях. Не, нямаше друг по-вещ от нея да прикрие от роднините ужаса на смъртта, изписан върху лицата на починалите, но не това, а друго беше безценното й качество, което я правеше най-търсената оплаквачка на пазара: нейната способност да държи устата си затворена за онова, което може да е видяла…
	Патрицият, който се съмняваше в прехвалената дискретност на известната оплаквачка, за пореден път си обеща да отиде и да я разпита. Установявайки кога е умряла Луцила, щеше да е важна крачка в разрешаването на една мистерия, която започваше да става твърде комплицирана. Този път не липсата на улики възпрепятстваше разследването, а тяхната прекаленост. Налагаше се да се освободи от излишното, да се отърве от всички фалшиви доказателства и отклоняващи следи, които му мътеха водите, като например неудовлетворени стремежи, еротични страсти, невъзможни любови, банкови измами, заплашителни писма, магически амулети…
	Разгледа трите заплашителни послания, които му беше дал Октавий, но след това се съсредоточи върху талисманите. Щеше да започне с тях. В същото това време Парис извършваше една определена трансакция от негово име и нямаше да се забави много… Точно в този момент се чу и някакъв глас като на квачка, който долиташе от атриума. Кастор, зает да ухажва гардеробиерката, веднага щом разпозна пищящия тембър, твърде притеснен се шмугна зад завесата, за да може да шпионира оттам.
	— Богове от Олимп, ама това е точно тя! От доста време се чудя какви извинения да измислям, за да не ме открие… За милостта на Зевс, мога ли да знам какво прави Нанион в нашата къща? — зададе изнервено въпроса си на Аврелий.
	— Живее тук, Касторе. Накарах Парис да я купи. За Октавий са настъпили трудни времена и беше щастлив да се отърве от нея.
	— Не можеш да я държиш тук, _domine_, ще ми направи живота невъзможен! — противопостави му се гъркът, сломен.
	— Бяхме й обещали, Касторе, спомняш ли си? Хайде, отивай да я извикаш. Имам две нещица, които искам да си изясним с нея.
	— За нищо на света! Дори й кажи, че не си ме виждал отдавна. Аз ще изляза отзад! — избяга Кастор.
	Няколко мига по-късно интендантът въвеждаше Нанион, прислужничката на Луцила. Беше странно, но Парис не кихаше, нито се давеше в жестока кашлица, дори капката под вечно течащия му нос изглеждаше далечен спомен и най-вече, почти не беше за вярване, се усмихваше.
	— Момичето е тук, _domine_ — съобщи с меден гласец, отмествайки деликатно завесата в таблинума. — Ела, скъпа — покани я после с почтителен тон, който, какъвто си беше непреклонен елитарист, пазеше обикновено само за членовете на семействата от древни родове.
	Нанион, объркана както винаги, се спъна на прага и веднага се насочи към крехкия стол от розово дърво на Помпония.
	— Не можеш да седиш пред господаря, малката ми, освен ако той не ти го разреши — смъмри я нежно администраторът.
	Аврелий повдигна невярващо вежди, тъй като мнозина граждани, и то с нелош произход, биваха порицавани от строгия Парис само защото са се облегнали на стената в присъствието на сенатор… Нямаше съмнение, че момичето беше привлякло вниманието му. Вероятно Кастор щеше да разреши своя проблем по-бързо, отколкото предполагаше!
	— Настанявай се — позволи й необмислено патрицият и Нанион се сгромоляса със сила върху деликатната табуретка, изкривявайки много тънките й крачета. Непосредствено след това прислужницата и столчето паднаха на земята, докато скъпото дърво от роза се чупеше на хиляди парчета.
	— Ох, съжалявам — промърмори съкрушено слугинята. — За късмет, че този стол поне е грозен, надявам се да не струва много…
	— Няма нищо, скъпа, за две години резбарите от Родос и със значителна сума пари, разбира се, ще направят още една подобна — омаловажи Аврелий, давайки знак на Парис да наглежда отблизо момичето заплес. След това мълчаливо започна да я наблюдава, за да й внуши поне малко страх. Девойчето се огледа наоколо смутено, търсейки мълчалива подкрепа в отнесения поглед на интенданта.
	— Нанион, имам един голям упрек към теб — каза й накрая гневно навъсеният сенатор. — Сутринта, когато са намерили мъртва Испула Камилина, защо си скрила амулет на Бес в ложето й?
	— Ох, ама този талисман, който пъхнах между завивките й, не беше точно на Бес! — побърза да се защити неблагоразумието момиче, което мигновено попадна в капана му. — Този идол представлява Великата майка с гърди и подут корем като бременните жени. Един _galla_ ми обясни, че богинята се изобразява така от хиляда години, защото тя е символ на плодородието на земята и на жената.
	— Значи ти си била, нали? И защо? Остави ме да отгатна… Обзалагам се, че си се страхувала от мъртвата старица повече, отколкото когато е била жива? — упрекна я патрицият.
	Отчаяната Нанион изхлипа, ококорвайки големите си очи.
	— Господарят ми нареждаше да стоя по цял ден с нея и да я надзиравам какво прави, защото вече не беше с всичкия си. Понякога обаче тя забелязваше, че я наблюдавам, и разярена ме гонеше навън, наричайки ме шпионка. „Стой далече от мен!“, крещеше тя или: „Когато умра, ще идвам в съня ти, за да те дърпам за краката!“. Можеш да си представиш какъв страх ме гонеше! Впоследствие обаче се снабдих с този талисман…
	— Трябва да е много мощен — уточни Аврелий, включвайки се в лъжата й.
	— Разбира се! Напръскан е с кръвта от жертвоприношенията и след това е минал три пъти през свещения пламък на богинята. _Galla_ ми препоръча да го нося винаги със себе си, докато старицата е жива, а след това да го поставя между дрехите й в деня, когато издъхне. Така нейният призрак няма да може да ме тормози.
	— Наистина ли? Кой знае колко е трябвало да се изръсиш? — попита я Аврелий, който се беше погрижил да се консултира относно всичко това със свещеник на Кибела. Кастрираният адепт веднага беше разпознал грубия амулет, намерен сред завивките на Испула, признавайки му, че може да се купи от храма за десетина сестерции. _Galla_ беше останал ужасен пред восъчната кукла със забита в сърцето игла, „тъй като посветените на божествата от Тартар вещици са най-лошите врагове на Великата майка“, беше изграчил твърде обидено той, „защото служат на тъмните сили на смъртта, докато Майката е прераждането и животът…“.
	— Аз нямах пари, но пък съм много хитра! Накарах ги да ми го дадат в замяна на… — започна на един дъх момичето и внезапно се спря.
	Аврелий присви очи и върху лицето му се изписа зла гримаса, а Нанион започна да трепери.
	— … на една нефритена брошка може би? — продължи патрицият със свирепо изражение. — От бижутата на Луцила липсваше точно една от тях.
	С опулени от страх очи слугинчето започна пак да хленчи:
	— Господарката винаги ми е казвала, че все някога ще ми я подари, а когато умря, си помислих, че в Ереб няма да има повече нужда от нея, и затова я взех.
	Честният Парис сбърчи чело.
	— Това е лошо деяние — каза й с много сериозен тон, — но нашият господар е твърде снизходителен и този път няма да те накаже — приключи, като само с едно изречение разреши набързо както процеса, така и оправдателната присъда.
	— А за тази знаеш ли нещо? — попита я Аврелий, като се реши да покаже и на нея восъчната кукла с пронизаното сърце.
	— Свещена Артемидо, черната магия от Тесалия! — изписука слугинчето. — Това не е амулет, това е направа, злодеяние! Махай го, махай го! — започна да крещи, но не спря да кудкудяка като някоя кокошка, подгонена от лисица, и когато грижовният Парис се погрижи да я изведе навън, подкрепяйки я внимателно.
	Хубаво, значи историята с идола на Великата майка беше разрешена дори и да оставаше висяща тази с омагьосаната кукла. Патрицият въздъхна примирено. Ако продължаваше така, щеше да стане експерт по източни ритуали и магии. Точно той, който доста внимаваше да не вярва дори в кротките, безобидни богове от Олимп… Сега обаче трябваше да разчисти терена си от тези нездрави фантазии и да се заеме с нещо много по-сериозно като заплашителните писма, единствената следа, която можеше да го отведе при убиеца.
	От Нумана беше дошъл отговорът, който Аврелий очакваше. Както и предполагаше, нито един член от Елиевата фамилия никога не е напускал столицата. Патрицият запрехвърля в ръцете си посланието, дошло малко преди това с пощенски гълъб. Сега знаеше коя ръка е писала мистериозните писма. Който ги е писал, е мразил Ариан до такава степен, че да го заплашва със смърт. И Ариан беше убит.
	— Той ли е? — попита Аврелий, а Кастор влезе, следван от нубийците, които подтикваха един вързан мъж.
	— Да ти го доведем, се оказа по-лесно, отколкото предвиждахме, _domine_. Корвин не направи никакво възражение, дори изглеждаше почти щастлив, че го отвеждаме. За да го довлечем дотук обаче, доста се измъчихме — каза освободеният роб, бутайки напред якия пленник. Лицето на Николао беше мрачно като това на бог Хадес от пъкъла, а въжетата, които обвиваха бицепсите му, изглеждаха, сякаш ще се пръснат под натиска на силните му мускули.
	— Оставете ни сами — заповяда Аврелий. Гъркът си правеше оглушки, защото той се беше сдобил с доказателствата, които доведоха до ареста, и нямаше никакво намерение да бъде отстранен от разследването, и то в най-интересния момент.
	— Излез и ти — повтори важно господарят му.
	— Не мога да те оставя сам с тази планина от мускули — отвърна му освободеният роб, а пък и след малко щеше да се заговори за мошеничества и измами, а това точно беше в неговата област…
	— Съгласен съм, но при момичето ще изпратя Модест — каза снизходително патрицият.
	„Камила“ — направи си извод гъркът и веднага се разбърза да поправи грешката си:
	— За боговете, този глупак ще те представи зле. Господарю, отивам аз, а с Николао, дето така е овързан, не те грози никаква опасност!
	— Браво, тичай веднага при дойката на Квартала и ми съобщи дали тя си върши добре задълженията — нареди му Аврелий и затвори вратата под носа на секретаря си, преди още той да започне да протестира.
	Няколко мига по-късно, уверявайки се, че никой не го подслушва, се обърна към сарафа:
	— Ето те и теб, Николао. Или предпочиташ да те наричам Елий, както брат ти?
	— Отдавна съм загубил правото си да използвам името на моя род — отговори непреклонно мъжът.
	— Да, вярно е — съгласи се Аврелий. — Ако трябва да бъдем точни, станало е преди много години, когато си останал в Рим, за да се продадеш в робство, докато семейството ти се е премествало в Нумана след неуспешния процес.
	Николао го погледна безизразно, без да му отвърне.
	— Надали ти е било трудно да имитираш почерка на брат си — продължи патрицият. — Вероятно си подражавал на някои негови записки от училището. Забелязах, че получените от Ариан бележки са леко омазнени, сякаш са били писани положени върху восъчна табличка, като тези, които използват учениците.
	Робът не отрече.
	— Без знанието на Корвин си давал от ауреите на Хойрил, за да намалява теглото им. Трябва да си скътал настрана добри пари, докато си изчаквал удобен момент, за да си отмъстиш… Ако беше убил само ретора, бих могъл да те разбера, но е проява на низост да си го изкарваш на едно невинно момиче! Нищо ли нямаш да кажеш в собствена защита?
	— Какъв е смисълът? — отговори му обменителят на валута. — В Рим нито един свободен гражданин не е успял да се добере до правдата, ако се изправи срещу някой, разполагащ със средства и покровители от висшите етажи на властта, какво остава за един роб.
	— Не забравяй, че ако ти сега си роб, то е, защото сам си го пожелал. Робството не е плод на някаква вина, нито белег за физическа или умствена малоценност, а само шега на злата съдба. При теб обаче е различно, защото как съчувстваш на човек, който, след като е имал огромния късмет, подарен му от боговете, да се роди свободен, се е отказал от него и се е продал за шепа пари? — каза му с презрение Аврелий.
	— Свободата е хубава дума — отговори му огорчено Николао. — Но не пълни стомаха, още повече когато търсиш работа и разбираш, че всички прилични работни места са в ръцете на робите. Какво му е послужило на баща ми това, че е бил свободен гражданин, когато със закърпената си туника се молеше за някаква мизерна _sportula_ на робите на своя патрон? А нима красивата туника, обточена в червено, попречи на брат ми да не бъде взет за изнудвач? В този ден, благородни ми Стаций, научих, че свободата без пари няма почти никаква стойност. Затова реших да се продам, вместо да последвам семейството си.
	— Какво мисли баща ти, да, плебей, а също и бедняк, но въпреки това римски гражданин от рода на Елиите? Дали е горд, че има син роб, без никакви права, който може да бъде незачитан, измъчван и дори разпънат на кръст?
	— Никога не го е знаел. Поне до този момент… — призна си Николао, навеждайки очи за пръв път.
	— Ако ти си бил искрен с мен, може и никога да не го узнае — обеща му Аврелий.
	— Представи си, че отдавна имах средства, за да се откупя… но всеки път го отлагах.
	— За да имаш възможността да продължиш да мамиш поне още малко твоя господар и неговите клиенти — завърши патрицият. — Алчността и бързането те провалиха, трябвало е да оставиш за по-нататък отмъщението.
	— Използвах момента, тъй като, когато умря Луцила, на мен ми хрумна за прекрасната възможност да тормозя ретора, и не устоях.
	— Искаш да кажеш, че ти не си убил момичето? — намеси се в разговора невярващият Аврелий.
	— Разбира се, че не! — заяви Николао. — А мога също така и да го докажа. Корвин знае, че в онази сутрин не съм оставал нито за миг сам, ама се съмнявам, че ще е склонен да каже някоя добра дума за мен, след като разбра, че съм го крал с години… Впрочем защо ли си губя времето да ти го обяснявам, като добре виждам, че ти изобщо не ми вярваш?
	— Слушай, огромна торба с мускули, остави на мен да решавам на какво да вярвам, или не! — избоботи Аврелий, загубвайки търпение. — Значи си написал това писъмце едва след откриването на трупа?
	— Да, за да сплаша малко онази свиня Ариан. А с оглед на това, че всичко мина толкова добре, малко по-късно се възползвах и от кончината на Испула, за да превиша дозата.
	— Значи в деня, в който си придружавал Камила и Корвин, си поставил отровата в делвата…
	Върху лицето на слугата се изписа учудено изражение. Патрицият се смая:
	— Нали няма да отречеш, че си убил ретора?
	Сарафът, изумен, поклати глава.
	— Абсурдно е! Как да ти повярвам, че си имал намерението да изчистиш паметта на мъртвия си брат само с две заплашителни писма.
	— Мъртъв? — За миг жестокият израз в лицето на Николао се промени в нещо като усмивка. — Елий е много добре. А изречението го написах само за да уплаша стареца!
	Патрицият сложи ръце на челото си в жест на отчаяние: сбогом, млади и неподкупни ученико, който отблъскваш неприличните предложения на властимащия си учител и декларираш своята невинност, като се самоубиваш…
	— Брат ми се занимава със селска работа в семейния чифлик в Нумана. Миналата година се ожени и вече има син — обясни Николао. — Разбира се, че ако беше спечелил делото, животът му щеше да е по-добър, но и сега не се справя толкова зле.
	„Ех, това поне лесно може да се провери“ — помисли си патрицият, отчаян дали наистина Николао няма нищо общо с убийствата.
	— Един момент! — подскочи той изведнъж. — Нещата не може да са се развили така, както твърдиш ти, защото третото писмо е намерено преди, а не след престъплението. Следователно, който го е написал, трябва на всяка цена да е убиецът на Ариан!
	— Какво трето писмо? Аз изпратих само две.
	Сенаторът взе папирусите от масата и ги хвърли в лицето на Николао:
	— Три са, ти и сам можеш добре да видиш, че всичките са писани с почерка на брат ти!
	— Попита ме за истината, Публий Аврелий Стаций, и аз ти я казах. Пооплесках я малко с ауреусите и заплаших ретора. Това е всичко!
	— Имаш ли някакво доказателство, с което да я потвърдиш? — попита го Аврелий и междувременно с възобновено внимание започна да разглежда навитите на руло папируси. В действителност в третото листче имаше нещо различно: липсваха мазните следи по гърба му, като че ли не е било опирано върху восъчната табличка…
	— Казах ти, че Корвин през цялото време е бил с мен в онази сутрин, когато умря Луцила. Писмото го занесох едва вечерта.
	— Но за виното на Ариан това вече е друга история и никой не може да те оправдае!
	— Може обаче!
	— Кой тогава, след като в къщата са били само банкерът и съпругата му, а на слугите им е било заповядано да излязат, за да може Корвин да поговори с Ариан без свидетели… — започна изведнъж Аврелий, но веднага се спря, прозирайки истина, която по-скоро му беше трудно да преглътне. Толкова въздържаната Камила, която излиза само в компанията на прислужничките си, Камила с неопетнената репутация…
	— Ти и господарката? — прошепна патрицият изпод вежди, като междувременно си мислеше: „Кажи не, жалък роб, отречи всичко!“.
	Но от Николао не излезе никакъв отговор и когато Аврелий реши да повдигне към него разярения си поглед, видя, че той стои мълчаливо и с наведена глава.
	— Проклет роб — изръмжа разгневеният сенатор. — А аз да се опитвам да те защитя? Махай се оттук, отивай в Тартар!
	— Почакай, господарю! — примоли му се Николао. — Не ме гони, имам нещо, което би могло да те заинтересува!
	Аврелий се опита да овладее гнева си, като си повтаряше думите на Епикур, че мъдрецът не попада в плен нито на яростта си, нито на страстта си. След като преглътна няколко пъти, все пак беше принуден да признае пред себе си, че е твърде далече от кротката мъдрост на гръцкия философ. И тогава, без да бърза, си пое дълбоко въздух, а когато се обърна към Николао, гласът му звучеше почти спокойно.
	— Да видим какво имаш да ми предложиш — каза студено, като в същото време си представяше как притиска с пръсти изпъкналите вени по бичия врат на непочтения сараф.
	— Ако успееш да ме измъкнеш от тези престъпления… все пак аз съм секретар на твоя най-голям конкурент, ако разбираш какво искам да ти кажа…
	— Браво бе! Готов си да продадеш господаря си, както си продал и себе си!
	— Имам доказателства, че Корвин се занимава с лихварство в големи размери при астрономически лихви. Разполагам със списъци, данни, цифри — заяви му Николао със смирен и послушен глас.
	— Предполагам, че си събрал тази информация, за да можеш да го изнудваш. Къде е тя сега?
	— Цялата е в главата ми. Благодарение на моята изключителна памет успях за кратко време да стана секретар на банкера, защото на него не му харесва да оставя следи след определени сделки или да ги вижда написани черно на бяло…
	— И какво искаш в замяна? — започна да преговаря Аврелий, потискайки яда си, защото с Камила или без Камила, най-накрая, щеше да държи в ръцете си Корвин!
	— Да направиш всичко възможно, за да получиш от господарите потвърждение за моето алиби. Както и ще се наложи да затвориш очи за онези поправки върху монетите, извършени от Хойрил, още повече сега, когато, ако не се лъжа, александриецът е станал твой роб…
	— Съгласен съм, започвай — въздъхна патрицият, потапяйки калема в мастилото.
	— Не може ли преди това да ме развържеш? От два часа стоя на крак, вързан като бик пред олтара на Юпитер… — попита го Николао с по-уверен тон.
	Аврелий се съгласи и започна да реже въжетата с острия нож за писма, но когато стигна до възлите, които обездвижваха силните ръце на роба, си представи как те притискат със сила красивата Камила.
	— За да говориш, нямаш нужда от ръцете си! — изкрещя му, докато захвърляше ножчето върху масата, и междувременно си мислеше, че е твърде мизерно удовлетворение, като си го изкарва на Николао.


>	Глава XIX
>	Единайсетият ден преди Календите на декември

	Ако наистина Николао не беше автор на третото писмо, тогава оставаха все по-малко възможности: Корвин никога не е познавал младия Елий, но го е препоръчал в училището на Ариан само за да удовлетвори един свой клиент. Октавий от своя страна по времето на скандала все още е бил в Брутиум. Следователно оставаха само Камила, Иринея и Панеций.
	Аврелий реши да започне с ефесеца, който като учител на Елий познаваше почерка му; посещаваше редовно ориенталски ритуали; беше говорил с Луцила малко преди тя да умре и за това, което си бяха казали, се знаеше само неговата версия; освен това, след като дълго беше останал сам в къщата на Ариан, е имал всички възможности да отрови виното. Само че мотивът да го направи не беше достатъчно убедителен, тъй като беше трудно да се повярва, че човек с голяма интелигентност, какъвто, изглежда, беше Панеций, щеше да си наруши спокойствието, като започне да убива само за да даде изблик на някаква стара омраза към някакво момиченце, което го беше взело на подбив, и към един стар учител, готов да даде мястото му на новия си фаворит.
	Освен ако… Ариан е бил достатъчно известна особа и смъртта му не е била предназначена, за да предизвика огромно любопитство. Без съмнение историята с отровата рано или късно щеше да излезе наяве, но на един обикновен служител, може би някой нощен стражар, щеше ли изобщо да му хрумне освен чашата да даде за изследване и тапата на делвата? Аврелий заключи, че това е невъзможно, защото той щеше да се задоволи само с ареста на първия заподозрян, в случая Октавий, младия наследник, с когото слугите бяха чули жертвата да се кара точно по време на вечерята. А Панеций, след като веднъж с брилянтен процес за отцеубийство бъдеше отстранен онзи подъл Октавий, който му беше отнел чувствата на Луцила и на ретора, щеше лесно да възвърне мястото си, което считаше, че му се полага по право!


	За това си мислеше Аврелий, отправяйки се извън Порта Колина към къщата на ефесеца, разположена недалече от Виа Салария, в частта на Рим, която все още изглеждаше като открито поле. Една кална уличка водеше към комплекс от непретенциозни сгради, такива, които от доста време вече не се строяха в центъра, където заради непоносимите цени на парцелите само супербогатите можеха да си позволят да живеят в самостоятелни _domus_.
	От улицата се виждаше крепостната стена, издигната от Сервий Тулий, последния суверен, който квиритите бяха приели с лекота, преди завинаги да изгонят царете и да се превърне в ненавистно за тях дори името им. Оттатък здравото укрепление се простираха необятните Градини на Салустий, собственост на императорското семейство, които достигаха чак до хълма Пинций, поглъщайки година след година нови вили и градини. Ароматът на гората достигаше чак дотам, до Виа Салария, където задръстването от двуколки и каруци, натоварени със стока, напомняше на пътника, че зад монументалната врата изникваше най-голямата метрополия в познатия свят: това вавилонско стълпотворение, объркано, хаотично, което жителите му никога не наричаха Рим, а просто _Urbe_, Превъзходния град, докато всичко останало по земното кълбо не беше нищо друго, освен провинция, покрайнина, предградие…
	И така, Панеций, за да избегне пулсиращите от работа площади, беше избрал да живее в онзи измислен пасторален сценарий, който скоро щеше да бъде разкъсан от неудържимото застрояване. За да живее и размишлява там далече, но не задълго, от хората и от шума, очевидно ефесецът беше приел всяка сутрин да се нагърбва с неудобното пътуване до Театъра на Марцел, недалече от Форума.
	Аврелий спря носилката на Порта Колина и тръгна пеша по уличката, сенчеста заради гъстия жив плет от лаврови храсти от двете й страни. Малко след това се спря, за да разгледа отвън скромното местообиталище на Панеций, което се състоеше от малък атриум, три или четири стаички, таблинум, може би и неудобна трапезария, и със сигурност отзад имаше двор за домакинските задължения на слугите. Панеций, изглежда, имаше малко от тях, а тези, които притежаваше, със сигурност бяха използвани за по-нищожни задачи от тази, да придружават господаря си напред-назад. В действителност от задния двор на къщичката долитаха специфичните шумове на прислужниците, погълнати с варенето на прането в големия казан и биенето му с бухалките в пепелта, за да го избелят.
	Близо до вратата Аврелий нерешително се спря, като се поколеба дали да влезе, или не. Какво трябваше да каже на Панеций, за да го подтикне да се издаде? Някакво си заплашително писмо не му се струваше кой знае какво доказателство, за да сгащи жестокия убиец…
	Докато чакаше неуверено, в един момент вратата се отвори и през нея излезе елегантно облечена жена, с лице, напълно покрито от плътен воал с цвят като този на аметиста, и въпреки че тя беше неразпознаваема, Аврелий съзря нещо познато в начина, по който пристъпваше, и в дискретната й и бегла грациозност, на която вече се беше удивлявал.
	„Камила? Възможно ли е да е тя?“ — запита се загрижено сенаторът и пъргаво се прикри зад някакъв шубрак. Хвърли един поглед към слънцето и разбра, че все още е твърде рано. Какво ли правеше младата жена в къщата на граматика в този сутрешен час? Със сигурност беше прекарала там нощта… В този момент тя се приближаваше точно към храста.
	Патрицият чу бързите й стъпки и скърцането на сандалите й по камъните. Протегна шия, надявайки се да зърне нещо, но клонките на вечнозеленото растение му пречеха на видимостта. Изчака за миг, без да посмее да напусне скривалището си, от страх да не бъде открит, а когато наистина успя да хвърли едно око, на улицата вече нямаше никого другиго освен някое и друго момиченце, което се връщаше от градината с панер зеленчуци. Затова се наложи да изчака мистериозната жена да стигне до главната улица, с надеждата, че по-късно ще я разпознае сред тълпата.
	След като излезе на открито, на практика Аврелий видя, че забулената фигура вече беше на кръстопътя, и решен, че не трябва да я изпусне да избяга, се затича, кълнейки Кастор, че го е накарал да си обуе неудобните сенаторски калцеи вместо чифт удобни отворени обувки.
	Малко след това, тичайки, излезе на улица „Салария“ и под напора на инерцията се сблъска с всичка сила в двойка старци, облечени в тоги, които го обсипаха с ругатни. Глух пред протестите им, внезапно се озова на главната улица. С раздрана туника и лице, по което се стичаха капки пот, се вторачи тревожно в пътниците от двуколките и лесноподвижните _redae_, които по-екстравагантните матрони караха лично. Уви, нямаше никого, който дори и по някаква далечна прилика да наподобява забулената фигура.
	Патрицият изведнъж осъзна, че да държи под око колесниците, е чиста загуба на време, защото забраната за движение в столицата не позволяваше на нито едно превозно средство, теглено от животни, да продължи от другата страна на градската врата, и за да се върне в центъра, загадъчната матрона трябваше да се възползва от някоя носилка. Аврелий бързо отмести погледа си към другата страна на улицата, към група затворени портшези, сред чиито прътове дремеха носачите им в очакване на клиенти, а плащ в аметистов цвят лесно щеше да бъде различен сред кафеникавите им туники…
	Точно там, до тях, на една разнебитена сергия се предлагаше варена бакла и лупина, една шепа за половин ас. Аврелий си купи едно пликче и се притаи, за да изчака своята плячка. Не се наложи да дебне дълго, защото видя сред мержелеенето на цветната тъкан как една бяла ръка направи знак и двамата роби се изправиха на крака, докато виолетовата фигура вече се качваше на паланкина. Тласък и вратата се затвори.
	Сенаторът тъкмо се готвеше да изругае по адрес на всички безсмъртни на небето, в морето и в Тартар, когато изведнъж от прозорчето се подадоха крайчето на воала и очертанието на някакво лице. Патрицият изпусна пликчето с лупина на земята, докато стоеше със зяпнала уста да съзерцава сред гънките на аметистовата мантия познатия профил на Юния Иринея.
	Когато носилката се отдалечи, Аврелий, в чиято глава бъкаха хиляди въпроси, пресече бързешком алеята, която водеше към къщата на Панеций.
	Беше абсурдно дори да си помисли, че Иринея е негова любовница. Какво би могла да намери в този скромен учител от провинцията една прочута жена учен, приятелка на принцепси и властимащи? Освен старата им и тайна слабост към Луцила нямаше нищо друго общо между тях, тъй като тя беше директна и дръзка чак до безочие, а той въздържан и затворен, способен да таи в себе си дългогодишна злоба, стари разочарования, истински или въображаеми обиди. Само някаква позорна вина, някаква много голяма тежест, която не можеха да изтърпят сами, дори престъпление можеше да ги свързва.
	Аврелий почука на вратата на ефесеца, без да знае добре какво иска да му каже. Смяташе, че срещайки се лице в лице с него, ще прочете в чертите му нямо съгласие, знак за страстите, които го измъчваха отдавна и може би го бяха подтикнали да извърши убийство.
	Панеций изглеждаше удивен, че го вижда. Въпреки това го прие любезно, като го настани да седне на масата в таблинума, която все още беше отрупана с восъчните таблички с гъсто изписани сметки по тях. Аврелий погледна с любопитство гръцките букви и геометричните фигури, издълбани в _pugillares_. Следователно интересът към науката беше този, който приобщаваше Юния Иринея и ефесеца… Откриването на някакво приемливо обяснение за присъствието й при него го развесели. Освен че твърде много я уважаваше, патрицият без съмнение беше очарован от нея и само необяснимото му и ирационално увлечение по Камила му беше попречило да лелее сериозни намерения към тази дама.
	Междувременно Панеций повика един слуга да освободи масата и да донесе хляб и сол като символ на гостоприемството, заедно с кошница сухи плодове и два бокала греяно вино. В тази почтена и скромна обстановка ефесецът, облечен в обикновена туника, изглежда, се чувстваше по-удобно, отколкото когато се появяваше вдървен от безупречната си елегантност пред публика.
	— За мен е чест да бъда твой гост, Панеций, но съм дошъл в ролята на магистрат, за да те разпитам — изясни му веднага Аврелий, очаквайки да чуе от него предложение за незабавно сътрудничество.
	Реакцията на освободения роб обаче беше дръпната и неочаквана:
	— Сенаторе, в такъв случай би трябвало да ти кажа, че нямам нищо за криене, но няма да го направя. Много са нещата от моя живот, които желая да съхраня само за себе си, а ти вече ми демонстрира голямата си опитност да изтръгваш признания от мен.
	„Така няма да се измъкнеш — помисли си Аврелий. — Съгласен съм, че трябва да се уважава правото на личен живот, но аз имам две неразкрити убийства.“
	— Спомняш ли си делото, което семейството на Елий заведе срещу Ариан преди девет години? — продължи обаче твърдо.
	— Да — отговори му лаконично ефесецът.
	— Ти си познавал момчето и си свидетелствал срещу него. Правилно ли казвам?
	— Да — повтори с неясен глас, а сенаторът го изчака да продължи напред.
	Панеций, изглежда, нямаше никакво намерение да продължи и нетърпеливият Аврелий трябваше да прибегне до целия си автоконтрол, за да си попречи да не го залее с порой от въпроси. Остана мълчалив, за да го изчака.
	— Дадох фалшиви показания — отстъпи най-накрая освободеният роб. — И бях готов да направя и нещо по-лошо само за да угодя на Ариан, с надеждата, че ще ми е признателен.
	— Впоследствие обаче си открил, че на ретора не му е пукало за теб и за твоята преданост. Заради него си стигнал дотам, че да извършиш неправда, но за това нещо си бил възнаграден с деспотизъм. Отговорният за това е бил винаги и само един човек, Ариан, който наравно с дъщеря си те е разочаровал, използвал и се е подиграл с теб…
	— Както искаш, така го мисли — разпери ръце Панеций.
	— Разгледай добре тези писма — заповяда му тогава патрицият, подавайки му трите папируса.
	Освободеният роб взе в ръцете си листовете и докато ги четеше, лицето му се озари в усмивка от жестоко задоволство:
	— Най-накрая някой му е платил на дъртака! — възкликна удовлетворено. — И кой знае колко се е измъчвал, преди да умре!
	— Знам кой е авторът на първите две писма, Панеций. Третото обаче, това, което е намерено преди, а не след убийството, може да го е писал само убиецът. А кой друг освен теб е познавал почерка на онова момче?
	— Преди всичко самото то, след това реторът, всичките негови съученици и дори Луцила, защото тя беше в течение на тази история, въпреки че се стараеше да го отрича…
	— Това ти ми го загатна в библиотеката. Припомни ми го отново.
	— Сутринта преди нейната смърт, когато си говорихме, тя се направи, че не знае нищо за връзката на Октавий с баща й, и щеше да ми избоде очите, когато й припомних какво е имало между нас. Казах й, че не е нужно да отрича очевидното, тоест да защитава парадокса на Зенон, че костенурката е тази, която ще победи в състезанието, а не Ахил. Тя ме погледна слисано, сякаш не ме разбра, и след това затвори вратата под носа ми.
	— Ти си последният, който я е видял жива — опита се да го обърка Аврелий.
	— Лъжеш се. След като се е разделила с мен, е говорила с годеника си, без да се смята, че са я видели един час по-късно в банята както сестра й, така и една слугиня.
	— Някаква оплаквачка твърди обаче, че момичето е умряло доста преди този момент. А ти си слаб и в гръб, покрит с чаршаф, би могло да те помислят за жена както Камила, така и робинята, докато Октавий е твърде мускулест, за да може да изиграе тази женска роля. Освен това със сигурност си знаел къде държи делвите Ариан.
	— Ако аз съм имал възможността да отровя виното, същото може да се каже и за нашия млад граматик — уточни ефесецът със зле прикрита омраза.
	— Така е, но с всичките възможности, които са му се отваряли, точно когато са били сами вкъщи ли е щял да го направи? Вкараната през тапата отрова, изглежда, сочи някого, който се е надявал да отсрочи убийството, да обър…
	— Не съм аз този, когото търсиш, сенаторе, затова не виждам смисъл да продължаваме този разговор — прекъсна го Панеций, изправяйки се на крака. — А сега ме чуй добре, това е последният път, когато се съгласявам да имам нещо общо с теб. Ако искаш, обвини ме в убийство, но не идвай повече да ми досаждаш. Позволи си да се ровиш в живота ми като във все още незараснала рана, възползва се от моята мекушавост, накара ме да се срамувам от себе си, но тъй като това не те задоволи, сега направо се опитваш да ми припишеш и престъплението!
	Несигурен, патрицият го погледна. Ефесецът изглеждаше кротък мъж, но точно най-благодушните са тези, които, веднъж стигнали до края на поносимостта си, извършваха необмислените и непоправими действия…
	— Между впрочем, преди ти да излезеш през тази врата — продължи Панеций, говорейки на пресекулки, почти истерично, — искам да знаеш едно нещо, че не ми харесваш, Аврелий, дори и съвсем малко не ми харесваш. Твоята арогантност, твоето натрапничество, твоята високомерна сигурност, подлият начин, по който си играеш със слабостите на другите, са повече от това, което мога да понеса!
	Аврелий преглътна тази атака, без дори дума да каже, макар че я считаше за незаслужена. Не си представяше обаче, че Панеций му е ядосан чак до такава степен, нито пък си беше дал сметка, че се е държал толкова зле с него. Въпреки това, колкото повече крещеше Панеций, толкова повече патрицият усещаше как го обзема хладна ярост.
	— Бързо се вразуми, освободени ми робе Панеций — каза му тогава студено. — Говориш с един римски сенатор.
	Пред безапелационния авторитет на патриция мъжът, чието възмущение беше изживяло няколко горди мига, изведнъж се върна във всекидневното си амплоа и ужасяващо си даде сметка, че е нагрубил магистрата, който го разпитваше. Гневът му напълно го изостави, за да направи място на някакво объркано униние:
	— Ти си всичко, което си искал да бъдеш — промърмори той. — Имал си Иринея, ще имаш и Луцила…
	Тогава Аврелий прозря довода за тази сляпа злопаметност на мъжа, който отново и за пореден път се беше влюбил безнадеждно.
	— Не ме опропастявай, Аврелий. Наистина не ги мислех тези неща — помоли го смирено.
	— Защо ги отричаш, Панеций? Много от тях са верни — отговори му рязко сенаторът. — Все пак ти ми предложи хляба на гостоприемството и ще забравя това, което ми каза. А ако наистина си невинен, няма нищо, заради което да се притесняваш. В противен случай бъди внимателен, защото едно писмо не е достатъчно, за да те обвиня в убийство, но скоро ще намеря и други доказателства — съобщи му го, тръгвайки си, докато освободеният роб се свличаше на масата в таблинума.


>	Глава XX
>	Десетият ден преди Календите на декември

	— Не е лесно да излезеш на глава с тези престъпления, _domine_. Ако някой бъде убит от удар с кама, веднага наоколо започва да се търси предполагаемият убиец, но калта и виното, които са отровени, действат, когато най-малко очакваш — разсъди Кастор, наливайки си обилна доза пелинов ликьор. — Да повторим накратко: Корвин има алиби за смъртта на Луцила, а Николао, уви, и за двете престъпления, следователно и двамата са извън казуса. Освен това, който и да е, с изключение на Октавий и Корвин, може да е написал писмото, така както, който и да е освен Ириния е имал възможността да стигне до амфората. Остават Камила и Панеций, разбира се, ако известната математичка не е съучастничка на някого. Между другото какво става с нея? От доста време не съм я виждал…
	— Говорейки за математика, ми идва наум една любопитна подробност — каза Аврелий, игнорирайки подмятането за Иринея. — Панеций е говорил с Луцила за парадокса на Зенон сутринта преди смъртта й.
	— Намекваш за прочутото надбягване между костенурката и бързоногия Ахил? Като се даде определена преднина на костенурката, проблемът, ако добре си спомням, се състои в това, да се определи кога твърде бързият Ахил ще я изпревари.
	— Да, но философът Зенон се е опитал математически да докаже, че в надбягването ще победи костенурката, а не Ахил.
	— Какво странно има в това, _domine_? Зенон много добре е знаел как стоят нещата, но тъкмо затова е имал намерение да приведе примера с този парадокс… — заяви Кастор, винаги готов да защити елинската гениалност.
	— Странното е, че Луцила, дори и да е учила математика и философия, е реагирала, сякаш изобщо не е чувала за него!
	— Отново приказката за размяната на двете близначки? Започвам да се съмнявам, че ти наистина си видял онзи белег! — засмя се секретарят.
	— Запънахме се върху смъртта на Ариан заради заплашителните писма — продължи Аврелий, без да обръща внимание на приказките му, — като че ли убийството на Луцила е от второстепенно значение… А ако целта преди всичко е била да се елиминира момичето? Какъв глупак съм аз, че дори не си направих труда да потърся оплаквачката? Бързо, Касторе, повикай носачите, отивам незабавно при нея!
	— Междувременно ще се опитам отново да разпитам Нанион… знаеш ли, че се държи много добре с мен? Изобщо не ми се натрапва, дори изглежда, че почти ми бяга…
	— Може би си е намерила нов обожател — подхвърли му патрицият, приготвяйки се да излиза.
	— Кой ли от тази къща? — хвърли се в размисъл гъркът. — Павел и Хортензий са твърде грозни. Фабел е стар, Постум все още е момченце, бръснарят предпочита младежчета, Самсон е извън къщи, а Плацид не знае как да действа с жените…
	Вече беше стигнал до петнайсетия роб, когато Аврелий излезе на улицата и бързо се качи на носилката.
	Патрицият накара да спрат портшеза на Виа Апиа, недалече от гробницата на Сципионите. Там, извън Порта Капена, започваше улицата към гробището, която се губеше сред полята, изпъстрена с коломбариите на големите семейства, с възпоменателните плочи и морските борове, сякаш надвесени да пазят урните. Погребалната агенция се намираше недалече, близо до стария храм на Марс.
	— С какво мога да ви бъда полезен, _domine_? — пресрещна го едно дебело и плешиво човече, което перфектно отговаряше на описанието на _libitinarius_, направено от Помпония. — Тук имаме всичко, за да направим незабравим последния път на скъпия ти покойник. Позволи ми да ти покажа нашите специални катафалки…
	Патрицият отвори уста да протестира, но веднага беше заставен да млъкне от усърдния предприемач:
	— Може би предпочиташ по-строга носилка-ковчег? В този случай ще почетем починалия с една хубава колесница под формата на колиба или на малък елински храм!
	— Търся една определена Филомена… — обясни му Аврелий.
	— Нашата най-добра оплаквачка, ненадмината в _conclamatio_ и риданията! Заедно с нея можеш да наемеш и група проливачки на сълзи, способни да развълнуват дори камъните! Имаме и отлични мимове, за да представят пред роднините и приятелите героичните дела на умрелия. Ама, моля, настанявай се! — покани го ниският мъж, посочвайки му стол, заобиколен от погребални урни. — Ще трябва да предвидиш навреме и маските на предците, за да може те да дефилират в процесията. Ах, напомням ти, че приемаме поръчки и за бъдещето, по-добре е да не се доверяваш на наследниците си и да предвидиш всичко навреме!
	— В действителност аз се чувствам много добре — отговори Аврелий, щастлив, че не е суеверен.
	— Никога не се знае, един внезапен инцидент… — настоя ловкият аферист, а скептичният сенатор се запита дали веднъж, поне веднъж не е редно да произнесе някакво заклинание.
	След още много други двусмислия патрицият успя най-накрая да го накара да го заведе при оплаквачката, без обаче предприемачът да престане да се взира в него с надяваща се физиономия, разучавайки върху все още младежкото му лице знаците за едно близко и бързо умиране. Леко засраменият Аврелий все пак реши да се допре за късмет до ръждясалия пирон, който стърчеше от едно погребално ложе. В края на краищата нямаше да е зле да го направи.
	Филомена не беше толкова стара, колкото си я представяше. Под тъмния воал, който покриваше челото й, прозираше набразденото й с гъста мрежа от бръчки лице, но все още енергично и озарено от две хитри очички.
	— Ех, дъщерята на Ариан ли? Веднага си казах, че има нещо, което не е наред. Да не би да ми се случва за пръв път подобен случай. Точно днес била починала от охтика, обясняваха ми високомерно роднините й, показвайки ми един посинял труп с подвита шия!
	— Защо мислиш, че момичето е умряло по-рано, откогато ние смятаме?
	— Заради червеникавата подутина, която се виждаше върху седалищните мускули и гърба й, като че ли тялото й дълго е лежало по гръб. Защото, гледай, когато кръвта спре да циркулира, винаги се стича надолу и се застоява, а от това се образуват петна и подувания и се иска малко повече време, за да успеят да се насложат…
	— Тия работи ги знаеш по-добре от лекар — зарадва се Аврелий, подавайки й внушителен бакшиш.
	— Ех, младежо, не го правя, за да се фукам, но аз винаги съм се занимавала с тела! В предишната си работа се грижех за живи, а сега, когато вече съм стара, не ми остава друго, освен да се занимавам с мъртви — отговори му поласканата Филомена, припомняйки си с носталгична усмивка своя дълъг опит като проститутка. — И с оглед на това, че си щедър, освен че умееш на око да прецениш свестния човек, искам да ти кажа и още нещо. Обикновено си мълча, защото не искам неприятности, но в твоя случай…
	Всъщност ще бъда кратка, не ми се ще да те държа на тръни: това момиче, предполагам, е било твоя любовница, не е умряло само по желание на Атропос…
	— Какво имаш предвид?
	— Под калта очите й бяха кървясали, сякаш нещо й е пречило да диша.
	— Значи не е колапс?
	— Ама какъв ти колапс, това е типична смърт при задушаване, вярвай ми!
	Аврелий изведнъж си представи сцената от банята и вълнената възглавница под снежнобелия чаршаф…
	— Много ти благодаря, Филомена! — сбогува се с нея, но оплаквачката кротуваше, усмихвайки се, подобно на гарван, който доверчиво чака още едно парченце от сиренето, което току-що е опитал. Патрицият й подаде веднага още две сестерции, като любезно й каза: — Много е жалко, че не сме се запознали в едни други времена!
	Филомена отвърна на усмивката му с широко отворената си беззъба уста, подрънквайки весело монетите.
	Аврелий, който вече се отправяше към носилката си, внезапно се обърна, осенен от някакво вдъхновение:
	— Случайно да си забелязала дали момичето е имало стар белег на хълбока? — попита я на един дъх.
	Оплаквачката поклати глава:
	— Може и да е имало, но честно казано, не мога да си спомня.
	— Няма значение — поблагодари й патрицият и старата жена остана да го наблюдава, въздишайки, докато той се отдалечаваше към портшеза си.
	На връщане по пътя Аврелий се спря в депото за колесници при Македоний. Добрият майстор стоеше наведен над няколко дървени дъски, обграден от децата си и още петима или шестима дрипльовци, които щедро му даваха съвети за табелата, която той рисуваше:
	— По-голямо, по-голямо, името трябва да се вижда добре! — викаха му в един глас.
	— Виждам, че предприятието ти започва да действа — честити му патрицият.
	— Първите подвижни столове вече са в движение — сподели му с ентусиазъм Македоний. — Вчера изкарахме четири сестерции. Ако искаш да направиш едно кръгче, сенаторе, за теб е безплатно!
	— Благодаря ти, имам си моя портшез, носачите ми отидоха да пийнат в _caurona_, но веднага ще се върнат — изшикалкави Аврелий, който твърде малко се доверяваше на тези леки табуретки, неустойчиво прикрепени към дървените прътове.
	— Жалко, можеше да се срещнеш със слугинята, която търсеше. Преди малко беше тук… — Сенаторът смаяно навъси чело. — Да, бе, точно онази с червените коси, слугинята на красивата госпожа, която идваше при Селянина.
	— Лорид! — възкликна възбудено Аврелий. — Накъде отиде?
	— Нататък — каза му Македоний, посочвайки Виа Апиа, която се губеше в полето. — Мисля, че се връщаше към къщи. Живее извън града и помоли един каруцар да я закара…
	— Бързо стол! — изкомандва патрицият и без да се колебае, скочи върху една от нестабилните таратайки, докато Атий и Рабирий потегляха.
	След малко, кацнал върху олюляващото се превозно средство, Аврелий се мъчеше да пази равновесие, като си задаваше въпроса дали двамата импровизирани носачи не са решили да накарат клиентите си да изпитат емоциите на бурното море. На всяка крачка от силното друсане пиниите танцуваха пред него и дори молитвените статуи покрай пътя изглеждаха заети с нещо като разгулен танц. На няколко мили от града с разбунтуван стомах най-после патрицият съзря една двуколка, която бавно напредваше по ръба на пътя.
	— Видя ли едно момиче с червени коси? — попита той каруцаря.
	— Как да не съм я видял! — отговори му двуколкаджията, подсвирквайки си. — Дори я качих! Надявах се да я закарам чак до дома й и даже да я придружа вътре в него, но вместо това ме накара да я оставя една миля по-назад…
	Аврелий остана смаян: една миля по-назад… ама, разбира се, гробницата на Ариановците! И несигурният му паланкин смени посоката си.
	Колумбарият се намираше малко встрани от пътя, в края на пътека, от чиито две страни растяха кипариси. Аврелий тръгна по разкаляната алея с елегантните си сенаторски калцеи, които затъваха в калта, и скоро стигна до една недотам внушителна квадратна кула.
	Последната генерация от семейството на Ариановците се беше преместила в Рим и гробницата им приютяваше все още малък брой урни: тези на Калпурния и нейния син, умрял като дете, на Испула и ретора с все още свежи дарения върху тях, и тленните останки на някои предани роби, които почиваха до своите господари за вечни времена. Луцила беше погребана, а не кремирана, значи там наоколо трябваше да има някакъв саркофаг. Патрицият обиколи кулата, без да види нито един, и вече беше на път да възкликне разочаровано, когато забеляза зад един голям храст една каменна _area_, върху която все още нямаше надгробна плоча. Върху гроба сред пшеничните зърна и полски цветя димеше конус с топъл тамян.
	— Познаваше ли я? — попита някой зад него. Зад гърба му се беше появила млада жена с грациозен вид, облечена в къса туника, която подчертаваше скромното й положение. Под качулката на старата й сива мантия се подаваха недобре прибраните от муселиновата панделка няколко яркочервени непокорни къдрици.
	— Не много — отговори й колебливо Аврелий. — Ти си Лорид, нали?
	— Да, но не казвай на никого, че си ме виждал тук. Господарката ме освободи и ми даде малко пари, преди да се омъжи, с условието да не стъпвам повече в Рим. Ще побеснее, ако разбере, че често идвам в града.
	— Как така си донесла дарове на гроба на Луцила? Ти не си била нейна слугиня, а камериерка на Камила…
	— Имаше приятелство между нас двете. Разбира се, Луцила нямаше лесен характер, но често беше весела и щедра, повече от сестра си. Точно тя склони Камила да ме освободи, тъй като знаеше, че желаех да се омъжа за Лелий, едно свободно момче, което работеше като чирак в ковачницата, но никога нямаше да мога да му стана съпруга, без преди това да получа свободата си, иначе нашите деца щяха да са роби като мен. Сега аз и Лелий имаме вече три рожби, всичките са здрави и свободни. Цялата тази работа е благодарение на Луцила и аз й го казах в деня, когато я срещнах недалеч оттук.
	Значи момичето и прислужницата са си говорили, каквото и да казваше за това Нанион!
	— О, божества! — възкликна Лорид, поглеждайки в посока на слънцето, което започваше да залязва. — Трябва да си тръгвам, почти се стъмни и ще бъде трудно да намеря някоя друга каруца, която да ме закара до вкъщи.
	— Къде живееш?
	— Близо до Бовиле, на няколко мили оттук.
	— Не се тревожи за часа, ще наемем един стол от Македоний. Сядай сега до мен и ми разкажи за двете момичета — помоли я любезно патрицият, настанявайки се върху една съборена надгробна плоча.
	Лорид се подвоуми за момент. Какво щеше да каже нейният съпруг, ако разбереше, че е сама в компанията на някакъв непознат, далече от погледите на всички? Хм, Лелий беше разумен мъж и със сигурност щеше да се направи, че не му отдава значение, още повече, ако се върнеше и с някоя монета вкъщи, защото здравите деца са винаги гладни, а един ковач чирак не печели много, пък този странен тип имаше вид на успял човек…
	Ободрена, жената седна близо до сенатора и започна да му разказва. В общи линии Камила била добра господарка: педантична, може би доста свенлива, но толкова благоразумна, че всички я вземали за пример. Да, разбира се, че е била влюбена в Октавий, и то сериозно, преди да се омъжи за онзи старчок, пълен с пари, защото тя я беше чула да плаче продължително, когато било взето решението за сватбата й с Корвин. Но е ясно, че парите и луксът помагат по-лесно да се забравят увлеченията, и може би Камила вече е забравила първата си любов или може би е искала да е на мястото на сестра си…
	— Защото, знаеш ли, най-лошият й недостатък беше точно завистта. Как я вземахме на подбив аз и горката Луцила, имитирайки нейните маниери… присмивахме се на нея, а също и на онзи смешник Панеций.
	— Разкажи ми — подстрека я изпълненият с любопитство сенатор.
	— Луцила го караше да прави, каквото тя поиска, като му обещаваше, обещаваше и той винаги се хващаше. Тя обаче никога не му… разбираш ли?
	— Дори прекалено… — въздъхна Аврелий, като си помисли с чувство за солидарност за горкия Панеций.
	— Ясно е, че Луцила тези неща не можеше да ги разкаже на сестра си. Камила не се шегуваше с благоприличието! — обясни му жената на ковача. — Затова Луцила предпочиташе да си споделя с мен.
	— А Октавий имаше ли тръпки?
	— Не му пукаше много за нас, Луцила му харесваше, но въпреки това, изглежда, като че ли се страхуваше малко от нея. Всъщност прекарваше доста време с господаря и с учителката…
	Иринея! Сенаторът се запита дали Октавий не беше предпочел прелестите на очарователната математичка пред тези на двете девойки?
	Слънцето започваше да залязва и само върховете на гробниците все още се червенееха под последните му лъчи, докато всичко около полето замръкваше. Беше време да придружи Лорид, за да пристигне у дома си навреме. Аврелий извади от гънките на тогата си своя дълбок портфейл и даде на жената десетина сестерции. Тя ги преброи с разтуптяно сърце. Щяха да стигнат за нови калцеи на Ле-лий, а също и за обувки на децата.
	Патрицият понечи да стане.
	— Почакай! — задържа го Лорид, хващайки го за пеша на дрехата му.
	Свободата беше хубаво нещо, но вече го нямаше господаря, който да купи дърва, за да се топлят през зимата, вълна, за да се изтъкат одеяла, а и брашно. Сега се налагаше тя да прави сметка за всяка пара и да слага настрана спестеното, за да купи инструменти на Лелий, който искаше да започне да работи за себе си. Всички все още я намираха за доста симпатична, дори и след трите деца, и ако на този богат мъж му беше харесала… но се искаше смелост, за да му го каже, а тя не беше свикнала с тези неща и не знаеше откъде да започне.
	Нямаше нужда от това. Аврелий го усети от нервния й жест, от смутената й усмивка, и разбра, че не мисли за него, а за Лелий и децата.
	— За съжаление сега нямам време, трябва веднага да се върна в града. Ще бъде някой друг път. Въпреки това вземи — каза й патрицият и погали непокорната къдрица на челото й, слагайки в ръката й една златна монета.
	Лорид, невярваща, ококори очи, защото един ауреус беше сто сестерции!
	— И кажи на съпруга си, че е късметлия — сбогува се с нея Аврелий, усмихвайки се.


>	Глава XXI
>	Деветият ден преди Календите на декември

	Аврелий седеше на масата в кабинета си и нахвърляше нещо върху _pugillares_, опитвайки се да си изясни идеята относно цялата тази бъркотия.
	Смъртта на Луцила: Октавий, Панеций, Камила… Смъртта на Ариан: Октавий, Панеций, Камила… Трето писмо: Николао, Панеций, Иринея.
	Недотам убеден, прочете отново имената върху восъчната табличка. Вече беше ясно, че Корвин не е имал никаква възможност да сложи отрова в делвата, тъй като Николао много добре си спомняше, че Ариан го беше приел в атриума и след разговора им лично го беше изпроводил. Следователно според тази схема Панеций оставаше единственият възможен виновник, освен ако… След няколко мига в размисъл Аврелий взе в ръката си калема и добави в раздел „Трето писмо“: _Луцила_? След това повика с кънтящ глас Нанион, но прислужницата не се появи.
	Леко раздразнен, патрицият си каза, че трябва да успее да установи някаква, дори и привидна, дисциплина в къщата си, защото Кастор нямаше други занимания, освен да го краде; Нефер отказваше да направи каквото и да е друго усилие, освен да му пили ноктите и да му прави разтривки преди сън; Фабел спеше толкова дълбоко в своята караулка, че всеки недобронамерен тип можеше свободно да влезе и да излезе необезпокояван от никого; готвачът Хортензий снабдяваше изобилно приятелите си с изисканите порции, запазени за гостите му; недодяланият Самсон почти го беше убил със зверските си масажи, а Азел, женственият асиро-вавилонски бръснар, му беше смъкнал на няколко места кожата, за да експериментира някаква депилираща кола маска, негова измишльотина. И никой от тези мързеливи слуги, на които беше подсигурил да живеят в лукс и нехайство, не се отнасяше към него с минимум респект, с изключение на Парис, естествено…
	— Ето ме, _domine_! — дотича най-накрая дребната Нанион, в компанията на Парис. — Извини ме за закъснението, но администраторът ми показваше своята колекция от молитвени статуетки.
	— Молитвени статуетки, а? — изпухтя опърничаво сенаторът, отлагайки за по-късно конското. След това, призовавайки цялото си търпение, на практика оскъдно, се насили да формулира един кратък и лесноразбираем въпрос:
	— Когато си видяла Лорид на Виа Апиа, твоята господарка с теб ли беше?
	— Дааа! — изчурулика прислужничката.
	— Говори ли с нея?
	— Неее!
	Смаян, Аврелий се почеса по главата.
	— Може би за момент си се разсеяла…
	— Неее! — настоя бъбривата робиня.
	— Не се страхувай от господаря, малката ми, кажи му истината — подтикна я грижовно Парис.
	— Ама аз вече му я казах! — изхленчи слугинята и по никакъв начин не можеше да я накара да промени версията си.
	Значи Лорид е имала предвид първия път, когато Луцила е била при Селянина, и всъщност тогава Македоний ги е видял заедно…
	— Твоята господарка разказвала ли ти е дали се е виждала с Лорид, докато е ходила да си поръчва египетските амулети?
	След като погледна Аврелий с учудване, Нанион се обърна към Парис, търсейки помощ от него. Патрицият тръпнеше в очакване. Как щеше да изтръгне някаква информация от тази глупачка пред интенданта, който я надзираваше като овчарско куче?
	— Парис — каза тогава той с разтревожено изражение. — Опасявам се, че Кастор е успял да се снабди с дубликат от ключа за касата…
	Администраторът скочи на крака и излезе презглава. Аврелий се усмихна удовлетворен от находчивостта си, защото, колкото и да беше увлечен по прислужницата, Парис не можеше да устои пред подобно съмнение.
	— И така? — повтори той, обърнат към слугинята.
	Нанион снизходително го изгледа от главата до петите.
	— Как искаш Луцила да се е срещнала с някого, ако е отишла да поръча амулетите сестра й? — каза, подхилквайки се.
	Аврелий усети, че главата му започна да бръмчи, и явно пребледня, защото робинята само го видя и незабавно почувства, че е прекалила с говоренето. С господарите беше винаги по-добре да се правиш, че не знаеш нищо, за да избегнеш неприятностите… В действителност навъсеното изражение, с което Аврелий я погледна, изобщо не беше обнадеждаващо, още повече че след като администраторът изчезна, тя си нямаше вече никого, който да я защити.
	— А сега, скъпа, слушай много внимателно това, което ти казвам. Харесва ли ти да живееш в моята къща?
	— Ооо, твърде много, _domine_: дори и да не работиш, никой не го забелязва.
	— Тук имаш хубави дрехи, свободно време и много ухажори. Но ако продължаваш да ме лъжеш, ще бъда принуден да те продам и кой знае къде ще попаднеш! Тази восъчна кукла… — каза патрицият, изваждайки чучелото със забитата игла в него, и на Нанион й увисна ченето. — Ааа, не, никакви истерични сцени, красавице моя, или утре ще се озовеш на пазара за роби! — заплаши я кисело той, спирайки крясъка й още в зародиш. Нанион остана с напразно зяпнала уста, а дъхът, който си беше поела, за да извика, излезе под формата на дълбока въздишка.
	— Тогава — притисна я сенаторът — ти знаеш кой е купил тази кукла, нали?
	— Луцила купи една подобна от египтянина точно тогава, когато отидохме да вземем талисманите. Не беше обаче точно същата. Липсваха косите и карфицата! — отговори прислужничката с неочаквана готовност. — Сигурна съм, защото, ако бях видяла тази работа със забитата в сърцето игла, нямаше да спя през нощта. Аз се боя от вещици!
	— Твоята господарка обясни ли ти какво смята да прави с нея?
	— Каза ми, че ще й ушие хубава рокля и ще я остави като дар на олтара на боговете по случай сватбата си. Ама сега, като си помисля, когато дойдоха нейните приятелки, за да й помогнат да избере жертвената играчка, восъчната кукла вече не беше в коша с другите играчки…
	Значи беше извън съмнение, че тази, която е купила фетиша, е била годеницата на Октавий, тоест Луцила, а не Камила… но кой ли е извършил подлия ритуал, който според народните вярвания подбуждаше призраците в Тартар, за да завлекат в ада човека, представен чрез образа на куклата? Луцила със сигурност не би посочила върху восъка собственото си име!
	— С какъв цвят си гримираше очите твоята господарка? — попита я внезапно Аврелий.
	— Луцила? Изобщо не се гримираше — каза слугинята, потвърждавайки неговите подозрения.
	— Въпреки това в банята имаше черен грим — възрази патрицият, който добре си спомняше раковината, в която беше поставен, намерена близо до трупа.
	Нанион поклати глава:
	— Никога не съм я виждала с изрисувани очи!
	След като освободи прислужничката, Аврелий извади от едно ковчеже платнения калъф, който беше открил в _area_ на починалото момиче. Прехвърли го няколко пъти из ръцете си умислен, а после го обърна наопаки, разучавайки гънката на подгъва, където беше останало нещо като тъмен прах, който, изглежда, беше от намачкан папирус. Стисна между палеца и показалеца си тази странна субстанция и поднесе след това пръстите към ноздрите си: някак отдалече му се стори, че долавя лек аромат на лавър. Разтревожено си помисли, че това е единствената подробност, която не пасва, но всичко останало води само в една посока: разговорът с Лорид, черният грим, костенурката и Ахил, моралното завещание, куплетите на Сулпиция, третото писмо… Сбърчи чело помрачнял. Трябваше да се види отново с Камила, колкото е възможно по-скоро!


>	Глава XXII
>	Осмият ден преди Календите на декември

	На разсъмване Аврелий стоеше неподвижен пред камъка в празния храм, питайки се какво го е подтикнало да влезе. Тези насилнически култове винаги го бяха отегчавали, тъй като презираше лудите свещеници, готови да се кастрират по време на някакъв чудовищен ритуал, и вярващата тълпа, която ги почиташе заради тяхното осакатяване…
	Въпреки това там се беше родила фикс идеята му по онази жена, способна да го раздразни до такава степен, че да забрави задължението си да е безразличен към страстите. Камила се появяваше и хоп, всички негови мъдри епикурейски размишления се изпаряваха на мига! Аврелий си казваше, че може би небесните божества, обидени от неговия философски скептицизъм, са решили да го унижат, но не с трагично и назидателно наказание, а чрез едно глупаво вманиачаване, от което не успяваше да се освободи… След малко щеше отново да се срещне с нея и този път нямаше да е замесена някаква долнопробна страст, а серия от жестоки убийства, и ако не успееше да остане безразличен пред нея, поне трябваше да е способен да се престори на такъв.
	Приближи се към черния камък, без да знае как да го почете, но докато докосваше повърхността на скалата, излъскана от многото боготворящи го ръце, изведнъж спря и се запита дали не започва да се побърква, защото боговете изобщо не съществуваха, а това е един нормален и най-обикновен камък! Тогава обърна гръб на олтара и решително излезе навън. Най-накрая беше дошъл моментът да си разчисти сметките с Камила!


	Нубийците препускаха в тръст в посока Целий. В _domus_ на Корвин му бяха казали, че ще открие господарката в бащината й къща, където беше отишла, за да си вземе някои лични вещи, преди старото й жилище да бъде дадено под наем. Октавий, който беше останал сам в него, вече се беше преместил в една по-малка и не толкова ангажираща квартира.
	През целия път Аврелий си повтаря наум онова, което трябваше да попита загадъчната близначка. Не беше убеден в много факти от нейната история, като се започнеше със самата нея, толкова променлива и вероломна. Когато Аврелий влезе дръзко в перистила на Ариановците, беше вече придобил сигурното изражение на магистрат от висок ранг, който се е отправил да разпита някаква свидетелка. Въпреки че когато тя изведнъж се изпречи пред очите му сама сред колоните, както първия път, и я видя да пристъпва към него в алената си туника, която грациозно се поклащаше, сенаторът за миг забрави цялата хубава реч, която си беше приготвил.
	— Правила си любов с Николао, онази безмозъчна грамада от мускули — каза й разярено. — Отдала си се на един роб!
	— И какво от това! — отговори му Камила, усмихвайки се коварно. — Открай време _dominus_ може на воля да се наслаждава на своите роби независимо дали са мъже, или жени. Кой знае ти колко пъти, знатни сенаторе, си заповядвал на някоя робиня да те придружи в леглото, защо тогава си учуден за мен?
	— Но ти… — тръгна да й възразява патрицият.
	— Аз какво? Мисля, че знам какво си тръгнал да ми казваш, благородни Аврелий, че аз съм само една жена! — прекъсна го Камила.
	Жегнатият Аврелий не й отвърна.
	— Сенаторе, в този град от мъжкари на всяка цена, където това, което наричат достойнство, не е нищо друго, освен задължителна потентност, базираща се на деспотизъм и насилие, една жена може добре да оцелее само ако заприлича на _вас_. Тази вашата школа е много добра и аз се изучих както трябва в нея.
	— Николао… — измърмори Аврелий, опитвайки се да изгони от мисълта си представата за Камила в ръцете на роба.
	Момичето пак се усмихна и усмивката му беше злобна:
	— Използвах го за собствено удоволствие. Както използвах и теб, сенаторе.
	Патрицият усети как кръвта му се качи в главата, и яростно стисна юмруци.
	— Ах, благородни Стаций, прекрасен си, когато се ядосаш! — подигра му се тя, а очите й весело проблясваха. — Публий Аврелий, епикуреецът, невъзмутимият философ, който знае да обуздава страстите си… Сега е мой ред да те имитирам: какво смяташ да правиш? Посред бял ден си в моята къща…
	Позеленял от яд, Аврелий се приближи заплашително, въпреки че нещо му подсказваше, че от своя страна Камила има право, но въпреки това не му идваше отвътре да я толерира. Направи крачка напред и вдигна ръка, за да я удари. Тя не избяга, не се измъкна, не опита дори да се защити.
	— Хайде, сенаторе. Ти си велик, силен, могъщ… няма да ти е трудно да набиеш една жена — иронизира го, като го насърчаваше с презрителна гримаса, докато безсрамно подлагаше красивото си лице под вдигнатата му ръка.
	Аврелий затвори очи, за да овладее гнева си, вбесен повече на самия себе си, отколкото на Камила. Как така тази пепелянка винаги успяваше да го накара да загуби контрол? Наведе ръката си с изкуствена мудност.
	— Тогава _vale_, сенаторе Стаций! — каза му тя нежно, сбогувайки се с него, като му кимна.
	Той я наблюдаваше как взема бялата си мантия и я намята върху яркочервената туника. Качулката покри водопада й от черни коси и тя, обърната с гръб към него, не беше друго, освен една издължена снежнобяла статуя, изцяло неподвижна, с изключение на диплите на плата, които едва-едва се помръдваха.
	За миг Аврелий отново си помисли за местопрестъплението на първото убийство, виждайки банята и вратичката, която се отваряше пред слугинята, готова със сухия чаршаф. Тогава Камила също е носела червена туника, а върху нея бяла връхна дреха. Следователно…
	Робинята е останала само за миг в _calidarium_ и е видяла точно това, което е очаквала да види: Луцила, изправена с гръб към нея до мраморната вана, обвита с белия пешкир, току-що излязла от банята. Само че момичето е било добре подсушено, а чаршафът е прикривал алената й дреха сред снежната белота на своите гънки! Аврелий си каза, че в този момент другата вече трябва да е била мъртва, а тялото й добре скрито в стаичката с лечебната кал.
	Малко след това лукавата близначка умело е описала същата сцена, в която е била главното действащо лице, точно така, все едно я е видяла и тя през пролуката на вратата, като дори е добавила, че е чула и разпознала гласа на сестра си!
	— Не вярвам, че ще си тръгнеш, Луцила, не и преди да си чула това, което имам да ти казвам — заяви й студено той.
	— Пак ли тази история? — присмя му се момичето, като се приближи до него. — Възможно ли е все още да не съм те убедила, сенаторе? Или може би се надяваш да се добереш до още някое доказателство?
	— Ти си убила сестра си и си я покрила с тиня, за да не може Нанион да разпознае раната върху ханша й — потвърди невъзмутимо патрицият.
	— Аврелий, аз съм тази, която има белег, не си ли спомняш? Въпреки че добре го видя…
	— Да, идентичен с този, който си направила на близначката си, когато сте били деца.
	— Ах, значи сама съм си направила раната, която лично божествената Хигия, покровителката на здравето, веднага е излекувала, както и е побързала да изличи бенката от ухото ми!
	— Сестра ти никога не е имала тази бенка, рисувала си я е всеки ден с черен грим за очи. Ти обаче си си я махнала и си се ранила нарочно в хълбока, но не в онази сутрин, а преди пет години, преди да се омъжиш за Корвин. Тогава е станала и размяната между вас — обясни смразяващо Аврелий.
	Сериозна, тя за миг се вторачи в него, и само лекото потрепване на устните й я издаде, че е развълнувана. Веднага след като възвърна самообладанието си, повдигна безразлично рамене:
	— Преди пет години? Луцила обаче умря миналия месец!
	— Съгласували сте се _тогава_ да си размените ролите, защото истинската Камила винаги е обичала Октавий и се е ужасявала от идеята да се омъжи за някакъв старец. Не и ти обаче. Ти си искала пари, власт и угодливи роби да ти сервират на масата и в леглото. Боговете с коварната си шега са били отредили участта на едната да е такава, каквато би искала да има другата, но въпреки това е могло тя да се поправи, и вие сте го направили!
	Жената се взря в очите му с презрително изражение:
	— Смятах, че ще измислиш нещо по-добро, сенаторе.
	— Майка ви е била мъртва и само прислужничките ви са могли да ви различават, а пък и кой по-добре от камериерката познава своята господарка? — продължи невъзмутимо патрицият. — Онази вятърничавата Нанион не е представлявала никаква реална опасност. Било е достатъчно само истинската Камила никога да не се показва пред нея в банята. На Лорид обаче, която е била много по-прозорлива, си предпочела да й подариш свободата, преструвайки се, че си отстъпила пред настоятелните молби на сестра си.
	Според уговорката ви тя е трябвало да напусне Рим, но не е отишла надалече, и един ден си я срещнала на мястото, където оставят каруците. Тя те е познала, разбира се, но ти упорито си се правила, че все още си Луцила. На следващата седмица обаче, когато другата близначка е зърнала отдалече Лорид, се е изплашила да я доближи заради опасенията си тя да не забележи нещо различно и е наредила на Нанион да се направи, че не я познава. Но играта вече е започнала да загрубява, защото сестра ти, след като истината за връзката, която е съществувала между Октавий и вашия баща, е излязла наяве, не е искала повече да се омъжи за него и разбира се, е настоявала за мястото, което й се е полагало по право, тоест да бъде до богатия Корвин…
	Сега лицето на момичето беше станало смъртно бледо:
	— Искаш да ми отмъстиш, нали? Измислил си тази приказка само за да ме съсипеш — каза, взирайки се в него с омраза.
	— След като си я убила, си я покрила с кал. После добре си се почистила, като веднага си се отървала и от мръсния чаршаф… но гребенът ти е изпаднал от туниката и като си го вдигнала, не си забелязала, че по погрешка си взела другия на сестра ти, който е почти еднакъв с твоя. Точно в този момент си чула, че прислужницата отваря вратата, и си побързала да се увиеш в платното, за да покриеш червената си туника.
	— Луцила обаче беше заключена вътре, когато я намерихме. Не си ли спомняш, че беше и ти? — измърмори момичето на пресекулки.
	— Така е. След като робинята е излязла, ти си я последвала, затваряйки банята отвън със стария ключ, онзи, който никой друг не е знаел къде се намира. Трябвало ти е време, за да вземеш листа, който свидетелства за вашата истинска самоличност. Подписан от вас двете преди пет години още преди да си размените ролите. Още тогава сте си имали малко доверие една на друга… Това е прословутото морално завещание, за което ми загатна Помпония. Намерила си го в стаята на сестра си и си го присвоила, после бързешком си тръгнала обратно към банята. След като унищожиш папируса, си имала намерение да отвориш отново вратата на _calidarium_ и да направиш така, че Нанион да открие трупа. Попречил ти е Кастор, който е стоял точно в коридора заедно със слугинята ти, затова си била принудена да оставиш вратата заключена. Тогава си влязла в таблинума, разчитайки на това, че Нанион ще се подчини на заповедта ти, но тя, залисана от моя освободен роб, се е забавила твърде много и затова си била принудена да се намесиш лично. Аз само те последвах…
	— Да, спомням си добре твоя тромав опит да привлечеш вниманието ми — присмя му се тя.
	— В този момент изглеждаше напрегната, нервна, много различна от приветливата жена, с която се бях запознал преди няколко часа. Появих се обаче в подходящия момент, за да усъвършенствам плановете ти, като например един свидетел в повече, който да се закълне, че вратата е била заключена и че Луцила трябва да е умряла след прилошаване. И този свидетел не е някой роб, а висш магистрат, чиято дума никога не би била поставена под съмнение. След като веднъж тялото на сестра ти е погребано, тайната на старата рана завинаги остава на сигурно място. Ти си знаела, че никога, ама никога страхливата Нанион не е щяла да поеме ангажимента да измие трупа, а пък и от друга страна, е всеобща практика да се викат оплаквачки за тези работи.
	— Каква прекрасна фантастична история, Аврелий! Кой мислиш, че може да повярва в нея?
	— Всички, когато заведа Филомена да даде показания — рискува сенаторът, знаейки добре, че оплаквачката не си спомняше нищо за белега. А ако не е достатъчно, ще наредя да се ексхумира трупът на сестра ти. Преди да умре, баща ти ми даде разрешение за това и имам намерение да го използвам — излъга отново Аврелий, решен да играе ва банк.
	— Не го прави — простена момичето.
	— Ще го направя обаче, и то с голямо удоволствие, защото ти си убила Камила, а също и баща си! — връхлетя отгоре й възмутеният патриций.
	— Не съм убила никого — отрече жената, като стисна устни.
	— Мислиш ли, че ти вярвам след толкова много лъжи? Ти си познавала почерка на Елий и си учила математика и философия достатъчно, за да разбереш парадокса на Зенон, за който твоята сестра не е знаела нищо, и предпочитала да се отдаде на стиховете на Сулпиция. Именно разказът на Панеций ме накара да предугадя как са се развили събитията, защото жената, с която той е разговарял, не е разбрала намека за Ахил и костенурката, а също така е казала, че не е наясно за истинските отношения между Октавий и нейния баща. Ти обаче, макар и да си била в течение на връзката им, си била много внимателна да не я информираш за нея от страх, че тя ще откаже да се омъжи за човек, който не е достоен за нея. Какво ти каза, когато е разбрала всичко? Заплаши те със скандал или те помоли да се върнеш отново към истинската си идентичност, завършвайки живота си като съпруга на един скромен граматик вместо на могъщ банкер?
	— Ама Луцила обичаше Октавий! — запротестира момичето.
	— Камила, не Луцила! — отвърна й Аврелий. — Но не и след подобно разочарование. Всъщност в онази сутрин за пръв път сестра ти има разногласие с годеника си, може би все още го е обичала, но със сигурност не е имала повече никакво намерение да се омъжи за него. Дори не е било нужно да се вдига много шум, достатъчно е било само да се анулира размяната между вас. Трябвало е само ти да се нагърбиш с _amasio_ на вашия баща на мястото на богатия Корвин, както вече е било отредено преди много години. Но ти, опитала вече от лукса и богатството, повече не си била склонна да се откажеш от тях.
	— Не съм я убила аз — настоя младата жена със съсипан от вълнението глас. Мога да ти се закълна във всичко, което пожелаеш!
	— Може би в паметта на твоята обична близначка? Или в достойнството ти на целомъдрена матрона? — осмя я саркастично патрицият.
	Разгневена, жената престана да се защитава и наведе глава.
	— Ти искаш аз на всяка цена да съм виновна — установи тя паднала духом. — Нищо от това, което мога да ти кажа, не е в състояние някога да те убеди в обратното. Ти ми имаш зъб за начина, по който се отнесох с теб, и като ме считаш за способна на жестоко престъпление, това ти служи да излекуваш наранената си мастодонтска гордост. Имаш нужда да се заблуждаваш, че само една твърде коварна жена би могла толкова добре да те води за носа.
	— Винаги си била веща да разбиваш сърцата на онези, които са се оставяли да бъдат очаровани от теб: Юния и Панеций все още си ближат раните. Това е достатъчно, за да те разпозная като Луцила!
	— Добре де, Луцила съм, не го отричам. Всичко е вярно, всичко освен престъплението — призна си жената, крещейки. — Не съм говорила с нея в онази сутрин, защото, когато влязох в банята, тя вече беше мъртва. Лежеше на дъното на голямата вана, обвита само в чаршафа. Това беше най-ужасният момент в моя живот. Взирах се в неподвижния труп, който имаше моето лице, и се питах дали не присъствам на собствения си край!
	— Представям си колко си била потресена, след като си имала сили да я завлечеш в стаята с лечебната кал, да я покриеш с катрана и да се затичаш да търсиш онзи документ — иронизира я сенаторът.
	— Аврелий, опитай се поне веднъж да ме изслушаш! Камила беше мъртва, мъртва, вдървена, разбираш ли ме, и вече нищо не можеше да се направи за нея, докато за мен това щеше да се превърне в позор! — изкрещя тя, сграбчвайки със сила ръцете на патриция.
	— Махни си ръцете от мен — заповяда й студено сенаторът, като междувременно в едно закътано ъгълче на паметта му съмнението започваше да си пробива път между яда и възмущението му, защото според Филомена девойката е умряла на разсъмване, а не няколко часа след това, когато сестра й я е валяла в калта… В такъв случай коя беше жената, която го умоляваше — престъпница, вещица, специалистка по тесалийски магии или само една малка похотлива змия, решена да пороби останалите със силата на своята безскрупулна воля?
	Той си помисли за двете еднакви на външен вид близначки, но невероятно различни като характер: едната благочестива, честна, искрено влюбена, а другата цинична, безочлива и лакома да се наслаждава на живота. Как така той беше толкова привлечен от втората, докато първата го беше оставила безразличен? Може би беше магьосница, способна да го държи покорен, противно на всякаква логика, чрез тъмните си чародейства? Добрата близначка и тази лошата бяха всичкото бяло от едната страна и всичкото черно от другата. Патрицият не искаше да си го признае, защото знаеше, че границата между преследвача и неговата жертва понякога се оказва неустойчива и преследвачите от днес често са не друго, ами жертвите от вчера… Внезапно в мисълта му изплува пронизаната кукла, която беше творение на подъл ум, способен упорито да желае злото. За да подготви както трябва този фетиш с истински коси и листа от лавър и копър, е било нужно много време. Какъв мотив би могла да има фалшивата Камила, за да покуши живота на сестра си много преди тя да е заплашила бъдещето й? Ама тогава…
	Аврелий си припомни аромата на лавър в празния калъф и строго я попита:
	— Давала ли ти е сестрата ти някога кичур от своите коси?
	— Не, аз съм тази, която й дадох един малко преди да се омъжа. Спомням си, че го постави в средата на един свитък от нейната любима поетеса — призна си момичето със симпатична гримаса, която патрицият се направи, че не забелязва.
	Аврелий си представи отново симулакрума от восък със забитата в сърцето игла и името на жертвата, за която е била магията: Луцила. В действителност обаче това име принадлежеше на жената, която стоеше пред него в този момент. Ако тя е викала духовете, дали е щяла да рискува да постави върху куклата истинското си име, с риск да обърне против себе си направата? Спиритичният ритуал не може да не е бил извършен от една от сестрите, а калъфът на мъртвата ухаеше на лавър… Патрицият си спомни онова, което Лорид беше казала относно характера на нейната отдавнашна господарка Камила: _Завистта беше нейният най-лош недостатък…_
	Завистта да, но и страхът. Една млада жена, срамежлива, скромна, въздържана, отчаяно обича някакъв мъж и разбира, че той е привлечен от друга, същата като нея във всяко едно отношение, но неудържима и цинична. Как да й попречи, за да не й го отмъкне, дори само за да удовлетвори временния си каприз? И тогава скромната, свенлива девойка ушива поличката от лавър и написва върху восъка името, това истинското, на възможната си съперница, забива със сила дългия пирон в сърцето на куклата и измолва помощта на тъмните божества от Ереб. Но боговете, безразлични към историите на смъртните, имат къса памет, защото, забравяйки за размяната, случила се между двете момичета, вместо да побутнат към мрака на Ада истинската Луцила, там захвърлят онази фалшивата, същата онази вещица, която непредпазливо ги беше повикала…
	Аврелий си помисли за жената, която стоеше до него в очакване на някакъв отговор, осъзнаваща, че само една негова дума за нея би означавала спасение или гибел. Лъжкиня, интригантка, ментърджийка, разбира се, но не достатъчно коварна да се обрече на призраците от пъкъла. Тогава може би нейните ръце, толкова умели да милват, не бяха способни да убият…
	Патрицият избегна да я погледне. Не можеше да си позволи пак да сгреши, беше го правил вече много пъти!
	— И така, вярваш ли ми? — попита го отново с покорен глас тя.
	— Не съм казал това — отвърна й твърдо той.
	— В онази сутрин не я видях жива, кълна ти се!
	Ако беше вярно, убийството трябва да е извършено между разсъмването, когато горкото момиче е говорило с Панеций, предизвиквайки възраженията на годеника си, и нахлуването на учениците, защото от този момент нататък всъщност никой от заподозрените повече не е оставал сам. Както Октавий, така и ефесецът са имали възможност да отидат при нея в банята, преди тя да се заключи вътре, както обикновено, и да я удушат набързо с възглавницата, а после да се върнат при студентите. Но кой от двамата е бил? Панеций, отхвърлен за пореден път от онази, която е вярвал, че е неговата Луцила, или Октавий, боящ се от скандала?
	Аврелий затвори очи и се помъчи да си припомни сцената: веселите деца, висящият от бюста на Омир лентяй, Манлий, който излиза от коридора с бисквити в устата. Разсъди, че баните бяха точно до кухнята, и ако детето беше видяло някой крадешком да излиза от тях, със сигурност щеше да се скрие, за да не го спипат, че е откраднало сладкишите. Може би точно тогава е видяло убиеца… Трябваше да го намери веднага, нямаше нито миг за губене!
	Скочи към вратата. Без да удостои жената дори с поглед, се втурна навън.
	— Почакай! — затича подир него тя и като го настигна, обви ръцете си около раменете му.
	— Какво още искаш?
	— Ако откриеш, че не съм я убила аз, пак ли ще поискаш ексхумация на тялото? Ох, не го прави, моля те, ще трябва да се разведа с Корвин!
	— Този маймун много ли ти харесва?
	— Той е добър съпруг, не ми отказва нищо и ми вярва…
	— Горкичкият! — съжали го сенаторът, като поклати иронично глава.
	— Не ме предавай, Аврелий, ще направя за теб всичко, което пожелаеш! — извика след него тя и като го видя, че се отдалечава, без да каже нито дума, избухна в нервно ридание повече от яд, отколкото от мъка.
	Тогава патрицият, вече на прага, се обърна изведнъж и с подигравателна усмивка я апострофира:
	— Внимавай с прибързаните обещания, скъпа моя, бих могъл да поискам да ги изпълниш!


	Уроците бяха свършили и учениците, най-накрая свободни след часовете принудителен покой, се разотиваха през портиците: кой в търсене на своя роб придружител, кой към къщи. Някои от по-състоятелните от тях направо се качваха в частния си портшез, наблюдавайки внимателно с надменност и зле прикрита завист съучениците си как се гонеха, докато се прибираха пеша.
	Аврелий, спрял под колоните на храма на Аполон Лечителя, наблюдаваше, изострил взор, големите сводове на Театъра на Марцел, към които прииждаше, вдигайки шум, веселата детска компания. Колкото и да се взираше, не можеше да види Манлий. Май вече си беше тръгнал или може би му се беше изплъзнал сред безредието на тълпата. Трябваше да попита някой там, в училището, за него. Със сигурност не можеше да отиде да го потърси в Субура заради риска да не срещне разярения Торкват! Затова слезе бързешком по огромните стъпала на храма и попита някакъв учител, който минаваше оттам:
	— Аз откъде да знам? Освен това съм невежа, който не е чел дори „Енеида“! — избухна старецът и Аврелий смутено разпозна в него граматика, когото беше уличил в лъжа в деня на своето посещение…
	Оставяйки зад гърба си театъра, патрицият стигна до Портика на Октавия и се озова точно пред дюкяните, пригодени за класни стаи. Тази, в която учеше Манлий, беше първата вдясно. Входът изглеждаше тесен, а дървената стълба — отрупана с боклуци, които един роб се опитваше да събере надве-натри. Сенаторът си спомни, че и Октавий беше започнал по този начин, метейки сметта…
	От горния етаж се чуваха странни повтарящи се шумове, съскащи и плющящи, като че ли нещо прорязваше въздуха на равни интервали. Аврелий надникна от парапета и видя учителя Тертул, който беше дал воля на зверския си инстинкт, упражнявайки се в използването на _ferula_ върху една навита на руло мантия, за да може след това с по-добра резултатност да си послужи с нея върху гърба на първото твърде непредпазливо да не му се подчини момче.
	— Кой е отново? Вече е затворено! — избоботи строго учителят, но един бърз поглед върху сенатор Стаций с безупречната му пурпурна лента и сенаторските ботуши му беше достатъчен, за да промени тона си. — С какво мога да ти бъда полезен, магистрате? — каза с ласкателен глас, скривайки камшика зад твърде еластичния си гръб, превит вече в дълбок поклон.
	— Търсех моя племенник Манлий — поизхвърли се ей така Аврелий, спомняйки си за ударите, които налитащият на бой преподавател обикновено нанасяше на детето. Занапред Тертул първо щеше два пъти да помисли, преди да нашиба отново неговия любимец…
	— Ах, онзи скъп юноша! Изключително момче, сенаторе, наистина с добри перспективи… Разбира се, понякога е малко недисциплиниран, но знаем, че жизнеността указва голям интелект — заяви с лицемерно подмазване раболепният ласкател. — Защо не си ми казал, че е твой роднина? Щях да му обърна по-особено внимание!
	— Къде е? — отряза го патрицият.
	— Не знам, благородни сенаторе. Говореше с Панеций преди малко — отговори му Тертул.
	Аврелий подскочи. Панеций, когото за последно беше видяла и фалшивата Луцила. Панеций, който беше учител на Елий и разпознаваше почерка му… Ако ефесецът е разбрал, че в онази сутрин е бил видян, с Манлий е свършено!
	Патрицият не загуби нито миг, втурвайки се към стълбите с такава разпаленост, че щеше да се сблъска челно с Октавий, който в този момент се качваше.
	— Какво правиш тук, сенаторе? — поздрави го приветливо младежът.
	— Бързо, помогни ми, Панеций е хванал Манлий! Със сигурност детето го е разпознало, докато е излизал от банята веднага след като е убил Луцила. Трябва да го спрем, преди да го убие!
	— Безсмъртни богове, ще му попречим!
	— Отивай незабавно към Капитолия, а аз ще се отправя към Тибър. Не може да са стигнали далече, при положение че Манлий куца!
	Аврелий веднага се озова на улицата, но като стигна до големите арки на Театъра на Марцел, пълни с народ, се наложи мимо волята си да забави тичането си. Най-накрая, като си пробиваше път с лакти, успя да стигне до Викус Югариус и тръгна по него с широки стъпки в посока на капитолийската крепост, оглеждайки добре всяка двойка, която го задминаваше. За кратко време се озова под Тарпейската скала, в основата на стълбите _Centum Gradus_, и започна да се изкачва по тях на големи разкрачи с надеждата да зърне от високото двамата, които се отдалечаваха.
	По уличката, която се виеше отдолу, няколко закъснели ученици бързаха към дома си, към топлата баня, вкусната супа и удобната стая. Никой от тях обаче не можеше да е малкият Манлий, чиято накуцваща походка лесно се разпознаваше дори отдалече. Патрицият се покачи още по-нагоре, потискайки тревогата си. Вече почти беше стигнал до върха на стръмната урва до Капитолийския храм, свещеното сърце на Вечния град, чиито позлатени керемиди проблясваха сред дърветата.
	С един последен отскок, запъхтян, стигна до върха на хълма, там, където стълбите се съединяваха с Виа Сакра, предназначена за триумфалното шествие на генералите победители. За миг поспря, като не успя да удържи разочарованото си възклицание, защото от тази точка нямаше вече видимост към намиращия се в ниското, скрит от гъстата растителност, път. Тогава обърна гръб на храма и се затича чак до самия край на хълма, към скалата, от която хвърляха предателите на отечеството, откакто алчната Терпея се беше опитала да продаде града на неприятеля. Под него се стелеха бодливи храсти и малки дървета, за които никой не се грижеше да ги полива, след това гора от покриви и сред тях биеше на очи онзи, добре излъсканият, върху параклиса на Аполон, а по-надолу, огромният полукръг на амфитеатъра. В далечината — Тибър.
	С развълнувано сърце Аврелий се подпря на каменната стена, която го отделяше от пропастта, и наведе глава, смазан от безполезността на търсенето си. Очите му, привикнали непрекъснато да четат, се спряха върху скалите и машинално попаднаха на издрасканите върху ронещата се мазилка надписи с любовни послания, политическа пропаганда, цинични фигури.
	Умът на патриция, съсредоточен в мисълта за Манлий, регистрира с неволна и абсурдна точност тарифите на проститутките и молитвите към боговете, дори един коментар за собственика на близката таверна: _Sabinus vendit aquam sed bibet merum_, „Сабин продава вода, но пие чисто вино“. Но някаква ръка, може би тази на самия кръчмар или на някой удовлетворен клиент, беше изчегъртала с изострен камък наполовина думите в средата и сега изречението имаше обратно значение: _Sabinus vendit merum_, „Сабин продава чисто вино“.
	Аврелий усети как една тръпка пролази по дължината на гърба му и вдигна поглед, за да погледне Тибър. След това, потискайки вика си, се втурна като луд надолу по стълбите в посока към реката.


	Слезе презглава по Гемониевите стълби и запъхтян се добра до сводовете на Театъра на Марцел, където тълпата вече се разотиваше.
	— Сенаторе Стаций! — чу, че някой го викаше със заплашителен тон. Без да му обръща внимание, продължи задъхано в посока Бичия форум и храма на Херкулес. Като стигна до Крайречната врата, почти се сблъска с група женици, дошли да измолят опрощение в параклиса на Веста. Безразличен към протестите на матроните, сенаторът ги отмести с рязко движение и се отправи към реката, освобождавайки се в движение от наметалото си, за да може да тича по-бързо. Вече почти се беше отчаял, че няма да намери Манлий, но преди да се откаже от търсенето му, беше решил да обърне с главата надолу Вечния град, тъй като животът на момчето беше в опасност, най-вече благодарение на неговата баламщина!
	На кръстопътя със Счупения мост почти нямаше движение. Всички вече се намираха в обществените терми за следобедната си баня. Само две каруци, пълни с дърва, и една претенциозна декорирана носилка все още напредваха сред малкото закъснели пешеходци. Изтощеният Аврелий се подпря на парапета на моста. Каза си, че вината е изцяло заради неговата невероятна самонадеяност. Проклета да е манията му да си пъха носа в делата на другите и глупавата му сигурност, че винаги ще успее да се справи. Сега заради грешките му щеше да плати едно невинно момченце, което той самият беше изпратил на погибел.
	В този момент ги видя, възрастния и детето, на моста Фабриций, стояха пред очите му на няма и половин миля разстояние.
	Мъничето изглеждаше ведро, подкрепяно от ръце, на които имаше сляпо доверие, а мъжът ръкомахаше, посочвайки в ниското тинестите води на Тибър. За миг миниатюрната фигура се надвеси над парапета, но изгуби равновесие. В този момент само хватката на мъжа можеше да го спаси от бездната. Инстинктивно патрицият протегна ръцете си напред, за да се опита да предотврати инцидента, но между него и убиеца течеше реката…
	— Не! — изкрещя Аврелий с пълни гърди, когато видя как в един безкраен миг детето се олюляваше и веднага след това телцето му полетя към Тибър, докато мъжът бягаше към остров Тибър, без дори да се обърне.
	Аврелий изобщо не мисли, защото ако беше разсъждавал само миг, щеше да заключи, че нито един плувец, дори опитен като него, не можеше да се справи. Преди още да е взел решение обаче, скочи на парапета на Счупения мост с внимание, концентрирано само в една определена точка: черното петно от косите на Манлий, което течението влачеше към него.
	— Този луд ще се хвърли! — извика някаква жена от улицата, но Аврелий вече се беше гмурнал. Докосна водата недалече от вече немощното мизерно вързопче, което пълноводната есенна река завихряше в своите водовъртежи като полудяла въртележка, и се отправи към него с няколко силни загребвания. Два пъти успя да го сграбчи и двата пъти яростното течение му го изтръгваше. Вече убеден, че не е в състояние да го задържи, отчаяно извика за помощ:
	— Велика майко на боговете! — и точно тогава, невярващ, проумя, че успя да хване с едната си ръка Манлий през врата. След неимоверни усилия достигна до брега със своя скъпоценен товар и сломено си пое въздух, защото белите му дробове вече се пръскаха. Отвори очи, а на моста Фабриций двама вкопчени един в друг мъже ожесточено се боричкаха, но той дори не ги видя, защото се наведе над безжизненото дете, за да потърси поне малък признак на живот в него. Всичко беше напразно. Манлий вече не дишаше.
	Неспособен да се предаде, Аврелий го обърна по корем и започна да го влачи по пясъка, като държеше краката му повдигнати. Когато видя, че момчето повърна и водата започна да се стича по посинелите му устни, започна да го разклаща с още повече сила, тупаше го по гърба, тръскаше го енергично, опита се дори уста в уста да му вкара въздух в гръдния кош. Внезапно се чу жаловито покашляне, след това още едно, слаб хрип и струйка мръсна вода…
	— Кураж, Манлий, кураж! — насърчи го, крещейки, патрицият, докато детето с мъка се опитваше да си поеме въздух. Лека-полека дишането му стана по-регулярно и накрая детенцето, изнурено от усилията, пак се строполи, припаднало, но живо. Тогава Аврелий започна да се смее с лудешки, истеричен и просташки смях, побъркан от радост. Едва в този момент си спомни за убиеца.
	В ръце с изпадналото в безсъзнание дете потегли нагоре по насипа с премрежен поглед, с туника, която беше вир-вода, търсейки с очи двамата мъже, които все още яростно се биеха на моста. Единият беше тромав и дебел, а другият гъвкав и пъргав. Нямаше никакво съмнение кой от двамата щеше да е победителят в схватката, но способностите и тренировките не са достатъчни, и в борбата, както и в живота, прекалената самоувереност понякога може да те предаде: в един миг противникът, който имаше преимущество, се хвърли с голям тласък върху съперника си, за да го довърши, но онзи внезапно се отдръпна встрани. Изненадан, нападателят не успя да овладее напора, с който се беше хвърлил напред, и тогава, докато неговата мишена се търкаляше на земята, той тупна като стрела върху парапета на моста, отскочи и най-накрая падна в бездната.
	Аврелий го видя с премрежен под наквасените си коси поглед как се сгромолясва и чу сподавения му, но по-скоро от удивление, отколкото от ужас, вик. Миг по-късно тялото му изчезна сред вълните на Тибър.
	Патрицият се забърза към Фабрициевия мост, едва удържайки своето загубило съзнание вързопче. Вече почти беше стигнал дотам, когато битият и окървавен мъж му се изпречи с опулени очи, в които се четеше ням и тягостен въпрос.
	— Синът ти е жив, Торкват — каза Аврелий, предавайки го в ръцете му. След това се обърна, за да погледне долу в реката точката, в която Октавий беше изчезнал.


>	Глава XXIII
>	Петият ден преди Календите на декември

	— Октавий! За всички божества, той е последният, за когото бих си помислила! — заяви удивено Помпония, надигайки се от широкия триклинум.
	— Защо не? — отговори й Аврелий. — Беше единственият, който печелеше нещо от двете убийства и е имал пререкание с Луцила точно сутринта преди смъртта й. Тя със сигурност му е заповядала да дойде по-късно при нея в банята и там го е заплашила, че ще раздуха скандала, който е щял да съсипе него, баща й и най-вече училището. Бяхме далече от истината заради куп детайли: писмата, магическите амулети, банковата измама, които нямаха нищо общо с престъплението…
	„И размяната на близначките“ — добави наум.
	— Аврелий, нещо не схващам как е възможно, след като точно Октавий те е помолил да продължиш с разследването!
	— Така е, но той беше разбрал, че въпреки това ще продължа напред. Знаеше, че слугите са го чули да се разправя ожесточено с Ариан предишната вечер, затова дотича да ми го каже, преди да го науча от някой друг. Освен това, подтиквайки ме да проуча подправената запушалка на делвата, хитро е разширявал списъка на заподозрените с всички онези, които са стъпвали в къщата през последните няколко дни.
	— Искаш да кажеш, че не е имало отрова в амфората ли?
	— Не, имало е, но е впръсната съвсем спокойно на сутринта след престъплението, за да се помисли, че някой външен човек е искал да покуши живота на Ариан. Затова Октавий имаше и нужда от моята помощ. На стражите някои малки подробности може и да са им убегнали, но той е разчитал на факта, че аз ще забележа продупчената запушалка, и след това ще го използвам, за да го оневиня. В онази вечер реторът трябва да е казал на Октавий, че знае истината, и той е решил да го убие на момента, изсипвайки му отровната доза направо в чашата. В действителност само той твърдеше, че учителят я е избрал случайно сред многото други чаши. На следващия ден е накарал слугите да разбият вратата, използвал е стомната и след това съвършено е разиграл сценката на човек, който си мисли, че на свой ред е отровен… С този хитър ход е демонстрирал, че не знае къде е отровата, а ако към това се добави и че ние всички бяхме убедени, че не може той да е написал третото писмо…
	— Това точно ми убягва, скъпи мой. Ти винаги си поддържал тезата, че авторът на това послание на всяка цена трябва да е убиецът, но знаем със сигурност, че Октавий не е познавал почерка на Елий…
	— Чети добре текста, Помпония: _Сега и Ариан е мъртъв_. Няма нито една дума в това писмо, която да не се съдържа и в останалите две!
	— Искаш да кажеш, че Октавий не е направил друго, освен да прекопира първите две послания, написани от Николао, същите, които реторът току-що му е бил показал?
	— Точно така. Изведнъж си дадох сметка за това, докато четях върху стената надписа за онзи кръчмар, където е било достатъчно да се изтрият само няколко думи, за да му се придаде друго значение. Октавий е направил същото, като е преписал от предишните писма изреченията, които са му били нужни, за да състави последното послание. Между впрочем, трябва да го е бил подготвил доста преди онази вечер, което без съмнение показва, че вече си е бил поставил за цел да убие своя покровител, ако той дойде да го заплашва.
	— Защо тогава Панеций е говорил с Манлий в училището? Това също ми убягва…
	— Поздравявал го е за неговите успехи. Като си помислиш, че точно аз бях този, който разкри на убиеца, че детенцето може да го е видяло как излиза от банята! Октавий е знаел в каква посока е тръгнал Манлий и ме е отклонил, надявайки се да го настигне пръв. Малкият му е имал доверие и му е потвърдил, че е опасен свидетел, когото искат незабавно да елиминират. Моята тъпота можеше да му коства живота!
	— За късмет си успял да поправиш грешката си, а също така си се сдобрил и с онзи горделив вехтошар.
	— Не беше лесно да го накарам да отстъпи. Заради някакви клюки си беше навил на пръста, че аз съм окалял репутацията на покойната му съпруга, и ме преследваше, за да си отмъсти. Сега до такава степен ми има доверие, че е готов да приеме от мен пари назаем, за да си направи съдружие с още двама почтени мъже.
	— Така де, как би могъл все още да се съмнява в човек, който е рискувал живота си, за да спаси сина му? Жалко е, че свободни граждани като Торкват и Македоний са принудени да гладуват или направо да се продават в робство. Между впрочем, вместо да правя дарения в храма в памет на Луцила, си помислих да открия фонд за образованието на бедни момиченца.
	— Браво, Помпония! — одобри патрицият.
	— Ще бъде запазен за девойки, на които се удава математиката, както се удаваше на моята горка Луцила. — Аврелий не я коригира, защото беше решил да запази в тайна историята за размяната на сестрите. На кого ли щеше да послужи вече разбулването на истината? — Като си помисля, че това чудовище я е убило за нищо! Наследството на Ариановците вече беше потънало в джобовете на Корвин! — отбеляза възмутената Помпония.
	— Октавий не се е интересувал от пари — уточни патрицият. — Искал е само да ръководи училището, без да го интересува то на кого принадлежи. Ако всичко се беше развило по неговите планове, сега той щеше да бъде отличен преподавател, а може би и добър съпруг на твоята осиновена дъщеря. Той обаче беше слаб и импулсивен. В онази сутрин, когато Луцила му е казала, че ще развали сватбата и ще раздуха скандала, напълно е загубил ума си…
	Похмпония поклати глава в пълно несъгласие:
	— Добър съпруг, този престъпник!
	— Реторът още от самото начало се съмняваше в него, но вместо да приеме горчивата истина, предпочете да затвори очи и да се окопае в куп фалшиви улики — започна Аврелий. — Помоли ме да се намеся с благочестивата надежда, че може да оневиня Октавий в неговите очи още преди да съм го направил пред другите. Ариан живееше в ужасен конфликт със съвестта си, тъй като момчето, което обичаше повече от всичко, може би беше убило дъщеря му. След това, когато подозрението му се е превърнало в почти твърдо убеждение, е изправил питомника си пред собствените му отговорности…
	— И Октавий го е убил, за да не го разобличи!
	— Не. Смятам, че Ариан е бил влюбен в него до такава степен, че е бил склонен въпреки всичко да му помогне да избяга. Октавий обаче не е искал да живее като беглец или да се върне при родните си планини в Брутиум, защото е бил съзрял възможността за престижна кариера в модерно училище, където е щял да бъде почитан от стотици младежи… Беше импулсивен и пресметлив едновременно, но накрая нервите му не издържаха и си го изкара дори на едно беззащитно дете!
	— Все пак остава неразбрано защо е покрил с кал тялото на моята Луцила — отбеляза добрата госпожа.
	— За всички нас ще си остане загадка, Помпония. Важното е, че убиецът е получил заслужено наказание — отвърна й патрицият, като се стараеше да се придържа към някакви мъгляви обяснения.
	— Да, имаш право. Сега обаче и аз имам да ти разкажа нещо. Спомняш ли си, че след като ме натовари със задачата да предам онова съобщение на Камила, ме посъветва да поразхлабя надзора си върху нея? — Аврелий наостри уши, започвайки да подозира нещо. — Ех, аз не те послушах и въпреки това я държах под око!
	Сенаторът се почувства изгубен. Ако Помпония е разкрила посещението на Камила в дома му, скоро щеше да го знае цял Рим.
	— Има си любовник, повече от ясно е! — заяви госпожата.
	— Не ми го казвай! — отвърна й Аврелий със смаяно изражение.
	— Срещна се с него през нощта на Идите и изглежда, наистина много държи на него, след като робините й ми казаха, че е прекарала целия ден да се разкрасява заради него.
	— Невероятно!
	— Вдигнах под тревога всичките си шпиони и няма да се успокоя, докато не разбера кой е този мъж — обеща му матроната.
	— Като цяло може да се касае за някакво недоразумение, Помпония — започна да шикалкави Аврелий, ужасен от идеята, че бъбривата госпожа може да стигне до него. — По-скоро ми разкажи последните клюки за Месалина — попита я лукаво, като се опита да отклони вниманието на приятелката си от опасната тема. След това, знаейки добре, че хрониката за императорските рога ще продължи дълго, заповяда да донесат стомна със _cervesia_ и се разположи на дивана, който замести стола от Родос. В края на краищата Нанион му беше направила чудесна услуга, счупвайки тази неудобна табуретка…
	— … и наистина съжалявам, че трябва да те оставя така по средата на разговора — извиняваше се Помпония след час, — но Домитала ме чака в термите. Ах, още едно последно нещо, знаеш ли случайно какво означава _КМ. Т. — САМО ДВА АСА?_ Тази сутрин беше изписано по стените на целия град…
	Аврелий поклати глава, докато матроната набързо се сбогуваше с него. Останал сам, патрицият отиде в банята и се обръсна. След това, преобличайки се от главата до петите, си наложи да не мисли за спомените, които Помпония изведнъж беше съживила в него. Разсъждаваше, че един мъж, като мине четирийсетте, започва да има нужда от зряла жена, която да си е поживяла и да се е налудувала с другите. Иринея обичаше пътуванията, книгите, философията… време му беше да се замисли за някакво окончателно устройване.
	Премина развеселен през вестибюла, но го обзе неприятно усещане, когато си спомни, че даде почивен ден на своите нубийци, а Викус Патрициус беше твърде отдалечен, за да си намери за там някакво обществено превозно средство. Как щеше сега да стигне до Квиринал? Излезе на улицата и с нерешителен вид постоя малко сред движението, докато не чу познат глас зад гърба си:
	— Кресло, господине?
	Обръщайки се, Аврелий се озова лице в лице с все още насинения от боя Торкват, който му предлагаше подвижна табуретка, върху която изпъкваше с красивите си главни букви надписът: _КМ. Т. — КАСТОР, МАКЕДОНИЙ, ТОРКВАТ — ГРАДСКИ ТРАНСПОРТ_. Без да се колебае, патрицият се качи на нестабилната седалка и даде заповед за потегляне.


	Уведомена от един слуга, Иринея го очакваше. Изглеждаше весела и на Аврелий му стана приятно, че е избрал подходящ момент, за да й направи своето предложение.
	— Знаеш ли новината? — изпревари го жената, превъзбудена. — Ще вземем училището!
	Това множествено число сякаш изскърца в обиграното ухо на патриция.
	— Ти и кой? — попита я предпазливо.
	— Панеций, естествено. От известно време вече се виждаме…
	Аврелий се усмихна невъзмутимо, потискайки дълбокото си разочарование.
	— Дълго говорихме по този въпрос и стигнахме до споразумението да дадем поле за изява на идеите на Октавий. Може да се оказа убиец, но като възпитател си разбираше от работата. А и месечната такса ще е по джоба на всеки. За това, най-накрая, се убеди и онзи твърдоглавец…
	Твърдоглавец? Аврелий се ободри. Естествено, че беше допуснал груба грешка! Представи си, че Иринея…
	— Знаеш ли, много съм щастлива. Никога не съм си и помисляла, че ще правя планове за сватба на такава възраст.
	Патрицият замръзна.
	— А казваше, че на теб вече ти е отминало времето за големите любови… — отбеляза грубо той.
	— Всичко се случи така набързо — изповяда се тя, повдигайки рамене.
	— Разбирам — отговори й Аврелий, който предпочиташе изобщо да не го знае.
	— Наистина ли го казваш? Мъж като теб, толкова свободолюбив, неспособен да се обвързва… Вижда се много добре, че ти не си уседнал човек. Имаш нужда непрекъснато да бродиш от едно място на друго, от една книга на друга, от една жена на друга.
	Патрицият се постара да не я опровергае.
	— Ох, Аврелий — каза му Юния, докосвайки лицето му с възбуждащата нежност на учителка, която утешава скъсания си ученик. — Искам ти да го знаеш колко хубаво ми беше, че те срещнах и правих любов с теб. Ти си толкова пленителен…
	— Не достатъчно, за да поиска някоя жена да прекара живота си с мен — заключи засегнатият патриций.
	Юния се засмя:
	— Ти си мъжът от сънищата, а сънят не се забравя. Жената обаче има и други изисквания: обич, сигурност, радостта да остарее до някого, който има нужда от нея… Ти обаче си достатъчен само на себе си.
	— Така е — призна си неохотно Аврелий, възхищавайки се за пореден път на елегантния начин, по който тя се освобождаваше от него. — В такъв случай какво да ти кажа, приятелко моя? _Vale_ и бъди щастлива! — преглътна огорчението си и излезе колкото е възможно по-бързо.
	Току-що беше затворил крилото на вратата, когато го видя да идва: все така слаб, но не толкова прегърбен, скован от все същото си съкрушено държание, но с някакъв нов блясък в очите.
	— Привет, Панеций! — каза му Аврелий, изчаквайки го на прага. Ефесецът несигурно и тревожно се взря в него. Присъствието на този твърде облагодетелстван от съдбата мъж, там пред вратата на Иринея, не можеше да бъде друго, освен предвестник на злополучен крах. Как би могъл да се състезава той, освободеният роб Панеций, със сенатор Публий Аврелий Стаций, богат, красив, образован и властимащ?
	— _Gratulor tibi_: поздравления! — каза му Аврелий. — Получил си нещо, което аз никога няма да мога да притежавам. Сега е мой ред да ти завиждам!
	Върху навъсеното лице на граматика се появи проблясък на гордост и двамата мъже си стиснаха ръцете, без да говорят. Докато се отдалечаваше, патрицият се питаше дали е произнесъл това великодушно изречение само за да окуражи ефесеца, или поне веднъж истински завиждаше на някого, и то не някаква висшестояща особа, не на всемогъщия император, който от Палатин господстваше над света, а на скромния освободен роб, с когото Иринея беше решила да свърже живота си. Съмнението му продължи само миг. В следващия момент с изпънат гръб и лице, приело обичайното си подигравателно изражение, Аврелий благодареше на добрата съдба, че му беше попречила да направи една голяма глупост, и тръгна самоуверено по улицата към _domus_ на Корвин.


	— За Хермес, ти ме прецака, Аврелий! — констатира банкерът пред списъците с имена и цифри, които патрицият му слагаше под носа.
	— Ще трябва да спреш да угнетяваш бедняците, Корвин. Отсега нататък, ако имаш намерение да даваш пари назаем, ще го правиш с много по-справедливи лихви: не повече от един процент на месец, така както диктува законът. Подразбира се, че за да избегнеш обвинението, ще трябва да опростиш и задълженията на Македоний, и на другите нещастници, на които източваше кръвта.
	Възрастният банкер въздъхна:
	— Така да е! В края на краищата незаконното лихварство крие рискове. За късмет от доста години инвестирам и в почтени дейности…
	— Що се отнася обаче до училището, съгласи се с мен, че трябва да бъде оставено на Панеций и Иринея. Аз самият съм готов да го финансирам, ако се наложи.
	— Ще бъде уместно, нямам много доверие на онези двамата. Октавий със сигурност щеше да го ръководи по-добре.
	— Решили са да приложат неговите методи. Ще струва малко пари и ще е училище, отворено само за най-добрите. Освен това Юния и Панеций не ги интересува да стават богати.
	— Добре, ако няма друго…
	— Забрави тази полица за пет хиляди сестерции — каза патрицият със зла гримаса, показвайки му писмото за кредита, дадено му от Помпония.
	— О, небесни божества! — възкликна банкерът, пребледнял. — Ти ли си я придобил?
	— Е, имам и още една в ръкава. Дължиш ми веднага пет хиляди сестерции и още толкова в края на месеца!
	Старецът разви листа и започна да го чете внимателно. След това направи гримаса и спокойно му възрази:
	— Не вярвам, че ще успееш да си ги вземеш обратно, Стаций. Дори можеш да изхвърлиш папируса, така или иначе вече няма никаква стойност.
	— Как така няма? — изуми се патрицият. — Това не е ли твоят печат?
	— Да предположим, че е фалшив.
	— Не си мисли, че с това ще се отървеш! В Рим има закони, а аз разполагам с двама свидетели, които са те видели да се подписваш!
	— Точно така е, колега Стаций, в Рим има многобройни закони и се държи те да бъдат съблюдавани… но знаем добре, че много от тях са несправедливи и никога няма да бъдат взети под внимание, освен ако не се попадне в ноктите на някой от онези ревностни магистрати, които си карат постарому и на всяка цена искат да спрат прогреса. Да вземем например един произволен закон: _Lexlulia de adulteriis_. Този лицемер Август го наложи, за да спре безнравствеността сред класата на сенаторите, без да предвиди, че първата, която ще стане жертва на този закон, ще бъде точно неговата дъщеря. Днес вече никой повече не го прилага, но аз познавам един възрастен магистрат, който, откакто съпругата му избяга с интенданта, го прилага с изключителна сила. Сега аз и ти, Аврелий, сме светски мъже, с отворен и гъвкав манталитет, но какво би се случило, ако бъдеш завлечен пред тази стара кариатида и заплашен със заточение по обвинението, че си се наслаждавал на съпругата на виден гражданин, който освен това ти е колега и приятел?
	Сенаторът пребледня. Ако в този момент в таблинума на Корвин се беше отворил ров, нямаше да се поколебае да се хвърли в него, само и само да не среща пронизващите го очи на хитрия банкер.
	— Аз също имам двама свидетели, Аврелий. Опичай си ума, защото и двамата са свободни граждани, чиято дума не може да бъде поставена на обсъждане. Проследили са жената чак до дома ти и са я видели да излиза няколко часа по-късно в красноречив безпорядък. Ако не си го спомняш, мога да ти опресня паметта: било е в нощта на Идите…
	Сенаторът се прокашля два пъти, преглъщайки:
	— За Хермес, изигра ме! — призна си със затруднение.
	— Не се притеснявай, не съм отмъстителен. След като си се възползвал от моята собственост, но си ми я върнал без вреди, щях да се почувствам отвратително, ако бях поискал да ме обезщетиш, затова ще се задоволя само като си получа заема — каза той, измъквайки полицата под носа на патриция, и я доближи до фитила на светилника.
	— Ама… това са пет хиляди сестерции! — започна да протестира Аврелий.
	— Признай си, че тя си струва парите… — засмя се удовлетворено банкерът, изгаряйки внимателно листа.
	Аврелий се съгласи примирено, като на свой ред се помъчи да овладее усмивката си.
	— Между впрочем, колега — каза след това Корвин, като го хвана приятелски под ръка. — Боя се, че ще имаш проблеми с това монополно право за обмяна в Нумидия. Нямаш достатъчно канцеларии, за да вършиш експедитивно цялата работа сам. Какво ще кажеш, ако аз ти помогна? Там долу имам доста персонал. Да кажем, с две гишета?
	— Ще бъда щастлив, разбира се, ако ти ми позволиш да ти отвърна със същата услуга в Испания. Аз също съм готов да открия две или три агенции, за да облекча тежкия ти труд. Разбира се, стига само лихвата да е тази легалната.
	— Дай си ръката, Публий Аврелий! — завърши Корвин с широка усмивка, скрепяйки уговорката. — Ех, Стаций, удоволствие е да се сключват сделки с теб и истински се надявам, че в бъдеще ще продължим да се виждаме с теб. За съжаление през следващите седмици ще отпътувам с Николао за Таранто. Знаеш ли, не може много да му се вярва и бях почти на кантар да го продам, но след това открих, че знае да прави една много добра шашма с ауреите… Няма да крия обаче, че съм леко разтревожен за Камила, защото ще се отегчава сама в Рим. Даже защо не идеш да я посетиш някой път? За втората полица ще поговорим след моето връщане…
	„Проклет сводник!“ — помисли си Аврелий, но междувременно продължаваше да чува гласа на Помпония: „Прекара целия ден в подготовка, за да се направи хубава за него…“ и момичето, което се провикваше: „Ще направя за теб всичко, което поискаш!“.
	Забравяйки набързо добрите си намерения да действа мъдро, патрицият се почувства изкушен, пък и не беше чак толкова неподготвен, че да позволи задълго на тази малка вещица да го води за носа. Рано или късно щеше да прояви благоразумие! Не беше ли почти успял и хитрият Одисей да отклони чародействата на нимфата Цирцея и да я чуе, победена и беззащитна, как го умолява да се напъха в леглото й? В този ден олимпийците тържествували, виждайки героя, който възстановявал правата си като мъж. Но господарят на хилядата клопки, лукавият смутител на скали, наистина ли беше излязъл победител в схватката с могъщата магьосница? Това се питаше Аврелий, спомняйки си изведнъж, че двайсет години по-късно Телегон, синът му, заченат в онази същата нощ от унижената нимфа, отнема живота на баща си, на онзи неукротим Одисей, който нито човеците, нито боговете бяха успели да усмирят. При все това и на Публий Аврелий, както на господина от Итака, му харесваше да се излага на риск…
	— Защо да чакам твоето завръщане, Корвин? Може веднага да хвърлим едно око на документа, за да сме сигурни, че не съдържа някоя и друга грешка — реши, изваждайки втората полица изпод гънките на туниката си.
	„Десет хиляди сестерции за една жена е лудост — казваше си междувременно. — Кастор ще ме помисли за будала.“
	— За Бакхус, наистина имаш право, колега. Това съвсем не е твоят печат. Изобщо не разбирам как съм могъл да се объркам! — възкликна, смеейки се.
	След това, без да се колебае, хвърли в огъня новия лист и остана да го гледа, докато догаряше.


>	Приложения към романа
>	Под сянката на империята
>	Обичаи, нрави и любопитни факти в Рим по времето на Публий Аврелий
>>	Банковата система в древен Рим

	В класическите цивилизации банките са развивали всякакъв тип икономически операции, но не са имали правото да секат монети (винаги запазено за държавата). Банковата дейност обаче е била частна и в ръцете на свободните граждани, които са я извършвали с подставени лица и определящата помощ на робите счетоводители.
	Банковите „гишета“ са били _tabernae_ — или _mensae — argentariae_, канцеларии (или просто обикновени маси), подготвени да получават депозити или да дават заеми. Обикновено са се намирали близо до пазарните зони, каквито в I в. сл. Хр. са били най-вече Римският форум, Бичият форум, кланицата на Ливия и Виненият форум.
	Банковите работници са били два вида. Преди всичко обикновени _nummularii_ или обменители на валута, и експерти, разпознаващи фалшивите пари. Те анализирали монетите върху зеленото платно в тяхната _mensa_, удряйки ги след това в специална мраморна плоча (известния „камък за проверка“), за да чуят звъна им, преди да ги поставят върху теглилката (да проверят пробата им) и да открият дали евентуално не са изпилвани. Често _nummularii_ не са били други освен робите — мултимилиардерът Крас е притежавал десетки от тях — или обикновени служители на най-големите фирми, ръководени и управлявани от втория тип банкови работници: _argentarius_.
	_Argentarius_ бил истинският банкер, натоварен да събира различните вноски, които са могли да му бъдат поверени като капиталовложение (както в нашите спестовни книжки или банкови сметки) или „запечатани“. В този случай се касаело за аналогични на тези в днешните банкови сейфове депозити и собственикът на банката бил задължен да върне точно същите оставени му предмети и монети във всеки един момент, когато клиентът си ги поиска.
	Естествено _argentarius_ давали и пари назаем, но малцина били онези, които се съобразявали с официалната лихва от 12% на година. По-голямата част били лихвари (напук на императорските закони), като искали по-високи лихви от позволеното и сигурни гаранции. Ако ги хванели, ги наказвали с много солени глоби, а приходите от тях били предназначени да пълнят държавната хазна.
	Много са банкерите от Древен Рим, чиито имена са достигнали до нас. Освен за помпееца Цецилий Джокондо — чиито сметки са достигнали непокътнати до нас благодарение на трагедията от Везувий — си спомняме и за Планциус, Кастрик, Рабирий и знатните Опиевци, цитирани от Цицерон.
	Игнациевците, активни по време на гражданските войни, всъщност са изпитали позора от фалита, а също така в една доста по-късна епоха и папа Калист. Този последният, преди да се възкачи на папския трон, все още роб, бил отворил гише за заеми за своите събратя християни, но с недотам брилянтни резултати. Възпрепятстван да възстанови поверените му суми, той бил осъден на воденичния камък, въвличайки в разорение и окаяния си господар Каркофор, законния виновник за този банкрут.
	Въпреки частния си характер древноримската банкова система познавала и форми на публична намеса, като например инициативата на император Тиберий, който през 33 г. сл. Хр. основал няколко обществени _mensae_, от които било възможно да се получават заеми при нулева лихва до три години, но с ипотека на терен, чиято стойност да е еквивалентна поне два пъти на сумата на получения заем.
	Що се отнася до монетите в Рим, най-използваните от I в. сл. Хр. са следните: квадранс (от мед), равностойна на 1/4 от аса; ас (от мед), равностойна на 1/4 от сестерцията; сестерция (от орейхалк); денарий (от сребро), равностойна на 4 сестерции; ауреус (от злато), равностойна на 100 сестерции.
	Да се калкулира днес покупателната способност на сестерцията от времето на император Клавдий, е доста трудно начинание, и то само в границите на научнофантастичната археология, защото Едиктът на Диоклециан, в който е сложен таван на многобройни цени, е издаден сто и петдесет години по-късно в едно общество с галопираща инфлация. Все пак на базата на някои разписки, издадени за стоки и различни услуги, можем разумно да предположим, че стойността на една сестерция е била равна на около 60 евроцента, въпреки че цените от потребителската кошница на древните римляни са били чувствително по-ниски от нашите. Смята се, че 6 сестерции са стигали за дневните покупки на едно скромно семейство с един или двама роби на негова издръжка.


>>	Римляните в училище

	В първите години на републиката за римляните е било въпрос на чест да посвещават време и усилия за образованието на децата си, водейки ги навсякъде със себе си — на Форума, в съда, в Сената, — за да свикват с бъдещия си живот на граждани. Така всъщност Марк Порций Катон — цензорът, който не се доверявал на роби и дойки, стигнал дотам, че да ръководи и банята на своето последно дете — настоявал за важността да се грижи лично за собствените си потомци, за да е сигурен, че тяхното възпитание не опира само до римската _virtus_, но и до _pietas_, тоест до страхопочитанието пред боговете, родителите и установената власт.
	С просперитета, който последвал след победата над Картаген, пристигнали обаче гръцки педагози, точно тези, на които строгият Катон нямал вяра, а малко след това в Рим били отворени първите училища. Според някои документи първият, който основал училище във Вечния град, бил Спурий Карвилий, консул през 234 и през 228 г. пр. Хр., запомнен от историята персонаж, но не само като първия римлянин, получил развод, но и защото добавил в латинската азбука буквата G, която до този момент не съществувала.
	Училищата, които днес бихме нарекли „начални или основни“, предназначени за деца от седем до единайсет години, са се управлявали от частни лица, но са били отворени за обществеността и в тях са се записвали както момчета, така и момичета. В началото обаче не е имало специално пригодени сгради за разпространение на знанията и зиме, и лете учениците учели, сгушени на открито под портиците или на обществените площади. Преподавателите (по латински, гръцки и аритметика, но също и стенография) били преди всичко роби или освободени такива и поддържали дисциплината с помощта на _ferula_; методите за учене, които в по-голямата си част се базирали на паметта, предвиждали повтаряне на висок глас на едно и също изречение и преписването му върху _pugillares_, таблички, намазани с восък, върху които се дълбаело с пръчица. Те били направени така, че да може да се трие и пише по тях десетина пъти, защото папирусът, който бил относително скъп и върху който се пишело с _calamus_, естествено че не е бил разхищаван за упражнения на начинаещите.
	Освен многото празници е имало и по един почивен ден на всеки девет учебни, съобразен с периодичния пазар на _nundinae_. Учебната година, която започвала в началото на март, имала и лятно прекъсване. Децата ходели на училище с _capsa_ за свитъците, като по пътя евентуално се спирали, за да си купят _ientaculum_, тоест закуската, която да изхрускат през междучасието. Много рядко ги придружавал човек от семейството, по-често някой роб или който е можел да си го позволи, частният педагог.
	Дидактичните методи, както вече се каза, почти винаги били свързани с най-суровата традиция, но не липсвали и „прогресивните специалисти педагози“, новатори, които съветвали да се прибягва до игри с подвижни букви или дълбоко да се издълбаят върху восъчните таблички, а след това да се държи пръстът на детето, почти като по метода на Монтесори, за да може то да преповтори очертания знак. Два египетски папируса от III и от II в. пр. Хр. ни препращат към истински дидактични ръководства за учителя, а до нас са достигнали и някои наръчници по правопис, без да смятаме свидетелствата на класическите автори, които ни осветляват за най-големите трудности, срещани от римските ученици (като например правилното произношение на буквата Р, която, както ни съобщава Цицерон, често е била произнасяна погрешно като звука Л). Простата аритметика я започвали, като карали децата да броят на пръсти или с камъчета (_calculi_, оттам и нашият глагол „калкулирам“). След това се преминавало към използването на сметало с дванайсет топки на ред, много разпространено в Древен Рим, както и във вавилонската и китайската цивилизация.
	Това е през републиканското време. В Рим на цезарите обаче започнали да приспособяват за училища нарочни сгради, някои от тях дори били снабдени с гардероб и клозет. За кратко началното обучение станало толкова разпространено, че довело процента на онези, които от общото население на Вечния град са знаели да пишат и да четат, без значение дали добре или зле, до ниво, еднакво с това в нашия век.
	Що се отнася до обучението в „основния и горния“ курс, то било запазено за едно доста ограничено малцинство. Най-вече до него имали достъп твърде малко момичета, тъй като позволената минимална възраст за омъжване била фиксирана на дванайсет години и много от тях ставали булки почти веднага след като съзрявали като девойки. Впрочем дори и сред момчетата по-голямата част от тях изоставяли учението, за да започнат някаква по-доходна работа.
	В „основните“ училища се учело граматика, латинска и гръцка литература (Империята винаги е била двуезична), както и история, география, астрономия и физика. Който продължавал нагоре, се специализирал в реторика, дисциплина с първостепенно значение в общество, което поставяло на върха на социалната скала политиците, ораторите и известните адвокати. Затова и _rethor_ е заемал една доста различна позиция от _ludimagister_ в началния курс и _grammaticus_ от основния, а често е бил подпомаган и от свита асистенти.


>>	Разкрасяващи маски

	Също и в сферата на козметиката, както и в други доста по-значителни, римляните били длъжници не само на гърците, отлични познавачи на активните съставки на растенията, но на египтяните, за които гримът бил толкова важен, че материалите, за да рисуват очите и устните си (черни сажди, зелен прах от малахит, светлосини медни соли), често се оказвали част от дневното възнаграждение на работниците заедно с пшеницата и бирата.
	Затова не е странно, че Клеопатра, последната наследница на царството на Птолемеите от Александрия, в която се съчетавали и двете традиции, египетската и гръцката, била толкова експерт по белила, колкото и по световна политика.
	И така, когато поискала от триумвира Марк Антоний значителни територии в замяна на съюз с нея, тя добре била обмислила да включи в тях и провинциите около Мъртво море, където се издигала една от най-важните фабрики за козметика в античността, основана от Ирод Велики.
	С оглед на това, че депресията на Ямха-мела (еврейското име на Мъртво море) е едно от местата с най-голяма концентрация на сол по цялата планета, по бреговете му изобилствали богати суровини за козметични процедури. А тогава, както и сега, освен _asphaltite_ — черна кал, в античността наричана „юдейски катран“, която се добивала от петрола, във фабриката на Ирод се произвеждали и чудодейни соли и голямо количество пресовани от лечебни растителни вещества топчици, предназначени за производството на благоуханни масла, сред които и много известният „балсам от Юдея“.
	В Рим козметичните процедури били разпространени не само сред матроните, но и сред мъжете: например император Отон отивал на война, като вземал със себе си цяла каруца, която била приспособена като подвижно студио за красота. Огромно било и разнообразието на използваните съставки за направата на кремове за разкрасяване и омекотяващи компреси: от тестисите на бик до лой от лебед, гъска и овца; от мозък на елен до масло; от смачкани мравешки яйца до мляко и брашна от зърнени култури; от овча плацента до изпражнения на крокодил.
	Рецептите за козметични маски били записвани от знаменити медици, както и от известни писатели като Плиний и прочутия Овидий, който посвещава на тази материя цяла книга _De medicamine faciei faeminae (Козметика за женското лице_, или _Изкуството на красотата_). Ето някои от най-малко ексцентричните откъси от гръцките и латинските класици:
	_Избелващ лосион на Клеопатра:_ „До този е прибягвала Береника, царицата на Египет, която по-късно е наречена Клеопатра. Тя слагала в празен глинен съд един еленски рог и го нагрявала на печката, докато стане бял. След това го накисвала в мляко и го използвала“.
	_Разкрасяваща маска на Овидий_ — съставки: лупина и печена бакла (6 ливри); белило или глина; червена пяна от селитра; перуника от Коринт, курешки от чайки и мляко от Атика, за да се смеси всичко в него.
	_Стягаща маска за бюста от Метродора от Византия:_ „Да се вземе малко прах и върху него да се изсипе два драма стипца и два драма недозрял рицин. Да се нареже на ситно и да се смеси със стипчиво червено вино, докато лапата стане гъста като восък; да се намаже около гърдите, като се поръси с почва от Само и бяла пръст от Чимолио или оловно белило“.


>	Указател на гръцките и латинските термини, на историческите персонажи и на географските места, цитирани в романа
>>	Указател на гръцките и латинските термини
	__Amasio:__ любовник.
	__Area:__ каса, сандък, но и сейф.
	__Argentarius__ (мн. ч. _argentarii_): банков чиновник, отговорник на гише за депозити и заеми.
	__Aulos:__ гръцка дума за традиционната флейта с двойна цев.
	__Ave__ (мн. ч. _Avete_): поздрав при среща.
	__Balneatores:__ баняджии, теляци.
	__Bracae:__ дълги панталони, използвани най-вече от галите и другите северни народи.
	__Bulla:__ кръгла и куха висулка, обикновено съдържаща амулети, които децата, тоест свободно родените, са носели от раждането си до деня, в който са надявали тогата на мъжествеността.
	__Calculator__ (мн. ч. _calculatores_): думата, с която е наричан преподавателят по аритметика.
	__Calidarium:__ топлият басейн в термите.
	__Capsa:__ цилиндричен съдържател, който римските ученици са използвали, за да си носят в него свитъците.
	__Caupona:__ таверна, хан.
	__Cathedra:__ стол с облегалка.
	__Cervesia:__ бира на основата на ечемик или пшеница, все още без хмел.
	__Ciatus:__ дървена лъжица, черпак.
	__Clavis adultera:__ шперц.
	__Clientes:__ „клиенти“, в смисъл протежета на някоя висшестояща особа. _Clientes_ били свикнали да отдават почит на патрона в замяна на _sportula_ (виж).
	__Conclamatio:__ погребално оплакване.
	__Cui prodest?:__ буквално означава: __В полза на кого?__
	__Cum manu:__ най-античната форма за брак между патриции, в която жената встъпвала с думите: _„Ubi tu Gaius, ego Gaia“_, тоест _където ти ще бъдеш Гай, аз ще бъда Гая_. По този начин жената директно преминавала от опеката на баща си под тази на съпруга си. Бракът _sine manu_ обаче оставял жената под опеката на семейството, от което произхождала.
	__Dominus__ (в звателен падеж — _domine_): господине, господарю.
	__Domus:__ голяма еднофамилна къща, разположена на приземен етаж, останали са многобройни примери от тях в Херкулан и Помпей. Съществували са по-малко от две хиляди в цял Рим, където с оглед на невъзможните цени на парцелите обаче са били много разпространени _insulae_.
	__Familia:__ римското семейство, в което са се включвали и робите, и освободените роби.
	__Fauces:__ паст, антрето към _domus_.
	__Ferula:__ пръчка, използвана от учителите, за да мъмрят с нея недисциплинираните ученици.
	__Frigidarium:__ студената вана в термите.
	__Funalia:__ факли от смола, които били окачвани на стената, за да светят през нощта.
	__Gallae:__ кастрирани свещеници, служещи на богинята Кибела.
	__Gustatio:__ предястие.
	__Homines novi:__ новопоявяващите се класи (търговци и предприемачи), които се противопоставяли със силата на парите си на хегемонията на аристократичната класа на латифундистите.
	__Insula:__ жилищна кооперация на няколко етажа, може на пет или шест, основно разделена на апартаменти под наем. Руините на много _insulae_ все още се виждат при разкопките в Остия.
	__Libitinarii:__ гробари, служители по погребенията.
	__Ligerula:__ робиня гардеробиерка, отговорна за пантофите.
	__Litterator__ (мн. ч. _Litteratores_): преподавател по литература.
	__Lupa:__ проститутка.
	__Mensa nummularia:__ тезгях за обмяна на валута.
	__Notarius__ (мн. ч. Notarii): преподавател по бързо писане, аналогично на днешната стенография.
	__Nummularius:__ обменител на валута, сараф.
	__Oechus:__ голям салон.
	__Ostiarius:__ портиер.
	__Palla:__ връхна женска дреха.
	__Papas:__ ироничен прякор на педагога, като че ли е бавачка.
	__Plaustra:__ двуколка.
	__Popina:__ таверна.
	__Praetexta:__ тога, носена от свободните деца, украсена с пурпурна лента като тази на магистратите.
	__Quadrivium:__ термин, с който се е обозначавало средното образование. Използването на тази дума обаче е документирано едва в следващата след I в. сл. Хр. епоха.
	__Quando voles et ubi voles:__ „когато и където би поискал“. Юридическа формула, отнасяща се за банковите депозити.
	__Raeda:__ каруца за превоз на хора или вещи.
	__Recitatio:__ публично четене на литературно произведение.
	__Sapo:__ сапун.
	__Scriptorium:__ писалище, банка за писане, но също и стая, пригодена за тази цел.
	__Sportula:__ натурално или парично дарение, което патронът бил задължен щедро да раздава на clientes.
	__Taberna:__ канцелария, магазин, работилница.
	__Taberna argentaria:__ гише на _argentarius_ или _nummularius_, аналогично (въпреки че с немалко техническо-юридически разлики) на нашите банкови гишета.
	__Thermopolium:__ древноримският еквивалент на бар с топъл бюфет, снабден с тезгяси, в които са били вградени големи теракотени делви за топли супи. Тези заведения били твърде разпространени както в Рим, така и в централните градове на провинциите. Могат да се видят многобройни примери за тях в Помпей, Херкулан и Остия.
	__Theta:__ буква от гръцката азбука.
	__Trivium:__ „изброяване на дисциплини“. Тривиумът е подготовка за quadrivium — аритметика, астрономия, музика и геометрия. Този термин също като quadrivium е използван едва в следващата след I в. сл. Хр. епоха.
	__Tutulus:__ сватбена прическа с формата на висок конус, заимствана от тази на етруските жени.
	__Vale__ (мн. ч. _valete_): остани си със здраве. Поздрав за сбогуване.
	__Volsellae:__ пинсети за депилиране.
	__Volumen:__ папирусов свитък, книга, том.



>>	Указател на историческите персонажи

	__Ака Ларенция:__ много и различни легенди са свързани с тази типична за римските нрави особа, която е без еквивалент в гръцката митология. Според някои Ларенция трябва да е била дойката на Ромул и Рем, но според други — проститутка. Често обаче се идентифицира и с богинята на земята и растенията.
	__Марк Випсаний Агрипа:__ политик и военен, умрял през 12 г. пр. Хр. Освен че е бил зет на Октавиан Август, е бил и един от най-близките му съратници. В качеството си на „едил“ насърчил построяването на много публични сгради, сред които и Пантеонът.
	__Аристарх Самоски:__ гръцки астроном, живял между 310 и 230 г. пр. Хр. Разработил хелиоцентричната система хиляда и осемстотин години преди Коперник.
	__Гай Цестий:__ претор и народен трибун, умрял през 12 г. пр. Хр. Неговата мраморна гробница с формата на пирамида е запазена и до днес в Рим, близо до Вратата на свети Павел.
	__Клавдий:__ римски император. Внук на императрица Ливия по бащина линия, четвърти принцепс на Рим след Октавиан Август, Тиберий и Калигула. Възкачил се на трона след последния през 41 г. сл. Хр., Клавдий възстановил (формално) властта на Сената, дал правото на римско гражданство в много от колониите, насърчил социално-политическия възход на т.нар. „конна класа“, засилил господството на Империята над Мавритания, Юдея и Тракия. Оженил се трети път за Месалина, а впоследствие се оженил за племенницата си Агрипина Млада, която го накарала да осинови сина й, роден от връзката й с Домиций Ахенобарб, бъдещия Нерон.
	__Епикур:__ гръцки философ. През 306 г. пр. Хр. основава в Атина философска школа, известна като Градината на Епикур, отворена както за жени, така и за роби. Темата на епикурейските разсъждения била идеята за търсене на щастието. Проблем, който философът разрешавал, посочвайки като средство за намирането на щастието _атараксията_, или трезвото, ведро и уравновесено откъсване от страстите на живота. Прогресивно отдалечаваща се от своята оригинална гръцка матрица и против волята на немалкото хора, които й се противопоставяли (сред които и тези на първите християнски мислители), епикурейската философия пожънала голям успех в римския свят благодарение на „популяризацията“, която й направил Лукреций в „За природата на нещата“ (_De rerum natura_).
	__Месалина:__ многообичната жена на Клавдий, майка на децата му Октавия и Британик, е осъдена на смърт от императора, когато след многократните си прелюбодеяния започва да заговорничи срещу него, за да даде трона на любовника си Силий.
	__Зенон:__ гръцки философ, живял през V в. пр. Хр. Ученик на Парменид. Разработил известния парадокс „За Ахил и костенурката“, загатвайки за един проблем (този за безкрайната геометрична прогресия с частно, по-малко от единица), който съвременната математика все още дискутира.


>>	Указател на географските места

	__Argiletum:__ в Древен Рим улицата на канторите за преписване, която, тръгвайки от Форумите, вървяла покрай Субура и влизала във Викус Патрициус (виж).
	__Bovillae:__ градче в Лацио в полите на връх Албано.
	__Iberia:__ днешна Испания.
	__Lutetia:__ днешен Париж.
	__Mantua:__ днешна Мантуа.
	__Numana:__ балнеолечебен град по Адриатическото крайбрежие, на юг от връх Конеро, който бил основан благодарение на гръцките колонии и води началото си от VII в. пр. Хр.
	__Numidia:__ територия, която малко или много съответства на днешен Тунис.
	__Perusia:__ днешна Перуджа в Умбрия.
	__Pessinunte:__ град Галатия (област от Мала Азия между Понт и Кападокия), известен с култа към Кибела.
	__Pithecusa:__ (буквално „островът на маймуните“): днешна Иския, наричана още от римляните Аенария.
	__Prochyta:__ днешна Прочида.
	__Submemmium:__ квартал от Древен Рим, царство на най-деградиралата проституция.
	__Vicus Patricius:__ улица в Рим, която от Аргилет, при вратите на Субура, се изкачвала към хълма Виминал.
	__Yam ha Meiah:__ еврейски думи, които буквално означават „солено море“, обозначават днешното Мъртво море, на границата между Йордания и Израел.


>	Финална бележка на авторката

	Въпреки че действието на книгата _Parce sepulto_ се развива в Древен Рим, тя притежава всичките характеристики на английските кримки, включително и доста забъркания им механизъм, който обикновено избягвам, защото пъргавата лекота на съвременния роман от този жанр изисква повече действие и по-малко напрежение. В моя обаче не липсва нито една от баналностите на _кримката_: някакво затворено пространство, до което малцина имат достъп (къщата на булката), списък със заподозрените (поканените на сватбата) и един очевидец, несъзнаващ ролята си на такъв, лакомият ученик, който се промъква в кухнята, за да си открадне сладкиши. Освен това, _last but not least_, не липсва и темата за абсолютно еднаквите близначки, присъстваща в много от шедьоврите на криминалната литература. За мен беше интересно предизвикателство да я развия по нов начин и около нея направих скицата на сюжета, въпреки че след това, както често се случва на писателите на поредица от романи, се появиха персонажи, които ме хванаха за ръка и решително ме поведоха натам, където те искат.
	Но как напълно да експлоатирам един толкова класически мотив? Помислих си, че в присъствието на индивиди, които е невъзможно физически да бъдат различени един от друг, разликата между тях я правят характерите, наклонностите и вкусовете им. Нека ми простят психолозите, които защитават със зъби и нокти преобладаващата тежест на наследствеността при еднояйчните близнаци, но за мен беше необходимо уверено да се съглася с теориите, които поддържат идеята за влиянието на средата, иначе щях да се окажа пред двама идентични персонажа и тогава сбогом, криминале. Всъщност точно докато разсъждава върху дълбоките различия между самоличността на Камила и тази на Луцила, Публий Аврелий стига до възстановката на техните истории от миналото, за да размотае най-накрая кълбото на криминалната интрига.
	Неслучайно обаче сенатор Стаций е далече от мисълта да оцени „добрата“ сестра и се оставя да бъде фатално прелъстен от онази „вероломната“, на която като автор отдавам цялата си симпатия. Описанията, с които обрисувам близначките в първите страници на романа, са красноречиви и от тях веднага се разбира какво слабо очарование упражнява върху долуподписаната, впоследствие и върху нейния герой, Луцила със свенливо наведените си очи и срамежливите пози, пред чието присъствие чувствителните носове веднага започват да душат във въздуха, за да усетят сладникавия мирис на лицемерието. И става още по-зле, ако в противовес на нея, влюбената и добродетелната девойка, стои една ужасна, хитра като змия и също толкова невярна жена, Камила, на която, за да й бъде даден отпор, й е нужен мъж, който е далече от мисълта да избегне опасността и неудържимо е привлечен от нея, най-вече когато тя се въплъти в красива, но своенравна жена.
	Публий Аврелий като _vir ac vere romanus_, за какъвто се смята, няма да се спре пред непосилната задача. В романа не е казано дали ще успее, или няма да успее в намерението си да укроти очарователната матрона: оставено е на фантазията на читателя да завърши по свой вкус бурната връзка между сенатора и хитрата Камила, с която се олицетворяват много жени, които, уморени да злоупотребяват с тях, са решили ефикасно да използват в своя полза методите, слабостите и предразсъдъците на мъжете. Позволете ми това малко, незлобливо отмъщение, защото винаги ме е дразнело, че жените с характер от литературата неизменно имат един и същ лош край — от Клитемнестра до Лейди Макбет и от Мол Фландърс до Беки Шарп.
	И така, стигаме до третата фигура от нежния пол, която се появява в _Parce sepulto_, или Юния Иринея, зряла, независима и достатъчно решителна, за да накара да замлъкнат протестите на феминистките, които често ме упрекват как е възможно за жена като мен в центъра на поредицата си винаги да отреждам място на един мъжествен персонаж, като му прикрепвам в ролята на помощник друг мъж (ами матроната Помпония къде я слагаме?). Окончателното решение на голямата математичка е предвидимо и почти задължително, защото я предпазва от катастрофален съюз, а мен от неудобството да управлявам в бъдещите си романи една банална двойка женени детективи, чиито семейни истории не биха заинтересували никого.
	Сега ме оставете да кажа нещо за виновния и за неговата подбуда. Историите, в които убиецът унищожава заради някакви незначителни и привидни мотиви, изобщо не ме блазнят, тъй като изпитвам досада, докато ги чета, а още повече би ме отегчило да ги напиша. В моите очи смъртта е нещо сериозно, която не може да се налага на другите като на шега, стреляйки по тълпата или хвърляйки камъни от надлеза, затова мотивите на моите убийци трябва да са много сериозни и достатъчно добри, за да мога да ги споделя, дори и да ненавиждам криминалните им деяния. В заключение, може да бъдеш гнусар, страхливец или перверзник, и все таки да имаш добри идеи, точно какъвто е виновникът в моята кримка.
	И стигаме до болезнената точка.
	_Parce sepulto_ е роман, чието действие се развива в училищна среда, в която на бял свят излизат традиционните учители и прогресивните специалисти педагози. На злонамерените ще им мине идеята, че зад безобидната фасада на античните векове сюжетът ще засенчи дългогодишната злъчна дискусия с лични нападки сред онези, които искат всичко да променят в училището, и другите, които не искат нищо да се променя. Това е неразрешима дилема, в която в днешно време се е вмъкнал насилствено един проект, който със симпатичното извинение за рационализаторска иновация се бори за една доста назадничава реставрация, която да направи така, че да изглежда футуристична дори училищната реформа на Джовани Джентиле.
	Значи се говори за миналото, за да се заговори и за настоящето? Има нещо вярно, но не всичко.
	Когато приключих с първата редакция на романа през 1995 година, наскоро бях приключила и с преподаването. За мен беше почти неизбежно да не направя така, че действието на тази кримка да се развива в едно римско училище, след като бях прекарала двайсет години между четирите стени на една класна стая. Казвам класна стая, а не до катедрата, защото този специален стол, запазен за учителите, винаги ме е притеснявал, официално заради психофизическата бариера, която създава между преподавателите и учащите се — това е и обичайното _политически коректно_ оправдание, което би използвал сенатор Стаций, — но най-вече заради склонността ми да се спъвам пагубно във вероломно повдигнатото му стъпало.
	За двайсет години се случват много неща. _Ти може и да живееш в интересни времена_, се казва в една стара китайска клетва — или може би става дума за благословия? — но само който е бил в училище през един определен период от време, ще разбере за какво говоря.
	Принципно най-трудният проблем беше да убедя колегите си и учениците, че съм част от преподавателския състав, с оглед на това, че твърде младежката ми възраст — защото от „възпитаниците ми“ ме деляха само четири години — ги караше неумолимо да ме бъркат с ученичка. След това започна и голямата авантюра.
	Влязох в училището точно по средата на контестацията, при студенти, които на висок глас искаха да заместят сухите технически курсове с изтънчеността на философията, на двуседмичните шествия, самостоятелно ръководените събрания, алтернативните програми, политическите дебати, манифестациите по площадите, базовите комисии, кръглите маси, прокламациите, лозунгите, плакатите, ръкописните стенвестници и на строфите, с които заедно славеха свободата и обединението, в един съюз, който днес може да прозвучи екстравагантно на някой, който „най-добрите години от младостта“ ги е виждал само на кино.
	Това, което угаси многообещаващите им въодушевления, беше едно лексикално недоразумение може би защото в целия този действащ плам официалният език се учеше малко (и подозирам, че днес се учи още по-малко с оглед на това, колко е пренебрегнато „четвъртото И“, това на италианския език, след _Internet-Impresa-Inglese_), тъй като претендираха за правото всички да могат да учат и получиха право на квалификация; искаха социална справедливост и получиха правото на тройка, гарантирана за всички; искаха свобода на словото и получиха минимални правила, към които да се придържат. Дългото правене на революция обаче изморява и те се задоволиха с това. Лека-полека всичко утихна и учениците се върнаха да седнат, но вече не по чиновете, а пред телевизорите.
	Петнайсетина години по-късно техните представители си пожелаваха на висок глас подмяната на абсурдните тънкости на философията със солидни технически курсове, изразявайки междувременно разочарованието си, че са били принудени да пропиляват ценни часове за ненужни материи, каквито са езикът, математиката и природните науки, когато е трябвало спешно да се посветят на _маркетинг_, фирмено управление и езици за програмиране.
	Междувременно, докато светът се променяше и платнените торби за хляб биваха замествани с дипломатически куфарчета, аз винаги бях там, опитвайки се да се покача на адското стъпало, без да си счупя врата.
	„Ти не им преподаваш уроците, а правиш _кабаре_!“ — порица ме веднъж един колега и аз не му отговорих, защото в неговия упрек имаше голяма истина. Познавайки добре вродените умения на гимназистите — равни само на тези на Публий Аврелий в Сената, — в организирането на стратегии, предназначени за наваксване на загубения сън, се насилвах всячески да поддържам будно тяхното любопитство, прибягвайки често до недотам регламентирани методи, тоест натоварена да въдворявам ред, управлявах хаоса; определена да преподавам знания, се губех в разсъждения; търсена да внушавам увереност, сеех съмнения. Естествено, какво щях да кажа или да направя в класната стая, след като старателно попълнех дневника, никого не го интересуваше. В случай че го бях забравила, трябваше да си припомням, че съм там не за да преподавам кой знае какво, а само временно да поема грижата за учениците, както си го мислеха и родителите в приемното ми време, което беше опора на цялата учебна работа и нужна подкрепа за всяка образователна система.
	Решаващата важност на този тип срещи става лесноразбираема, като се вземе предвид, че на изповедника вярват вече малцина, а психоаналитикът си остава лукс само за привилегированите слоеве.
	Несигурни майки, амбициозни бащи, лели клюкарки, боязливи баби, съпруги рогоноски, изоставени съпрузи, мащехи с комплекси и пастроци под принуда от изгонване, по-големи братя с надвиснала над тях заповед за задържане и непълнолетни сестри в бягство от родния дом, дрогирани годеници, екзистенциално тъжни подрастващи, потенциални самоубийци, хронично депресирани, фрустрирани домакини, самотни старци, постоянно безработни, реални или мними болни, всички те един път в седмицата поемаха по пътя към училището, за да се наредят на опашка пред учителя по италиански.
	От него обаче не се изисква никаква специфична лингвистична или литературна компетентност, но се приемаше за даденост, че едновременно изпълнява и длъжността възрастов психолог, семеен консултант, телефон на доверието, социален асистент, семеен психиатър, а при нужда служебен адвокат или личен лекар. Очаква се, че ще замества родителите, ще компенсира недостига на нежност, ще убеждава учениците да не излизат от правия път, да не вземат наркотици, да избягват игралните зали и нежеланите бременности, да не се оставят да попаднат в лоши компании и — панацеята на всички злини — да четат книги. Само в краен случай колоквиумът, често изстрадан, завършва с прибързано обяснение за повода на посещението, тоест да разбере за ученическите постижения на онзи, който винаги е окачествяван като „дете“, дори и да се отнася за една напращяла женска физика или за някой грамадан с брада, мустаци и плещи на културист.
	А преподавателите слушат. Знаят, че в живота съществуват по-важни неща от тези, които са предвидени в програмата, защото те често, голи и сурови, се оказват пред тях в развитите с големи усилия есета на учениците, които със затруднението на онзи, който и без това малко е привикнал с логическите категории, трябва да преодолее и недоверието, което поражда писаното слово във времената на аудио-визуалния тоталитаризъм. Докато говорят за глагол и съществително име, за падежи и спрежения, за изявително и подчинително наклонение (но това последното вече се счита за _незадължително_), тези незнайни герои винаги са печално отговорни за недостатъчната омая, излъчваща се от техните слова, често чужди за ушите и сърцето на младите, но те въпреки това упорито продължават да им преподават начални знания по майчин език, които са им нужни, за да разбират не само Фосколо и Леопарди, но и статията от всекидневника, избирателната бюлетина, договора за наем. Простете им обаче, ако бъдат обзети от определено униние, когато, докато поправят ужасно неправилния израз, излязъл от устата на някой студент, разберат, че същата фраза е изречена предната вечер от някой многоуважаван политик, може би дори лично от министъра на общественото образование.
	Някои от тях се предават, оттегляйки се с безусловна капитулация, подобна на тази на долуподписаната, която при напускане на училището заявила: „Скъпи колеги, борих се двайсет години с неграмотността, но загубих!“.
	Други обаче остават смело в траншеите, хладнокръвни като пехотинци, които не се боят да се изложат под дъжда от смъртоносни куршуми, излети в ковачницата на невежеството, апатията и безразличието.
	На преподавателите от всички нива и рангове — пренебрегнати, малтретирани и често оскърбявани, — които всяка сутрин храбро упорстват, за да преодолеят опасното възкачване върху стъпалото на катедрата, се пада по право моята неувяхваща признателност и посвещение в този роман.
@	Д. К. М.
