>	Син на народа

	В средата на миналото столетие в село Стрелковка, Калужка губерния, имаше схлупена къщица с една-единствена стая и два прозореца. От времето стените и покривът бяха обрасли с мъх. В тази къща живееше бездетната вдовица Анушка Жукова. Жалостива жена, тя взе от приюта двегодишно момченце, оставено там на три месеца с бележката: „Наричайте сина ми Константин.“
	Това беше бащата на бъдещия маршал на Съветския съюз Георгий Константинович Жуков, роден на 19 ноември (2 декември нов стил) 1896 година.
	Село Стрелковка… Може би името му иде от ония далечни времена, когато там са живели стрелците, пазели руските граници. Едва ли жителите на Стрелковка помнят това: твърде много поколения са се сменили оттогава. В детските години на Жуков родното му село по нищо не се отличавало от хилядите други села. Беднотия, земята раждала малко. Мъжете често ходели на гурбет, на къра работели жените и децата.
	Жуков рядко виждал баща си — той припечелвал като обущар из градовете. Майка му се трепела от работа. Доходите… „Струва ми се — ще напише в края на живота си Г. К. Жуков, — че просяците изкарваха повече.“ И още: „Добре че бяха съседите, те понякога ни спасяваха ту с чорба от зеле, ту с каша. Такава помощ в селата не беше изключение, а по-скоро традиция: руските хора, които едвам свързваха двата края, бяха дружни и солидарни.“ Изкована през вековете, тази солидарност се е проявявала и на бойното поле, и тогава, когато е трябвало да се преживее в неплодородни години. На това се крепи човешкият живот. Просто и ясно, разбираемо за момчето.
	В залеза на живота си Жуков често се връща към детството. Той си спомня как седемгодишен е попаднал в църковноенорийското училище на „добър човек“, при първия си учител Сергей Николаевич Ремизов. Мъдър народен учител, той въвежда своите възпитаници в XX век. Учи селските деца, както му подсказва сърцето, и никога не им повишава тон. „Бащата на Сергей Николаевич — спомня си Жуков, — тих и добър старец, беше свещеник и преподаваше в нашето училище «закон божи».“
	На преклонна възраст Жуков често се пита: кои са били прадедите му? Но не намира отговор. Ала не се отчайва, че не може да проследи родословието си по бащина линия по-нататък от самия него. За Георгий Константинович е достатъчно и това: баща му е роден в Русия, бил е глава на малко, сплотено семейство, възпитал е според своите разбирания трудолюбив, честен човек. А ако използваме обобщението — син на народа.
	Кръвната връзка с народа Жуков пренася през целия си живот. Съдбата на семейството и на родината за него са неделими. От семейството, от заобикалящия го свят той черпи сили, за да служи на отечеството, а чрез свещената служба на отечеството изпълнява своя дълг пред семейство и народ. Защитавайки родината, той защитава живота на роднини и близки. Да надникнем в едно от малкото писма на Г. К. Жуков до Александра Дневна и до дъщерите му Ера и Ела, писано по време на Великата отечествена война. Броените редове от това писмо по-добре от цяла библиотека отразяват вътрешния свят на прославения пълководец. И така:
C>
	„Действащата армия.
	10. 2. 44

	Скъпа моя,
	Приеми поздрав от мен. Целувам те силно и още веднъж заедно с децата.
	Благодаря за писмото, за зелето, за боровинките и за всичко останало.
	При нас нещата, общо взето, вървят добре. Всички набелязани задачи армията изпълнява добре.
	Като цяло Хитлер явно отива към пълен провал, а нашата страна — към безусловна победа, към тържеството на руското оръжие.
	Общо взето, фронтът се справя със своите задачи, сега всичко зависи от тила, тилът трябва много да работи, за да задоволява нуждите на фронта, тилът трябва добре да се учи, да бъде морално устойчив и тогава победата непременно ще бъде наша.

@	Целувам те силно.
@	Твой Г. Жуков“
C$
	В краткото писмо като в капка море е целият Жуков. Той живее само с интересите на войната, която за него е тежък труд на фронта и в тила. На целия народ. Оттук и ще дойде, непременно ще дойде победата. А личният принос за тази победа? Маршала малко го интересува славата сама по себе си. За нея се е погрижила историята.
	Колкото по-назад в миналото остава Великата отечествена война, толкова по-релефен и ясен изпъква на фона на най-великите битки от онова време обликът на верния син на родината и на Комунистическата партия на Съветския съюз, на маршала на Съветския съюз Георгий Константинович Жуков.
	Много видни пълководци възпита партията в предвоенния период и в годините на Великата отечествена война. Но Г. К. Жуков с право е признат от целия народ за пръв измежду тях.
	Маршалът на Съветския съюз Г. К. Жуков притежаваше всички черти, присъщи на забележителния пълководец: той оценяваше военната и военно-политическата обстановка, като анализираше явленията и събитията в широчина и в дълбочина, проникваше дълбоко в замислите и действията на противника, проявяваше реализъм при оценката на съотношението на силите, непоколебима воля за постигане на поставените цели в най-сложни условия (под негово ръководство понякога невъзможното ставаше реалност, както бе при отбраната на Москва), огромна активност и умение да налага своята воля на врага (както бе край Ленинград), решителност и липса на каквито и да било колебания при изпълнение на важни оперативно-стратегически решения при крайно сложна и неизяснена обстановка.
	И наред с това той никога не се опитваше да върши всичко сам. Георгий Константинович притежаваше изключително важно качество — умението да сплотява и да привлича към активна работа подчинените му командващи и командири, щабове и политически органи. Жуков бе признат организатор на бойната дейност в многочислени военни колективи.
	Знае се и друго. Упоритият труд, който е хвърлил, за да развие у себе си качествата на изтъкнат военачалник. Умението му да се учи, както и неотклонно, творчески и инициативно да учи другите по време на мир и на война.
	За това разказват бойните му другари — видни съветски пълководци.
	Съратникът на Жуков, маршалът на Съветския съюз К. К. Рокосовски, служил рамо до рамо с него, си спомня как през двадесетте години, когато техните пътища се срещат във Висшето кавалерийско училище в Ленинград: „Жуков цял се бе посветил на изучаването на военната наука. Надникнем в стаята му — все пълзи по картата, разгъната на пода. Още тогава работата, дългът стояха за него над всичко.“ Жуков става забележителен пълководец само защото е преминал дългия път на учение и овладяване на военното изкуство в редовете на Червената армия.
	„Той бе човек, който се отличаваше с решителен и твърд характер“ — пише за Г. К. Жуков друг негов боен другар, маршалът на Съветския съюз А. М. Василевски. И по-нататък: „Жуков решаваше смело въпросите, поемаше изцяло отговорността за бойните действия… Мисля, че няма да сгреша, ако кажа, че Г. К. Жуков е един от най-ярките пълководци през Великата отечествена война.“ И все пак къде точно е неговото място сред плеядата прославени маршали, довели съветската армия до победата? Сега в официални случаи ги подреждаме по азбучен ред, но начело в списъка е Жуков. Пръв сред равни!
	И още нещо. Времето ражда своите герои. На Г. К. Жуков му бе отредено да живее във велико време; в разцвета на силите и военния си талант той срещна изпитание, сполетяло целия народ: великата и изключително тежка война срещу озверелия фашизъм. Той живееше с тази война и направи всичко по силите си за победата. В суровата военна схватка проличаха ония качества в характера на Жуков, с които той влезе в историята.
	Името и делото на Г. К. Жуков са известни далеч зад пределите на Съветския съюз. Да вземем Съединените щати. Изтъкнатият американски публицист Харисън Е. Солсбъри написа книгата „Великите битки на маршал Жуков“. Тя излезе през 1969 г. и оттогава е преиздавана многократно. В нея за Жуков се казва: „Когато историята завърши мъчителния процес на оценка, когато зърното на истинските постижения се отсее от плявата на известността, над всички военачалници ще засияе името на този суров, решителен човек, пълководеца на пълководците във водене на война с масови армии. Той неведнъж насочваше хода на битките срещу нацистите, срещу Хитлер.“
	В книгата си „Тигрите горят“ американският военен историк Мартин Кайдън обяснява на своите сънародници: „Ние на Запад имаме големи военачалници. Бих могъл да назова генерал Джордж Патън. Фелдмаршал Бърнард Л. Монтгомъри и генерал Дъглас Макартър. Имаше и други военни гиганти. Адмирал Честър У. Нимиц, генерал Дуайт Д. Айзенхауер. Но много ли са изследователите на превърналата се вече в минало Втора световна война, които веднага ще назоват името на Георгий Константинович Жуков? Колцина от тях знаят кой е той и какво е направил? Мнозина ли разбират, че Жуков действително е бил според много точната характеристика на Харисън Е. Солсбъри «пълководец на пълководците на XX столетие във водене на война с масови армии». През Втората световна война той нанесе на германците повече загуби от който и да е друг военачалник или група военачалници. Във всяка битка Жуков командваше над един милион души. Въвеждаше в действие фантастично количество танкове. Германците познаваха много добре името и съкрушителното майсторство на Жуков, защото имаха пред себе си военен гений.“ Той бе, завършва Кайдън, „маршал чудо“, а Солсбъри подчертава: „Жуков знаеше наизуст цялата класическа военна литература от Цезар до Клаузевиц.“
	Жуков завърши войната през 1945 г. в Берлин, но победният път на пълководеца започна през 1939 г. в степите на Монголия. Този сравнително кратък отрязък от време съвпада с един тежък и страшен период в историята на човечеството. Без преувеличение това бяха години, когато се решаваше въпросът ще съществува или не човешката цивилизация.
	Велика по цел, най-ожесточена по класово и военно противоборство, продължителната война между социализма и империализма даде на Георгий Константинович Жуков възможността да използва докрай всички прекрасни качества на душата и характера си — таланта си на пълководец и непоколебимостта си на комунист в защитата на социалистическата родина.



>	Халхъйн гол

>>	Неочаквано поръчение

	Учение, учение, учение! На 1 юни 1939 г. заместник-командващият Белоруския военен окръг Жуков провеждаше в щаба на корпуса в Минск разбор на поредната полева командно-щабна игра. Телефонът от Москва го прекъсна насред думата — незабавно да се яви в Народния комисариат на отбраната. Без да се отбива у дома, той отиде на гарата и с първия влак замина за столицата.
	„Защо, как така?“ — питаше се Жуков в ЗИС-101, който се носеше стремително по улиците на Москва. Спретнатият командир, който го чакаше на гарата, само му каза — народният комисар ви чака! В приемната го слисаха с новината: приготвят му куфар за далечно пътуване!
	К. Е. Ворошилов го посрещна насред кабинета, попита го как е със здравето и веднага започна делово:
	— Японските войски внезапно са нахлули в приятелска Монголия, която съгласно с договора от 12 март 1936 г. съветското правителство е задължено да защитава от външна агресия. Ето картата на нахлуването с обстановката на 30 май.
	Жуков погледна картата. Да, вражеските войски вече се бяха вклинили в територията на Монголия източно от река Халхъйн Гол. В съзнанието му като мълния проблесна мисълта: водят се боеве, но защо изпращат именно него?
	Той не знаеше, че предния ден, на 1 юни, Ворошилов бе свикал съвещание. Началникът на Генералния щаб, маршалът на Съветския съюз Б. М. Шапошников изложил обстановката на Халхъйн Гол. Ворошилов отбелязал, че за „ръководител на бойните действия най-подходящ ще бъде някой добър кавалерийски началник“. Веднага на преден план излязла кандидатурата на Жуков — ръководството на Генералния щаб го ценяло високо като много добре подготвен военачалник. Ворошилов одобрил авторитетното предложение на Генералния щаб. И ето спретнат, съсредоточен, „добрият кавалерийски началник“ сега разучаваше картата пред народния комисар.
	Гласът на Ворошилов го изведе от съсредоточеността:
	— Започнала е сериозна военна авантюра. Можете ли незабавно да отидете там със самолет и ако се наложи, да поемете командването на войските?
	Без да откъсва поглед от картата, Жуков отговори — готов е да тръгне „начаса“. Последни напътствия в Генералния щаб, главното е да се ориентира в обстановката на Халхъйн Гол и да предложи какви да бъдат по-нататъшните действия.
	В 16 часа на 2 юни самолетът на Жуков излетя от Централното летище на Москва. Под крилото се мярна Ленинградският проспект, чашата на стадион „Динамо“. Курс на изток.
	Предстояха им повече от две денонощия полет. Жуков мислеше съсредоточено какво го чака в местоназначението — в монголския град Тамцак Булак. Скоро ще види всичко със собствените си очи… Ето я пистата в безкрайната степ, няколко десетки юрти, сред които се губят шепа постройки от глина. Градът!


>>	Какво се бе случило?

	Войникът, бързащ на война, вероятно има и воински мисли — как по-добре да изпълни своя дълг към отечеството? На Жуков му бе отредено да го изпълни блестящо там, на далечната източна граница на Монголия, но едва ли дивизионният командир си е представял последиците от бъдещата си победа — с умело използване на ограничени военни сили бе разсечен един от сложните възли на международната политика.
	Жуков трябваше да съсредоточи цялото си внимание върху картата с театъра на бойните действия, която бе изучавал непрекъснато в самолета. А какво се криеше зад нея? Жуков не го знаеше в подробности, както не го знаеха и неговите съвременници. Едва след години щеше да се изясни…
	През това последно лято на вече разклатения мир японското нападение при Халхъйн Гол бе първата брънка от дългата заплетена верига на интригите, които Западът плетеше срещу Съветския съюз. Интриги твърде опасни: по всичко личеше, че капиталистическият свят организира кръстоносен поход срещу СССР. Държавите агресорки — Германия, Италия и Япония, обединили се през 1936–1937 г. в „Антикоминтерновски пакт“, обявиха за своя цел безпощадната война против комунизма. Похвално намерение от гледна точка на „демокрациите“ — Англия, Франция и САЩ. В Лондон, Париж и Вашингтон изгаряха от нетърпение да дойде вълнуващият момент, когато агресорите ще нападнат СССР от запад и от изток. Най-важното е веднъж да се започне, а после събитията ще се развият от само себе си, като от хвърлен във водата камък кръговете ще плъзнат по целия свят.
	Започна Япония, по-точно командването на нейната Квантунска армия, тогава разквартирувана в Манджурия. Тази армия бе създадена за война срещу Съветския съюз, след като Япония превзе през 1931 г. Манджурия. В нейните щабове бяха събрани най-отявлените милитаристи, мечтаещи за поход на Север. Тъкмо те превърнаха през тридесетте години далекоизточната граница на Съветския съюз в огнен фронт — провокациите се редуваха една подир друга, съветската територия бе обстрелвана, имаше въоръжени атаки, които понякога се превръщаха в сериозни схватки, както например боевете край езеро Хасан в края на лятото на 1938 година.
	Завоевателите неизменно биваха отблъсквани, но не се успокояваха. Защо? Генералите и висшите офицери от Квантунската армия бяха убедени, че на тях е отредена мисията да поведат след себе си Токио, да го принудят най-сетне да започне война против Съветския съюз. През 1931 г. те завзеха Манджурия. През 1937 г. именно Квантунската армия започна бойни действия в Китай и бе завзела обширни територии. Нахлувайки в Монголия, командването на Квантунската армия бе изправило своето правителство пред свършен факт: мащабите на боевете непрекъснато се разширяваха, ето я желаната голяма война със СССР!
	Дързост и необмислена постъпка? Не и още веднъж не! Японските милитаристи добре се ориентираха в международната политика. Те знаеха и виждаха: Западът и на първо място Англия и САЩ не се противопоставяха на тяхната агресия в Китай. В случай на война със СССР щеше да им бъде осигурен не само неутралитетът, но и пряката поддръжка на Запада. Следователно Япония можеше да бъде спокойна за своя тил. И така агресия към континента! Генералите не можеха да проумеят защо в тези условия трябва да се планира война срещу западните държави, на което най-много настояваше командването на японския флот. И още едно доста важно обстоятелство — от пролетта на 1939 г. Германия и Италия водеха преговори с Япония за сформиране на официален военен блок. Ако Япония успееше да разпали война на Изток, Германия и Италия едва ли щяха да пропуснат случая да тръгнат на поход против Съветския съюз от запад.
	Тласък в тази верига от събития можеха да дадат само успехите в полесраженията в Монголия. Милитаристите, които вече се чувстваха с развързани ръце, не се и съмняваха в блестящата си победа. Десетилетия наред японската армия бе възпитавана в традициите на Руско-японската война от 1904–1905 година. През тридесетината години, изминали оттогава, тази война благодарение на усилията на милитаристите се бе превърнала в героичен епос на японското оръжие.
	Сред висшите японски военачалници все още служеха ветерани от Руско-японската война — на стари години вече забравили ударите на русите, те отдавна бяха заменили в слабеещата си с времето памет истинската история с ласкателни легенди. Представяха като велики победи Цушима, Мукден, Порт Артур и, разбира се, тактично премълчаваха колко смазана е излязла Япония от тази война. Победите се превъзнасяха не само в историческите съчинения, възпяващи духа на самураите, но и във войнишките песни, които гърмяха по маршовете, в казармите.
	И най-сетне, милитаристите бяха абсолютно сигурни, че разполагат с безотказен човешки материал, с войска, възпитавана в духа на безпрекословно подчинение.
	В наръчника на японския войник се казва: „Докато си жив, ти трябва да благоговееш пред огромното милосърдие на императора. След смъртта си трябва да станеш пазител на Японската империя. Тогава ти ще бъдеш обкръжен с почит. Императорската армия е непобедима, защото над нея бдят боговете.“ Самата смърт е „по-лека от пух“, а дали войникът се държи достойно в боя, следят прадедите му от амулета „омомори“, който той носи на гърдите си. Да не изпълниш заповедта на офицера, значи да проявиш непокорство пред самия император. Толкоз.
	От началото на май 1939 г. японските войски се опитваха да завземат монголската територия източно от р. Халхъйн Гол. Започнали с незначителни сблъсъци, те постепенно увеличаваха силите, за да приковат вниманието на съветското командване към този район. Ако всичко върви добре — разсъждаваха японските генерали, планирали операцията, — ще бъдат включени и главните сили на Квантунската армия, съсредоточени в Манджурия. С мълниеносен удар те ще нахлуят в Усурийската и Амурската област, в района на Хабаровск и ще завладеят целия съветски Приморски край.
	Ето какво започваше там, край р. Халхъйн Гол.


>>	Отпорът

	На 5 юни Г. К. Жуков пристигна в щаба на 57-и специален съветски корпус, намиращ се в Монголия. Първи въпрос към командирите: не им ли е трудно да ръководят войските, след като са на 120 километра от полесражението? Смущение. Жуков, без да изслуша обясненията, замина при войските.
	Той трябваше да признае, че врагът умело е избрал района за настъпление. На западния бряг на р. Халхъйн Гол — необозрима степ, за противника всичко е като на длан. До съветската граница има около 650 километра, към нея води един-единствен черен път. На изток постепенно се издигат веригите на планинския хребет Голям Хинган, където могат да се укрият не само войските, но и техният тил. Японците са прокарали две железопътни линии и няколко черни пътя.
	Предимството за бързо и скрито съсредоточаване е на страната на врага.
	Няколко дни колата на дивизионния командир обикаля из степта, Жуков искаше лично да огледа всичко. С набитото си око той оценяваше силните и слабите страни на малобройните съветско-монголски войски, разположени в района на Халхъйн Гол. Интуицията на опитен военен му подсказваше: бурята ще започне всеки момент, врагът явно съсредоточава силите си. Иначе как да си обясни: японските самолети безчинстват от изгрев до залез-слънце и преследват дори отделни коли.
	Той изпрати срочно донесение в Москва: незабавно да се подсили съветската авиация, да се изпратят в Монголия поне три стрелкови дивизии и една танкова бригада. Целта — подготовка на контраудар. Молбата на Жуков бе удовлетворена. Той пое командването на корпуса, който скоро прерасна в 1-ва армейска група. От СССР пристигна група летци — 21 герои на Съветския съюз начело с Я. В. Смушкевич.
	Те дойдоха тъкмо навреме, от средата на юни в небето над Монголия започнаха нечувани дотогава по своята ожесточеност въздушни боеве. Понякога в яростна въртележка се въртяха повече от двеста самолета от двете страни. Японското командване хвърляше в атака своите най-добри асове, защото се стремеше да постигне превъзходство във въздуха. Не успя. Съветските летци не отстъпваха небето, все по-често в степта се издигаха стълбове черен дим — догаряше поредният свален японски самолет.
	Жуков бързаше да укрепи отбраната край Халхъйн Гол, особено плацдарма отвъд реката, да получи подкрепление от Съветския съюз. През сухата, изгоряла от зноя степ се нижеха колони пехота, тракаха гъсениците на танкове, които вдигаха огромни кълба прах. Космато, свирепо, необичайно слънце. Червеноармейците, вдигнати по тревога от сибирските гарнизони, оглеждаха новите за тях места. Кръвта пулсираше в слепоочията от страшната горещина, а Жуков усещаше чисто физически — тракат колелата по железопътните линии, приближават се японските ешелони. Докарват огромна опитна войска, която повече от две години е воювала в Китай. С нея трябва да се сражават младите червеноармейци, които са чували свистенето на куршумите само на стрелбището.
	Разбира се, японската войска се придвижваше по железопътните линии по-бързо от съветските войскови части, които идваха по 650-километровия черен път. Японците успяха да съсредоточат около 40-хилядна войска, 310 оръдия, 135 танка и 225 самолета. Призори на 3 юли един съветски полковник тръгна към височината Баин Цаган на северния фланг на фронта по Халхъйн Гол, за да провери отбраната на монголската кавалерийска дивизия. Внезапно той се натъкна на японски войски, които вече форсираха реката. С първите лъчи на зората Жуков вече бе тук. Врагът се готвеше да проведе христоматийна операция — с удар от север да обкръжи и унищожи съветско-монголските войски, които държаха фронта по Халхъйн Гол. В „Руската военна машина; 1917–1945 година“ (1977), труд, който не се отличава с особени симпатии към Съветския съюз, водещите западни военни историци отбелязват: „Този план е абсолютно разумен и той би могъл да бъде прекрасно осъществен против някой китайски военачалник или монголската армия. Но японците не бяха предвидили мигновената реакция на Жуков.“
	С набитото си командирско око Жуков веднага определи опасността. Но с какво да противодейства на японците? Докато по понтонния мост край височината Баин Цаган тайно, като крадци се изсипваха японските колони, по на юг тътнеше фронтът, който сковаваше центъра на съветските войски, а вражеските танкове водеха в атака гъсти редици пехота.
	В хълмистата местност бе трудно да се определи какви сили е успял да прехвърли противникът на западния бряг на реката. По-късно се изясни — над 10 хиляди души със 160 оръдия, а като цяло японците превъзхождаха съветско-монголските войски на Халхъйн Гол по пехота и артилерия 3 пъти, по кавалерия — 4,5 пъти. Жуков повика авиацията: да бомбардира преправата, пренасочи насам и част от огъня на батареите от централния участък и заповяда да влезе в бой 11-а танкова бригада с командир М. П. Яковлев. Капнала от умора след дългия поход, тя тъкмо бе спряла за почивка на няколко десетки километра от фронта. Вдигната по тревога, бригадата долетя като вихър — танковете БТ-5 и БТ-7 бяха много бързи и маневрени, но за жалост бронята им бе доста тънка. Жуков пое невероятен риск: издаде заповед танковете да атакуват врага веднага, без да изчакват пехотата — повиканият мотострелкови полк пристигна едва към обяд.
	Командирите на танковите батальони ясно сигнализираха с флагчетата „след мен“, люковете изтракваха и — напред към славата и безсмъртието! Беше 10,45 сутринта, когато 150 танка тръгнаха бързо към плацдарма, където на позициите ги чакаха 160 оръдия и в набързо изритите окопи вече се бяха притаили японските войници с мини, окачени на петметрови бамбукови пръти. В завързалото се сражение съветските танкисти показаха, че годините на учение не са отишли напразно — с огъня и танковите гъсеници те унищожиха и смачкаха цялата японска артилерия. Повратливите танкове действаха обаче в местност, която направо гъмжеше от японски войници. Макар че разчетите на оръдията бяха обезвредени, от окопите, долчинките, от най-различни укрития ехтеше стрелба, летяха гранати.
	Загиваха и съветски танкисти. Екипажът на политическия ръководител Д. П. Викторов, унищожил десет оръдия, бе изгорен от японски войници, обкръжили повредения танк. Сражението бушува почти три денонощия без минута прекъсване. Съветските части трябваше да водят борба за унищожаване на упорито отбраняващия се враг, който се опитваше да прехвърля резерви, включително и танкове, от източния бряг. След двадесет години писателят Константин Симонов, по онова време сътрудник на фронтовия вестник „Героическая красноармейская“, описва Г. К. Жуков в незабравимата последна нощ преди решителната развръзка. В романа „Другари по оръжие“ той разказва:
	„Командващият седеше в ъгъла, както винаги на платнено столче, и показваше на сведения над картата командир на бронева бригада къде трябва да изведе един от своите батальони, след като на разсъмване го прехвърли на източния бряг.
	— С огън и броня ще ударите японците в тил, когато ги свалим от Байн Цаган и те побягнат към реката — каза командващият, като наблегна на думата «побягнат». — Ясна ли е задачата?
	— Ясна е, другарю дивизионен командир!
	— А защо лицето ви е такова? Ботушите ли ви убиват?
	— Загубите са големи, другарю дивизионен командир.
	— Е, не са чак толкова големи — каза командващият. — Утре, като изпълним задачата докрай, ще ги сравним с резултатите. Вървете!
	Командващият излезе от палатката заедно с командирите.
	Мъглата се бе загнездила тук-таме в долчинките, но хоризонтът вече се проясняваше и на него изпъкваха черните могили на изгорелите предния ден танкове.
	— Бойно поле, смъртно поле, победно поле — всичко заедно — тържествено, като стих, изрече командващият. — Когато свърши всичко, на хълма Баин Цаган вместо паметник ще сложим танк. Един от тези.“
	Сутринта на 5 юли врагът бе разбит на пух и прах, земята бе покрита с хиляди трупове, смазани и повредени оръдия, картечници, коли. Остатъците от вражеската групировка побягнаха към преправата, командващият, генерал Камацубара (в миналото военен аташе на Япония в Москва), сред първите се добра до другия бряг, а скоро „преправата — спомня си Жуков — бе взривена от техните сапьори, които се страхуваха от пробив на нашите танкове. Японските офицери се хвърляха в пълно снаряжение във водата и се давеха буквално пред очите на танкистите ни.“
	Врагът загуби към 10 хиляди души, почти всичките си танкове, по-голямата част от артилерията. „Тази битка — обобщава Г. К. Жуков — е класическа операция на активна отбрана на войските на Червената армия, след която японците повече не дръзнаха да се прехвърлят на западния бряг на р. Халхъйн Гол.“ В тежките боеве загинаха и много смели червеноармейци и командири, сред които и бригадният командир М. П. Яковлев.
	И до ден-днешен на височината Баин Цаган се издига паметник, който се вижда от десетки километри. На пиедестала е поставен танк БТ-5, надписът в чест на танковата бригада орденоносец, кръстена на героя на Съветския съюз М. П. Яковлев, гласи: „В памет на танкистите яковлевци от работническо-селската Червена армия, победила японците в Баинцаганското сражение на 3–5 юли 1939 година.“


>>	Агресорът е разгромен

	Когато в Токио пристигна новината за катастрофата, видният японски държавник, имперският съветник маркиз Кидо отбелязва в своя дневник: „Армията е стъписана, всичко е изгубено.“ Невъзможно е да се скрият размерите на поражението: сигурно в победата си, командването на Квантунската армия поканва военните аташета на редица чужди държави, включително и на Германия и Италия, на мястото на действието — в щаба на генерал Камацубара. И те побързват да съобщят в Берлин и Рим за случилото се, като отбелязват несъответствието между декларациите и възможностите на далечноизточния съюзник от „Антикоминтерновския пакт“.
	Военната логика властно диктуваше — след такова поражение врагът трябва незабавно да напусне Монголия. Намеси се високата политика. Кръговете от схватката на Халхъйн Гол достигнаха далечна Европа и далечните Съединени щати. В правителствените канцеларии на „демокрациите“ потриваха ръце — и така Япония започна схватката със СССР. Западът оповести, че не вижда в случилото се нищо ненормално. В края на юли Англия дори подписа с Япония споразумението „Арита-Крейги“, гарантиращо тила на агресора в Китай. Не е далеч времето, убеждаваха се един друг западните политици, когато войната на Япония на Изток ще се слее с походите на Германия и Италия против Съветския съюз. В очакване на това те побързаха да изхвърлят от сметките тежкия спомен от Халхъйн Гол, останал в съзнанието на европейските държави от фашистката Ос. Червената армия показа не само мощ и доблест, но и неоспоримото си изкуство във воденето на бой. Струва ли си да се започва походът за световно господство в единоборство с най-могъщия противник? И чак толкова ли е необходимо да се свързват чрез военен съюз с банкрутиралите?
	С всеки изминал ден продължаващите на Халхъйн Гол боеве премахваха въпросителните, пред които бяха изправени Берлин и Рим. Квантунската армия не жалеше нищо, за да спаси реномето си. Денонощно към Халхъйн Гол се придвижваха нови войски, от които бе създадена 6-а специална армия на генерал Огису. 75 хиляди личен състав, 182 танка, повече от 300 самолета, 500 оръдия, включително и тежки, срочно вдигнати от фортовете в Порт Артур и изпратени на Халхъйн Гол. 6-а специална армия се вряза в монголска земя — 74 километра по фронта и 20 километра в дълбочина. Укрепи се добре, окопа се в земята. Интендантите докараха дори зимно облекло. Но това за всеки случай. Генерал Огису готвеше ново настъпление за края на август.
	В случай че агресорът не бъде прогонен веднага, можеше да има изключително сериозни последици. Г. К. Жуков не се съмняваше в големите бойни качества на поверените му войски, не се съмняваше и че те са в състояние да изхвърлят самураите от заграбените земи. Но това не беше достатъчно. Операцията трябваше да бъде проведена така, че японците да се откажат да възобновяват борбата.
	Как? В Москва внимателно следяха събитията на далечната граница на Монголия. Гордееха се с доблестта на бойците и командирите от Червената армия, но контролираха непрекъснато и твърдо военните действия. Желанието агресорът да бъде унищожен напълно доведе до появата на предложения в хода на по-нататъшните операции действията на съветските и монголските войски да се пренесат извън МНР. „Искате да подпалите голяма война в Монголия — отсече Й. В. Сталин, — в отговор на нашите действия противникът ще хвърли допълнителни сили. Огнището на сраженията непременно ще се разшири, а ние ще бъдем въвлечени в продължителна война. Трябва да пречупим гръбнака на японците на р. Цаган“ (Халхъйн Гол).
	Това определи плана на операцията. Задачата бе да се унищожи 6-а специална японска армия и да не й се позволи да се оттегли, дори и победена, зад кордона. При това бойните действия да не се пренасят в никакъв случай извън Монголия и да не се дава повод Токио да разтръби в цял свят за „съветската агресия“ с произтичащите оттук разбираеми усложнения.
	Докато подготвяше унищожителния удар, Жуков приспа бдителността на врага и създаде впечатление, че съветско-монголските войски мислят само за отбрана. Те строяха зимни позиции, войниците получаваха заповеди да водят отбранителен бой и всичко това стигаше по най-различни канали до японското разузнаване. Психологическият анализ на Жуков беше безупречен — той бе съобразен с представите, които самураите имаха за себе си: ето на руснаците „им е дошъл умът в главите“ и те се страхуват от нова схватка. Японските войски ставаха все по-нагли, те отново и отново започваха частични операции, които завършваха само с поредното им разгромяване. Продължаваха напрегнатите боеве и във въздуха.
	Благодарение на внимателно обмислената от Жуков система за дезинформация противникът не забеляза придвижващите се от Съветския съюз големи подкрепления. В средата на август командващият корпус Жуков (той получи това звание на 31 юли) вече ръководеше съветско-монголски войски с около 57 хиляди души, с почти 500 танка, около 400 бронирани коли, 550 оръдия и минохвъргачки и повече от 500 бойни самолета. Жуков трябваше да приеме и тайно да разположи сред голата степ цялата тази огромна военна машина, а преди настъплението, предвидено за неделя, 20 август, да я изведе незабелязано на изходни позиции. До 80 процента от войските, които щяха да атакуват, бяха съсредоточени в обходните флангови групи. Всичко вървеше по плана.
	В този неделен ден японското командване бе дало отпуск в тила на много генерали и старши офицери. Жуков предвидливо бе взел под внимание и това, набелязвайки настъплението именно за 20 август.
	В 5,45 часа сутринта съветската артилерия откри мощен огън по врага, особено по достъпните зенитни оръдия. Скоро 150 бомбардировача под прикритието на 100 изтребителя нападнаха японските позиции. Артилерийският обстрел и въздушните бомбардировки продължиха три часа. След това по целия седемдесеткилометров фронт започна настъпление. На централния участък бойците отиваха в атака под звуците на „Интернационалът“, който се излъчваше от мощни високоговорители. Главните удари бяха нанесени по фланговете, където напредваха съветските танкови и моторизирани части. Преодолявайки яростната съпротива, до 25 август те успяха да обкръжат цялата японска групировка. Тридневните опити на врага да я деблокират от Манджурия бяха парирани. След образуването на външен фронт край границата на Монголия започна унищожаването на врага, който бе обкръжен.
	После почти една седмица продължи денонощната битка сред хълмовете, дълбоките котловини, подвижните пясъци и дюните. Нанасяйки насрещни удари, съветските войски разсичаха вражеската групировка и я унищожаваха на части. Всеки баир бе укрепен, японските войници трябваше да бъдат изваждани от окопите, от блиндажите. Те се сражаваха до последния патрон, а изпаднеха ли в безнадеждно положение, се самоубиваха. Боят се разпадна на десетки и стотици схватки, гърмяха насочените оръдия, често вонещ облак издаваше, че отлично действащите огнехвъргачки танкове са ликвидирали поредното гнездо на съпротивата. В тила отново и отново избухваше стрелба, която незабелязаните дотогава японци откриваха в гръб на настъпващите. Налагаше се съветските войски пак да почват отначало. На 29 август падна последният съпротивителен възел — хълмът Ремизов, наречен така в чест на командира на 149-и стрелкови полк И. М. Ремизов, загинал геройски през юлските боеве.
	Още два дни прочистване на местността и на 31 август Г. К. Жуков доложи за успешното приключване на операцията. На разбора в Тамцак Булак той каза, обобщавайки резултатите: „Армейската настъпателна операция бе поучителна как да се обкръжава и унищожава противникът. От двете страни в боевете участваха към 815 самолета, над 1000 оръдия и минохвъргачки, около 132 хиляди души, 1065 танкове и бронирани коли. На Халхъйн Гол японците загубиха около 61 хиляди убити, ранени и пленени.“ Съветско-монголските войски — 18,5 хиляди души убити и ранени.
	Командващият Квантунската армия генерал Уеда и началник-щабът генерал Исоя бяха изпратени в запас. Редица японски военачалници, непосредствено планирали и ръководили действията на Халхъйн Гол, се самоубиха с традиционното харакири — промушиха се тържествено в стомаха.
	На 15 септември 1939 г. в Москва бе подписана спогодба за ликвидирането на конфликта.


>>	Самураите запомниха урока

	Сражението на р. Халхъйн Гол, и до днес известна единствено на сведущите географи, рязко промени международния живот. Пълководческият подвиг на Г. К. Жуков, удостоен за тази победа със званието „Герой на Съветския съюз“, не само премахна опасността, надвиснала над съюзника на СССР — Монголската народна република, но и стабилизира цялата обстановка в Далечния изток.
	От този момент в Токио престанаха да се вслушват в сирените на армейските щабове, които подмамваха правителството със съблазнителните перспективи за лесен поход на север против СССР. Халхъйн Гол веднъж завинаги заличи от паметта на войскарите представата за съветския войник, която те си бяха създали по време на Руско-японската война от 1904–1905 година. Командирите и червеноармейците, които през лятото на 1939 г. дадоха нагледен урок на войнствените самураи, спестиха на Съветския съюз нашествие и от изток след 22 юни 1941 година. Падналите в тези боеве са безсмъртни — с цената на своя живот те спасиха мнозина от неизбежна гибел: Япония отказа да започне с Германия война срещу СССР.
	Ударите по Квантунската армия отекнаха като мощно ехо в Европа. В средата на август 1939 г. хитлеристкото ръководство отхвърли предложението на Токио за създаване на троен военен съюз, в който да участват Германия, Италия и Япония. Берлин предпочете да сключи пакт за ненападение със Съветския съюз, подписан на 23 август 1939 година. Този пакт внесе объркване в лагера на агресорите, доведе до това, че те не се включиха едновременно във Втората световна война. На 25 август правителството на Хиранума в Япония, при което бе замислен Халхъйн Гол, подаде оставка. Озлоблението на Токио към „вероломния“ съюзник — Германия — бе просто неописуемо.
	А Жуков? Докато ставаха тези епохални събития, тласък за които бе и победата на Халхъйн Гол, командващият корпус се бе посветил изцяло на една добре позната и любима работа — той укрепваше бойната мощ на съветските войски, предпазили съюзна Монголия от агресора. Работа имаше много и той й се отдаде с присъщата му енергичност. Заповяда участниците в боевете да бъдат изпратени по частите, още непомирисвали барут, за да им предадат своите завоювани с кръв знания и опит. Цялата есен, зима и пролет преминаха в интензивни занятия. Жуков предвкусваше как ще изведе войските на тактически учения в полето. Ето вече година, откакто е в Монголия.
	Москва издаде друго разпореждане.
	Маршалът на Съветския съюз М. В. Захаров, началник на Генералния щаб в края на шестдесетте и началото на седемдесетте години, отбелязва: „Ръководството на Генералния щаб постъпи съвсем правилно, като за командващ групата съветски войски в Монголия издигна кандидатурата на Г. К. Жуков. На него съвсем основателно се възлагаха големи надежди. И наистина, ръководейки многочислени войскови съединения в степите на Монголия, той прояви в бойни условия своята изключителна военна дарба. Партията и съветското правителство откриха в него военачалник с голям мащаб.“
	В началото на май 1940 г. Г. К. Жуков бе върнат в Съветския съюз. Както винаги през живота си, той се стегна набързо за път. Напускаше войските, които вече бе обикнал, с твърдата увереност, че влязат ли отново в бой, те достойно ще изпълнят всяка задача. „Неслучайно — ще напише той в спомените си — съединенията, които през 1939–1940 г. се намираха в Монголия, след прехвърлянето им през 1941 г. в Подмосковието се сражаваха с немците изключително добре.“
	През май 1940 г. Жуков бе удостоен със званието армейски генерал.


>	В навечерието

>>	Ново назначение

	Ето я и майска Москва. Народният комисариат на отбраната на Арбатския площад. На продължаващите късно след полунощ заседания Г. К. Жуков щедро споделяше своите наблюдения, правеше задълбочени изводи за боевите възможности на червеноармейските части.
	Изслушваха го с голямо внимание. Върховното командване на въоръжените сили вече живееше по законите на военното време. На 1. септември 1939 г. с нападението срещу Полша хитлеристка Германия подпали Втората световна война. Пактът с Германия позволи на Съветския съюз да спечели време, за да укрепи у отбранителната способност на съветската страна. Под ударите на вермахта панска Полша се сгромоляса и на 17 септември 1939 г. Червената армия тръгна на освободителен поход, като взе под своя закрила населението на Западна Украйна и Западна Белорусия. Съветската граница бе преместена със стотици километри.
	Чак до края на пролетта на 1940 г. Англия и Франция, формално обявили война на Германия след нападението срещу Полша, не започнаха бойни действия против хитлеристите. Дотогава се водеше „странната война“. Но когато Жуков се завърна в Москва, пожарът на войната на Запад започваше да се разгаря. През април Германия окупира Дания и пристъпи към завземане на Норвегия. Англия и Франция изпратиха в Норвегия малък контингент войски, но на Западния фронт както и преди беше спокойно…
	Поредното съвещание в Народния комисариат на отбраната бе прекъснато — обаждаха се от Кремъл. При Й. В. Сталин се бяха събрали членовете на Политбюро Трудно е да се опише вълнението на Жуков, обзело го, когато той за пръв път прекрачи прага на кабинета, станал му по-късно твърде познат. Той, строевият генерал, се бе изопнал като струна. Сталин се ръкува сърдечно с него, припали лулата си и след кратка пауза попита за това, с което Жуков живееше през последната година: мнението му за японската армия. Веднага се създаде непринудена обстановка.
	Г. К. Жуков подробно описа онова, което бе видял и което познаваше. Нови въпроси, този път за съветските войски. Жуков даде висока оценка на танкистите, артилеристите, летците. Не скри, че стрелковите войски трябва още да се учат. Той изрази мнение, че е необходимо бронетанковите и механизираните части в състава на армията да бъдат увеличени. Но предупреди, че танковете БТ-5 и БТ-7 с бензинов двигател са взривоопасни. В делова обстановка Сталин и другите членове на Политбюро обсъдиха редица въпроси. В заключение Сталин каза:
	— Сега вие имате боен опит. Поемете Киевския военен окръг и използвайте опита си в подготовката на войските.
	Неочаквано предложение. Ставаше въпрос за най-големия по онова време военен окръг в СССР. От Монголия направо на пост — лице в лице с фашистка Германия. Последната година Жуков беше далеч от Европа и знаеше какво става там само от вестниците. Пък и нямаше навика да се раздвоява с неща, които го отклоняваха от непосредствената му работа. Затова пък му се бе отворил случай да си изясни мнението на Сталин за причините за „странната война“.
	— С какво си обяснявате твърде пасивния характер на войната на Запад и как според вас ще се развият по-нататък бойните действия? — попита Жуков.
	Сталин се усмихна:
	— Френското правителство на Даладие и английското правителство на Чембърлейн не искат да воюват сериозно с Хитлер. Те все още се надяват да го тласнат към война със Съветския съюз. През 1939 г. отказаха да създадат заедно с нас антихитлеристки блок и така всъщност искаха да развържат ръцете на Хитлер за евентуална агресия срещу Съветския съюз. Но от това няма да излезе нищо. Ще има да си плащат за недалновидната политика.


>>	В надпревара с времето

	Разплатата започна на 10 май 1940 г. — хитлеристка Германия откри настъплението на Запад. За месец и половина бе превзета Франция, Англия се оказа сама срещу победоносна Германия и намесилата се във войната Италия. Радио Берлин излъчваше самохвалните бюлетини от щаба на фюрера.
	Г. К. Жуков жадно следеше новините от Запад, внимателно изучаваше хода на бойните действия във Франция. Светът бе потресен от хитлеристкия „блицкриг“ — мълниеносната война. Радиото и вестниците на капиталистическите страни, описвайки панически външната страна на събитията, бяха изпаднали в ужас: под оглушителните сирени на пикиращите бомбардировачи немците разсичаха с танкови клинове отбраната на англо-френските войски. Механизираните войски се носеха само напред, без да обръщат внимание на фланговете, и сееха суматоха и смърт. От небето се сипеха германски парашутисти…
	Жуков, кадрови военен, не се поддаваше на емоциите, а гледаше на нещата по същество: на какво се сковават стратегията и тактиката на вермахта, в какво е силата му? Мрачна усмивка се мяркаше по лицето му, когато му попадаха снимки на хората с къси сивкави мундири и с автомати, разпръснали френските и английските войски. От късите кончови на ботушите стърчат запасни пачки, на главите — познатите му от предишната война каски с отвратителна форма. Всеки един от тях е нищо, но взети заедно, те са победители!
	Може би някаква особена техника? Едва ли. Та французите и англичаните разполагат с не по-лоши танкове и самолети, пък и имат числено превъзходство. Но затова пък хитлеристите се съсредоточават в определени направления и напредват масирано, като безогледно си пробиват път.
	Постепенно картината се изясни — хитлеристите винаги разчитаха на внезапността, всяваха паника, която далеч изпреварваше настъпващите им войски. Това се подкрепяше от голяма организираност и дисциплина. Немският педантизъм, граничещ с шаблона, бе впечатлил дълбоко Жуков още през Първата световна война.
	Но тогава двигателят все още не беше основа на военната техника. Оттук и внезапността… За нея трябва да се подготвят войските.
	Никой от съветските военачалници не се съмняваше, че съвсем наскоро ще им се наложи да се срещнат в бой с вермахта. Войната надвисваше неумолимо.
	Съветските командващи и най-вече Жуков разбираха, че ще трябва да се сражават с най-силната армия от капиталистическия свят, изключително жестока, е много опитен офицерски корпус.
	Отново и отново Георгий Константинович мислено се връщаше към онова, което знаеше за врага. През Първата световна война бе служил в кавалерията. Бе се сражавал с немците и прекара две години на фронта — бе мобилизиран през 1915 г. като редник, скоро след това бе станал подофицер, бе получил два Георгиевски кръста за пленяване на немски офицер и за тежко раняване.
	Дойде Великият Октомври. И само тежките болести — петнистият и възвратният тиф, му попречиха да встъпи в Червената армия още в първите дни след създаването й. След като оздравява, през август 1918 г. той става доброволец в кавалерията на Червената армия, за да свърже живота си с нея.
	„На 1 март 1919 г. — спомня си Жуков — бях приет за член на РКП (б). Оттогава съм забравил много неща, но деня, когато бях приет за член на партията, съм запомнил за цял живот. Оттогава всички свои мисли, желания и действия се старая да подчинявам на задълженията си като партиен член, а когато трябваше да се сражавам с враговете на родината, аз като комунист не забравях изискването на нашата партия да бъда пример на беззаветно служене на своя народ.“
	Не след дълго в напрегнатите боеве червеноармеецът Жуков израсна в червен командир комунист. Той се сражаваше с уралските белоказаци, воюваше на фронта срещу войските на Деникин и Колчак, а в края на Гражданската война участваше в ликвидирането на бандите на Антонов. Край Царицин бе ранен, край станица Степная — контузен. Жуков завърши Гражданската война като командир на ескадрон.
	Макар че враговете бяха победени, младият командир комунист нито за миг не се съмняваше, че в сложната и противоречива международна обстановка Съветската страна си е спечелила само кратка почивка. Да, това беше така и Червената армия трябваше да се готви за нови схватки. И негов дълг бе да мобилизира за тях поверените му части, никога да не забравя — животът е в постоянно движение, а заедно с него се менят и методите, и средствата за въоръжена борба.
	Жуков успешно напредва в службата: от 1933 до 1936 г. командва 4-та донска кавалерийска дивизия, а през 1937 г. оглавява кавалерийски корпус. Едновременно с това се учи, учи се упорито и интензивно. През 1925 г. Жуков е на едногодишен курс за командния състав на кавалерията, а през 1930 г. — на академичен курс за висшия команден състав. Партията прави всичко, за да създаде опитни командири.
	Той работеше рамо до рамо с командирите, които като прославени маршали и генерали изведоха до победа през 1941–1945 г. Червената армия. Маршалът на Съветския съюз И. Х. Баграмян си спомня: „Сред всички нас той се отличаваше не само с желязната си упоритост при постигане на поставената цел, но и с изключително оригиналното си мислене. На занятията често ни изненадваше. Решенията му винаги предизвикваха разгорещени спорове и той умееше да ги отстоява с рядка логичност. Добре познавах способностите му и никак не се учудвах на неговия смайващ дори за ония години възход. За разлика от някои военачалници отпреди войната Г. К. Жуков притежаваше не само военна дарба, без която в годините на военни изпитания бе невъзможно да стане пълководец, но и твърд характер; той бе безпощаден към недобросъвестните… Биеше на очи и още една черта от характера на Жуков. Ако искаше да постигне нещо, той никак не обичаше да върви към целта, както казват, «с бавна крачка, в страхлив зигзаг». В такива случаи вървеше само напред.“
	През 1936 г. Г. К. Жуков бе награден с орден „Ленин“ за успехите си в бойната подготовка на войските, а през юли 1938 г. бе издигнат за заместник-командващ Белоруския военен окръг. На отговорния пост талантът му на военачалник и умел възпитател на войските се разгърна в цялата си широта. Георгий Константинович опозна територията на Белорусия, където всъщност мина цялата му военна служба на командир в кавалерията. И след броени години, през Великата отечествена война, тук той поведе войските си против вермахта.
	Неговата взискателност към подчинените отговаряше на заплахата, надвиснала над Съветския съюз. „Упрекваха ме — откровено пише Жуков — в прекалена взискателност, която според мен е задължителна за командира болшевик. Като хвърля поглед назад, ми се струва, че понякога наистина съм бил прекалено взискателен и невинаги съм бил сдържан и тактичен към моите подчинени и техните грешки. Изваждаше ме от равновесие една или друга недобросъвестност в работата, в поведението на военнослужещия. Някои не разбираха това, а аз явно бях недостатъчно снизходителен към човешките слабости.
	Разбира се, сега виждам по-добре тези грешки, житейският опит учи. Въпреки всичко и днес смятам, че никой няма право да се наслаждава на живота за сметка на чуждия труд. А особено важно е да го осъзнаят военните, които на бойното поле първи ще трябва да защитават родината, без да щадят живота си.“
	Цялото лято и есента на 1940 г. в граничните окръзи се провеждаха интензивни учения в условия, близки до бойните. Войските трябваше непрекъснато да бъдат в състояние на бойна готовност. Учения имаше денем и нощем, във всякакво време. През тези месеци Жуков почти не се мяркаше в щаба на окръга в Киев. Той бе постоянно сред войските. Командващият окръга бе взискателен към себе си и към другите — трябваше да усвоят онова, което действително ще им бъде необходимо по време на война. През септември 1940 г. премина успешно прегледът на няколкото учения, на които присъства народният комисар на отбраната, маршалът на Съветския съюз С. К. Тимошенко.
	Времето не чакаше. Още от лятото на 1940 г. от другата страна на границата хитлеристите планомерно се подготвяха за нападение срещу Съветския съюз. На 31 юли 1940 г. Хитлер събра в Главната квартира в Бергхоф висшия генералитет на вермахта. Началникът на Генералния щаб на сухопътните войски Ф. Халдер прилежно е записал наставленията на фюрера: „Русия трябва да бъде ликвидирана. Срок — пролетта на 1941 година. Колкото по-бързо разбием Русия, толкова по-добре. Операцията ще има смисъл само ако с един стремителен удар разгромим цялата държава наведнъж. Не е достатъчно да превземем само част от територията.“
	Халдер е подчертал думите на Хитлер: „Първи удар: Киев, излизане на Днепър.“ Там, където Г. К. Жуков подготвяше поверените му войски. На 30 септември Халдер отбелязва: „Руските войски усилено усъвършенстват своите бойни умения.“
	Още през есента на 1940 г. в щабовете на вермахта започна серия щабни игри — по карта проверяваха в детайли предстоящата агресия. Престъпниците във военни мундири пресмятаха как по-добре да разгромят Съветския съюз. На карта излизаше добре. На 5 декември 1940 г. Хитлер отново събра своите командващи. Той им внушаваше:
	„Руснаците ни отстъпват по отношение на въоръжението…
	Руснакът е непълноценен. Армията няма истински командири…
	Настъпвайки срещу руската армия, не трябва да я струпваме пред себе си, тъй като това е опасно. Още от началото трябва да настъпваме така, че да раздробим руската армия на отделни групи и да ги задушим в обкръжение.“
	Точно след една година в снеговете край Москва тези думи звучаха доста по-различно в ушите на хитлеристките генерали…
	Но тогава всичко изглеждаше прекрасно. Трите големи щабни игри приключиха с одобряването на плана „Барбароса“, утвърден от Хитлер на 18 декември 1940 година. Основният замисъл — Съветският съюз да бъде разгромен в светкавична кампания до есента на 1941 г. и хитлеристите да излязат на линията Волга — Архангелск.
	Едва ли самоуверените Хитлерови генерали са предполагали, че докато те дръзко „са сразявали“ на карта СССР, в съветския Генерален щаб вече са се обсъждали възможните варианти на войната в случай на нападение от страна на Германия. Целия октомври на 1940 г. Г. К. Жуков работи над изключително сериозния доклад „Характер на съвременните настъпателни операции“. В края на декември 1940 и през първата половина на януари 1941 г. в Москва бе проведено съвещание на Върховното командване на Червената армия, в което участваха и професори от военните академии. На съвещанието присъстваха членовете на Политбюро на ЦК на ВКП (б). Й. В. Сталин следеше работата му.
	Когато на трибуната се появи Г. К. Жуков (съвещанието започна с неговия доклад), присъстващите бяха смаяни от задълбочените му и смели разсъждения. Ясно изричайки всяка дума, той обрисуваше недвусмислено стратегията и тактиката на потенциалния враг. Жуков доказа убедително, че с ударната си сила танковите съединения, действащи съвместно с авиацията, могат да направят пробив не само при полева, но и при укрепена многополосна отбрана. В пробива трябва да бъдат въведени войски за разгръщане на успеха, което ще позволи да постигнат решаващи резултати. Необходимо е не да чакат пасивно ударите, а да разполагат с мощни подвижни войски, с танкови и механизирани съединения от типа „дивизия–корпус“. Жуков наблегна много сериозно: пред лицето на най-силната армия на Запада не бива да губим нито минута, трябва да посрещнем в пълна бойна готовност нейния яростен натиск.
	Колко широко е оперативното мислене на докладчика пролича веднага след съвещанието — в голямата стратегическа игра. Разиграваше се началният период на войната. Жуков играеше „западните“ (немците).
	По план се предвиждаше да докажат убедително — „източните“ ще успеят да отразят настъплението на „западните“ северно от Припят, а след това да преминат в решителна атака. В играта се получи друго — „западните“ с три мощни удара пробиха укрепените райони на „източните“, „разгромиха“ частите им и излязоха в района на р. Лида. Играта изобилстваше с драматични за източната страна моменти. Те, както се разбра, в много отношения приличаха на ситуациите, възникнали след 22 юни 1941 г., когато фашистка Германия нападна Съветския съюз.
	Командващите на „източните“ дойдоха на разбора на играта при Сталин доста стъписани. Те се опитаха колебливо да се оправдаят, като изтъкнаха, че са изгубили само в играта. Ядосан, Сталин не прие обясненията. Думата взе „победителят“ Жуков. Той посочи, че е необходимо грамотността на висшия команден състав да бъде повишена. А след това анализира причините, поради които укрепените райони не са устояли на натиска на „западните“ — те бяха построени твърде близо до границата. А трябва да са по-навътре в страната, настояваше Жуков. Атмосферата на разбора се нажежи. Към Жуков бе отправен рязък упрек: укрепените райони се строят по утвърдени планове. В разгарящата се полемика звучаха имената на крупни военачалници. На Жуков не му оставаше друго, освен да прекрати изказването си и да седне.
	На другия ден Сталин повика Жуков и му съобщи: Политбюро е решило да го назначи за началник на Генералния щаб. Жуков изобщо не бе го очаквал. Той изтъкна, че никога не е служил в щабове.
	Навъсен, Сталин повтори предложението, като подчерта: „Това е решение на Политбюро.“ Войникът трябва да се подчинява. От 1 февруари 1941 г. Жуков стана началник на Генералния щаб.


>>	Началник на Генералния щаб

	Работният ден на началника на Генералния щаб в тези трескави предвоенни месеци продължаваше до 5–16 часа почти без почивни дни. Жуков често оставаше да нощува в кабинета си. Също тъй напрегнато работеше и апаратът на Генералния щаб. Генералите и офицерите, които работеха с Жуков, знаеха: те не могат, нямат право да пропуснат нищо. Страната е пред война.
	В навечерието на 1941 г. Съветският съюз притежаваше мощна икономика. През всяка от двете предвоенни петилетки промишленото производство бе удвоено. 1941 бе четвъртата година от третата петилетка, през която също се предвиждаше промишленото производство да се увеличи приблизително два пъти. На военни релси се поставяше целият огромен промишлен потенциал, без който е немислимо да се води съвременна война. Въпросът, който изникваше и който Генералният щаб трябваше незабавно да реши, бе: как най-рационално да се използват военните ресурси, така че неминуемата агресия да бъде отразена.
	Военната теория бе на висота. Положенията в уставите и наръчниците на войските бяха съобразени с новите възгледи за характера и начините за водене на бой. Но всеки боец и командир трябваше да се запознае с постигнатото от военната теория. Това беше титанически, огромен труд, ръководен от Народния комисариат на отбраната и от Генералния щаб. Отговорността за всичко това лежеше върху плещите на Тимошенко, на Жуков, на цялото ръководство на Народния комисариат на отбраната.
	В навечерието на войната трябваше с максимална точност да бъде определена посоката на главния удар на вермахта, в случай че хитлеристка Германия се реши на агресия. Докато Жуков бе в Киевския окръг и сега в Москва, за най-опасно стратегическо направление се смяташе югозападното. Сталин твърдеше, че без да завземе украинската пшеница, донецките въглища, а след това кавказкия нефт, Хитлер едва ли ще може да води продължителна война. Следователно основният удар ще бъде насочен към Украйна. Това определяше разпределението на силите на Червената армия. От гледна точка на войната като цяло предположението се оказа правилно. Но в началния период на войната съгласно с плана „Барбароса“ хитлеристкото ръководство удари в западното направление — в Белорусия. Това недоглеждане значително усложни отразяването на агресията в първите седмици на войната.
	Пълководец на съвременната война, Жуков отреждаше първо място на стремителните действия на танковите и механизираните съединения с мощна поддръжка от въздуха. Той ускори формирането на двадесетте механизирани корпуса. Не веднага и не отведнъж успя да убеди Сталин, че неговото становище е правилно. То бе подкрепено с решение едва през март 1941 година. Решение правилно, само че ресурсите! За да бъдат формирани тези корпуси, бяха необходими 16,6 хиляди танка нов образец, а общо 32 хиляди танка!! От януари 1939 до 22 юни 1941 г. съветската промишленост произведе повече от 7 хиляди танка. От новите танкове — прославените Т-34 и КВ, имаше само 1861. Когато избухна войната, бяха сформирани по-малко от половината от корпусите, за които настояваше Жуков. И то ненапълно. Но взетият курс бе правилен, формираните тогава корпуси казаха своята дума в хода на войната.
	Докато новите съветски танкове по всички показатели превъзхождаха германските, 75–80 на сто от самолетите, произвеждани в Съветския съюз, отстъпваха на немските. От януари 1939 до 22 юни 1941 г. съветската авиация получи 17 745 бойни самолета, от тях само 3719 бяха нови образци. У Жуков възникнаха претенции към отбранителната промишленост и той заби тревога. На една среща със Сталин заяви без заобикалки: „Германците имат добра авиация, техният авиационен състав взаимодейства отлично със сухопътните войски. Що се отнася до материалната част, нашите нови изтребители и бомбардировачи не са по-лоши от германските, дори са по-добри от тях. Жалко само, че са твърде малко.“
	Жуков напомняше, че съветската артилерия, която във всяко едно отношение е превъзходна, разполага с недостатъчни запаси от снаряди, особено гаубични, противотанкови и зенитни. Сталин слушаше внимателно, без да го прекъсва. Когато Жуков свърши, той, без да го оспорва, го посъветва да се съобразява с реалните възможности, вместо „да фантазира за неща, които засега не можем да осигурим материално“. Правителството взе мерки, за да ускори работата на отбранителната промишленост.
	Това се обясняваше не с недооценяване на военната опасност. Ставаше въпрос за предполагаемите срокове за избухването на войната. В Москва все пак се надяваха, че мирът ще бъде запазен поне до 1942 година. Смяташе се, че предложенията на Жуков са преждевременни, че те ще създадат затруднения в изпълнението на народностопанските планове.
	Й. В. Сталин се стремеше да отдалечи въоръжения конфликт, за да може страната да се подготви по-добре. Той бе политик, Жуков — военен, а старата аксиома гласи: войната е продължение на политиката с други средства. Разсъждавайки като политик, Сталин се страхуваше да не даде на хитлеристите повод за нападение срещу Съветския съюз. През март 1941 г. народният комисар на отбраната С. К. Тимошенко и Г. К. Жуков отправиха към Сталин молба запасният състав на армията да бъде мобилизиран и обучен според последната дума на военното дело. Отначало Сталин отказа, тъй като сметна, че германците биха могли да използват подобна мобилизация и да обявят война. Все пак в края на март–началото на април бяха мобилизирани 800 хиляди души, които попълниха най-вече дивизиите в граничните окръзи. През юни 1941 г. в Червената армия и флота имаше около 5 милиона души, докато хитлеристка Германия държеше във въоръжените си сили 8,5 милиона души.
	В края на живота си Г. К. Жуков размишлява много за събитията в навечерието и в началото на голямата и страшна война, натрапена от фашизма на Съветската страна на 22 юни 1941 година. Изводът му е недвусмислен: в най-важните, основните насоки „партията и народът бяха подготвили родината за отбрана. Казвам го не за да снема от себе си част от отговорността за пропуските през онзи период. Всъщност всеки здравомислещ човек разбира, че даже на високия пост началник на Генералния щаб на Червената армия не може за четири месеца и половина да постигнеш всичко“.
	Г. К. Жуков пише за това с присъщата на войника скромност. Той направи много. От пролетта на 1941 г към западните граници от вътрешните военни окръзи започнаха да се придвижват нови войски — 28 дивизии. Жуков успя да ускори работите в укрепените райони.
	На 22 юни 1941 г. от Баренцово до Черно море, тоест по фронт от четири хиляди и петстотин километра и 400 километра навътре в страната, бяха съсредоточени 170 съветски дивизии. Граничните окръзи и флотът разполагаха с общо 2,7 милиона души, с около 1500 нови средни и тежки танка Т-34 и КВ, с над 1500 самолета съвременен тип. Освен това имаше много самолети стар модел и стари леки танкове. Обаче частите и съединенията се поддържаха съгласно с щатовете от мирно време и имаха строги заповеди да не се поддават на провокации.
	А пред западните граници на Съветския съюз Германия бе струпала основните си сили. Подготвяха се и нейните сателити — Финландия, Румъния и Унгария. Общо 190 дивизии, от които 153 германски. Изправените срещу СССР фашистки пълчища наброяваха 5,5 милиона души, около 5000 самолета, 4300 танка. Те превъзхождаха почти два пъти съветските войски в граничните окръзи.
	Агресорите, подготвили предварително нападението, бяха създали в редица участъци още по-голямо превъзходство — 3–4 пъти, а там, където бяха запланували главните удари, то бе огромно. Германските войски имаха и голям боен опит — от окупирането на Франция до завземането на Югославия и Гърция.


>>	Фашизмът носеше гибел

	Докато се съсредоточаваха ударните вражески групировки, на редица съвещания Хитлер внушаваше на висшите чинове от вермахта: войната трябва да бъде гибелна за тях. На съвещанието от 17 март 1941 г.: „Във Великорусия трябва да се приложи най-жесток терор.“ На 30 март Хитлер почти два часа и половина поучава командващите: става въпрос за „борба на две идеологии… за борба срещу Русия; трябва да бъдат унищожени болшевишките комисари и комунистическата интелигенция. Тази война коренно ще се отличава от войната на Запад. На Изток сама по себе жестокостта е от огромна полза за бъдещето“.
	В същия дух вермахтът незабавно издаваше заповеди: какво да е отношението към гражданското население и към „комисарите“. Техният смисъл е да бъдат изтребени физически комунистите и всички, които оказват съпротива или са заподозрени в това. След войната германските генерали смятаха, че тези заповеди са една от причините за поражението на Германия. Генерал Гудериан си спомня: заповедта „отменяше задължителното прилагане на военно-углавните закони спрямо военнослужещи, виновни за грабежи, убийства и насилия над гражданското население и военнопленниците. Такава заповед само спомагаше за разхлабването на дисциплината“. Фелдмаршал Е. Манщайн: „Всички пленени политически комисари от Червената армия — носители на болшевишката идеология, трябваше незабавно да бъдат разстрелвани. Изпълнението на тази заповед поставяше под въпрос не само честта на войските, но и техния морален дух.“
	Генералите разсъждаваха като професионалисти. Дори след поражението те не се разделиха със своите фантастични мечти. Както отбелязва същият този Манщайн, Хитлер „предполагаше, че ще успее да разгроми във военно отношение Съветския съюз с една-единствена кампания. Но ако това изобщо бе възможно, щяхме да успеем само в случай че подкопаехме съветската система отвътре“. Победеният Манщайн повтаряше азбучни истини — със заповедта си да бъде унищожаван авангардът на съветското общество — комунистите, Хитлер искаше именно да подкопае силата на съпротивата в съветската страна.
	Когато на 14 юни 1941 г. върхушката на нацисткия райх и върховното командване се събрали в имперската канцелария в Берлин за последен инструктаж и пак изслушали двучасова реч на Хитлер, неговият най-близък помощник Гьоринг възкликнал: фюрерът ще поведе Германия към победа, каквато постигнахме на Запад! Хитлер рязко го поправил:
	— Това, Гьоринг, ще бъде нашата най-тежка битка, най-тежката!
	Объркан, Гьоринг попитал защо.
	— За пръв път ни предстои да се сражаваме срещу идеологически враг, фанатичен идеологически враг.
	Разбира се, никой не знаеше какво се е говорело зад гранитните стени на имперската канцелария, където злодеите се събрали в дълбока тайна. Но Комунистическата партия, правителството и, разбира се, Генералният щаб не забравяха нито за миг, че предстоящата война неизбежно ще има класов характер. Че именно комунистите ще бъдат в първите редици на защитниците на родината, циментирайки Червената армия. Мощта на съветската държава е в единството на партията и народа.
	Г. К. Жуков се смяташе за войник на партията и бе на мнение, че идейно-политическата работа сред младежта е залог за осигуряване на висок боен дух в армията, изправена пред най-тежката война в историята на човечеството. През 1940 и началото на 1941 г. на партийнополитическа работа в армията бяха изпратени хиляди и хиляди комунисти. В навечерието на войната приблизително 13 на сто от личния състав на Червената армия бяха комунисти, а 40 на сто — комсомолци. Нямаше нито един взвод без комунисти.
	Армейският генерал, комунистът Г. К. Жуков разчиташе на тях. „В чуждестранната политическа литература — пише той в края на шестдесетте години — и досега се срещат определения за комунистите, за партийните работници като за някакъв «елит», привилегирована прослойка в нашето общество. Като военен бих пожелал на всяка една страна да има подобен «елит», чиито представители да могат беззаветно и героично да умират за своята родина.“…


>	Великата отечествена

>>	Врагът нападна

	Това бяха най-дългите дни през годината — беше юни, но времето не достигаше, до късно през нощта светеха прозорците в огромната сграда на Арбатския площад. Там се помещаваше Генералният щаб. Жуков работеше по 18–19 часа в денонощие. Той чувстваше, че военната заплаха може да се разрази всеки момент. И народният комисар на отбраната С. К. Тимошенко, и Г. К. Жуков настояваха да бъдат приведени в бойна готовност войските от граничните окръзи и първите им ешелони да бъдат развърнати по плановете за прикриване на границите.
	Тежки разговори със Сталин. Той протакаше. След един такъв разговор в Кремъл, пише в спомените си Жуков, „реших да се поразходя малко пеша. В Александровата градина край Кремъл лудуваха безгрижни деца. Спомних си за дъщерите си и някак особено остро почувствах каква огромна отговорност лежи върху всички нас за децата, за тяхното бъдеще, за цялата страна“.
	По-късно, след много години, Жуков ще разбере причината за колебанията на Сталин — при него се е стичала цялата информация, той не е изключвал, че доста врагове на Съветския съюз бързат да го въвлекат час по-скоро във война. Сталин все още не е губел надежда, че ще успее да отложи войната, и е правел всичко възможно да не дава повод на Берлин, с който той да оправдае агресията си.
	Вечерта на 21 юни доложиха на Жуков: един немски фелдфебел дезертьор съобщил, че на 22 юни Германия ще започне война против СССР. Жуков и Тимошенко се явиха незабавно в Кремъл. Първият въпрос на Сталин:
	— Да не би германците да са ни пратили тоя дезертьор нарочно, за да провокират война?
	Тимошенко и Жуков отговориха категорично с „не“. Не ставаше въпрос само за един германски фелдфебел, неговото бягство при съветските граничари бе последният щрих на фона на общата тревожна картина. След известно колебание Сталин се съгласи да разпрати по граничните окръзи директива — възможно е германците да нападнат СССР на 22 или 23 юни. Директивата предвиждаше през нощта срещу 22 юни тайно да се заемат позиции край огневите точки на укрепените райони, до разсъмване авиацията да бъде разсредоточена по полевите летища, всички части да бъдат приведени в бойна готовност. В 0 часа и 30 минути директивата бе предадена. Но още преди разсъмване на 22 юни на редица места в граничните окръзи хитлеристката агентура наруши телефонната връзка. Директивата не стигна навреме в щабовете, а много части изобщо не я получиха.
	В онази нощ на 22 юни ръководството на Народния комисариат на отбраната не спеше. Телефоните в кабинета на Жуков работеха непрекъснато, нарастваше потокът от тревожни новини. Обстановката се изясни малко след 3 часа сутринта — германската авиация бе атакувала съветските летища, посипаха се бомби и в граничните градове. След четири часа всяка минута постъпваха донесения: под прикритието на ураганен артилерийски огън германците са преминали съветската граница. Война!
	Този страшен ден е останал завинаги в паметта на Жуков. В 4,30 часа сутринта се събра Политбюро, на него дойдоха и Тимошенко и Жуков. Скоро последва съобщение: Германия е обявила война. Тягостно мълчание. Пребледнял, Сталин се замисли. Продължителната пауза бе прекъсната от резкия глас на Жуков: трябва незабавно да атакуват с всичките си сили нахлуващия враг и да го спрат. Предложението явно се стори меко, чуха се реплики: не да се „спре“, а да се „унищожи“. Така и заповядаха на войските. Твърде скоро се изясни, че заповедта не отговаря на създалата се обстановка — частите, водили до вчера мирен живот, просто не можеха да мерят сили с готовия на всичко агресор.
	Танковите колони на вермахта вече проникваха навътре в страната. Вдигнатите по тревога съветски части влизаха веднага в бой с врага. Изживели ада на масираните въздушни удари, те преминаваха една по една към действие. Небето почерня от германски самолети, а съветската авиация по летищата бе заварена неподготвена и понесе тежки загуби: още през първия ден на войната бяха унищожени 1200 самолета. Това рязко усложни организирането на отпора срещу врага.
	Макар че съпротивата не бе организирана, още през първия час на войната врагът се натъкна на борба, каквато не бе виждал на Запад. Граничните застави се сражаваха до последния човек, започна героичната отбрана на Брестката крепост, съветските летци се биеха самоотвержено, а в крайни ситуации предприемаха таран. Във въздушните боеве на 22 юни бяха унищожени около 200 вражески самолета. Бойците и командирите извършваха многобройни подвизи, за някои от които научихме по-късно, а за други — чак след войната. Всъщност Германия започна да губи войната от момента, в който първият немски войник прекрачи съветската граница.
	В историческа ретроспектива това не буди съмнение. Но тогава, в първия ден на войната Г. К. Жуков се мъчеше да се ориентира в противоречивите донесения, за да вземе обосновани решения. Към един часа на обяд му се обади Сталин. Той каза ядосано: командващите фронтовете (бяха създадени три фронта: Северозападен, Западен и Югозападен) „са се пообъркали“. Сталин заповяда на Жуков незабавно да замине със самолет за щаба на Югозападния фронт, да се ориентира в обстановката и да помогне на място. Жуков трябваше да отпътува като представител на току-що създадената Ставка на Главното командване.
	Позвъни веднага у дома, съобщи, че заминава, и след по-малко от час вече беше във въздуха. Късно същата вечер той пристигна в щаба на фронта в Тернопол. Тутакси му се обадиха от Москва. Заместникът му, генерал Н. Ф. Ватутин, му съобщи: Сталин е издал нова директива — съветските части да преминат в контранастъпление, да разгромят врага по основните направления и да навлязат в негова територия.
	— Но ние не знаем къде и с какви сили нанася противникът ударите си — възрази Жуков. — Не е ли по-добре да разберем до сутринта какво става на фронта и едва тогава да вземем съответното решение.
	— Споделям вашето мнение, но този въпрос вече е решен — отговори Ватутин.
	Заповедта си беше заповед и за началника на Генералния щаб, който сега бе в Тернопол.
	Маршалът на Съветския съюз И. Х. Баграмян, тогава полковник, оглавяващ оперативния отдел в щаба на Югозападния фронт, е оставил бележки за броените дни, през които Жуков е бил на фронта. Каквито и вътрешни съмнения да са измъчвали началника на Генералния щаб, той е дал на подчинените си пример за дисциплинираност. „Георгий Константинович Жуков, който се отличаваше с това, че организираше и ръководеше ясно и конкретно войските, одобри взетото от командването на фронта решение и предложи, без да губим време, да издадем заповед за подготовката на контраудара.“
	След като информира накратко Генералния щаб за общата обстановка на фронта, Жуков отиде в частите.


>>	Фашистките танкове горят

	Според плана „Барбароса“ германската група армии „Юг“ трябваше „да унищожи руските части, намиращи се в Украйна, още преди те да излязат на Днепър. За тази цел основния си удар те трябваше да нанесат от района на Люблин с общо направление към Киев“. В изпълнение на този план мощната 1-ва танкова група на Клайст, след като направи 50-километров пробив във фронта, се понесе на изток. Жуков и командващият фронта генерал-полковник М. П. Кирпонос решиха да нанесат контраудар по двата фланга на врага от север и от юг, като начало с четири механизирани корпуса.
	От 23 юни в района на Луцк–Броди–Ровно цяла седмица бушуваше насрещно танково сражение, в което от двете страни участваха повече от хиляда танка. Докато обикаляше командните пунктове, Жуков според думите му си спомнил „славната 11-а танкова бригада, нейния командир — смелия бригаден командир М. П. Яковлев, и как той громеше с бригадата си противника през 1939 г. край хълма Баин Цаган на Халхъйн Гол. Да, тези хора ще се сражават не по-зле“. И те действително се сражаваха не по-зле, но обстановката беше друга.
	Върху страната внезапно се бе спуснал гърмящ звяр — въоръжени до зъби, отлично обучени танкови дивизии, които бяха формирани от млади убийци, надъхани с бълнуванията на фашистите за расово „превъзходство“. Макар че настъпващата група германски части превъзхождаше по численост съветските подразделения, които Жуков и Кирпонос бяха успели да съберат набързо и да хвърлят срещу нея, под натиска на съветските танкисти тя спря, а на места дори отстъпи. Полетяха молби за помощ към върховното командване на вермахта, редица германски дивизии бяха обърнати срещу съветските механизирани корпуси. За попълнение на групата на Клайст пристигнаха стотици танкове! На 26 юни Халдер, заемащ пост, съответстваща на поста на Жуков — началник на Генералния щаб от другата страна на фронта, е отбелязал в дневника си: „Противникът, действащ срещу групата армии «Юг», има твърдо и енергично ръководство. Той непрекъснато докарва от вътрешността на страната нови, свежи сили против танковия ни клин.“ Отбелязвайки „значителните загуби“ на хитлеристките войски, той неочаквано завършва: „Ще се уповаваме на бога.“ На другия ден Халдер е записал: „… Руското командване в Украйна (трябва да му се отдаде дължимото) действа добре и енергично.“
	Ето какво пише Халдер още в първите дни на войната за сражението, ръководено от Кирпонос и от Жуков като представител на Ставката на Главното командване. Жуков трябваше да дава указания и препоръки, да внася поправки при решаването на най-различни въпроси. А те понякога бяха неочаквани за кадрови военен, във всеки случай теоретично не бяха от компетенцията на един армейски генерал. Например в отговор на твърдението на един от командващите, че тежките танкове КВ със 152-милиметрови оръдия стоят без снаряди, Жуков обяснява: „152-милиметровите оръдия КВ стрелят със снаряди 09–30 хг, затова се разпоредете да ви отпуснат незабавно бетонобойни снаряди 09–30 хг и ги използвайте. Ще громите с все сила танковете на противника.“ Налагаше му се да се намесва дори и в подбора на боеприпасите за оръдията!
	В ожесточените схватки на това грандиозно танково сражение край границата врагът често търпеше поражения и понасяше загуби. Обстановката се изменяше стремително, понякога хитлеристите, дошли като победители от Европа, бягаха на десетки километри от съветските танкове.
	Два пъти героят на Съветския съюз, генерал-полковникът от танковите войски В. С. Архипов тогава беше капитан, командир на разузнавателен батальон в танкова дивизия. С настъпването на нощта неговите танкисти нападнаха вражеска колона. В тази огнена нощ съветските танкисти подложиха на силен обстрел и унищожиха много вражески коли и леки танкове.
	Съмна се. Броните на съветските танкове Т-34 бяха почернели от сажди. Доложиха на Архипов, че един ранен немски офицер танкист моли да повикат „русиш командир“. „Той беше много зле и сякаш бълнуваше. Каза, че някакъв руски танкист е унищожил неговия танк. А четиридесета година във Франция — нима това беше война? Той е видял руската пехота край Сокал. Как е напредвала тя в щикова атака! На това му се вика война! Ето какво каза той, преводачът ни предаваше неговите думи, а на нас ни беше малко странно да слушаме този панегирик от устата на умиращия враг в ранното юлско утро, сред дима от горящите бензиновози.“
	В тези боеве бяха взети много пленници. „Пленниците — завършва Архипов — обикновено бързаха да заявят, че не са националсоциалисти, и на драго сърце даваха показания. Дълго след това, чак до Сталинград и Курската битка не видях сред хитлеристките войски такова психическо състояние, такава потиснатост и паника.“ Такива бяха първите последици за хитлеристките войскари от контраудара, подготвен с участието на Жуков.
	Баграмян си спомня как се е срещнал е Жуков веднага след като той се е върнал в ония тежки дни от частите: „Началникът на Генералния щаб бе навъсен. Жуков кимна мълчаливо в отговор на моя поздрав, от разговора с него разбрах, че той смята действията на командването на фронта за недостатъчно енергични и целеустремени. Според думите му много време се отделя за решаването на второстепенни задачи и твърде бавно върви съсредоточаването на корпусите. А е необходимо да се определи главната опасност и основните усилия да се насочат срещу нея. Такава главна заплаха са танковете и моторизираните групи на противника, вклинили се дълбоко в тила на нашата отбрана. Затова именно в тези направления трябва да бъдат хвърлени основните сили на фронта при поддръжката на цялата авиация. Само така ще бъде постигнат прелом в граничното сражение.“
	Но прелом не се получи, нещо куцаше във взаимодействието и управлението на войските, връзката подвеждаше, разузнаването не беше организирано добре. Жуков се надяваше да оправи положението. Кипящата му дейност бе прекъсната на 26 юни, когато го повикаха в Москва. Сталин настояваше да се върне незабавно — „на Западния фронт се е създала тежка обстановка. Противникът наближава Минск“. Когато същия ден Жуков пое със самолет за Москва, врагът не успя да постигне оперативен пробив в съветския фронт. Това се случи едва на 28 юни.
	По-късно, връщайки се към тези дни, Г. К. Жуков настояваше историците „да анализират до най-малките подробности“ това сражение, тъй като „в резултат именно на действията на частите ни в Украйна бе осуетен напълно още в самото начало вражеският план за стремителен пробив към Киев“.
	За голямо съжаление съвсем различно се развиваха събитията на Западния фронт.


>>	Генералният щаб, юли 1941 година

	Когато късно вечерта на 26 юни Жуков дойде направо от летището при Сталин, той завари в кабинета му Тимошенко и Ватутин. Те разговаряха напрегнато, бяха бледи, с изопнати лица. Военните бяха застанали мирно. Сталин отговори на поздрава на Жуков и тутакси хвърли на масата картата на Западния фронт с въпроса, какво може да се направи в създалата се обстановка. Жуков поиска четиридесет минути да помисли. Военните се оттеглиха в съседната стая. Върху картата положението изглеждаше застрашително — врагът бе изминал вече стотици километри по съветска земя. Хитлеристките танкове затваряха Минск в обръч, а обкръжените съветски части продължаваха да се бият на живот и смърт далеч във вражеския тил.
	Жуков предложи: да създадат отбранителна линия Западна Двина–Полоцк–Витебск–Орша–Могильов. А по линията Смоленск–Рославл–Гомел незабавно да направят тилови рубеж. Замисълът на Жуков бе следният: да спрат врага по пътя му към Москва на един от отбранителните рубежи, без предварително да определят на кой, да го изтощят, а след това да преминат в контранастъпление. Сталин веднага утвърди предложението.
	Сутринта на 27 юни Жуков предаде заповедта на Ставката до командването на Западния фронт: да въведе най-сетне ред сред отстъпващите войски, да ги върне на линията на старите укрепени райони. Той посочи, че танковите групи на Гот и Гудериан, настъпващи съответно северно и южно от линията Брест–Москва, са се откъснали от пехотата, и настоя съветските части да ги ударят в тил, а след това да нападнат пехотата, която се движи без танкове. „Такава смела акция би прославила войските от Западния окръг. Особено голям успех ще постигнете, ако организирате нощно нападение срещу механизираните части.“ Западният окръг не успя да осъществи операцията, противникът продължи да напредва стремително на изток.
	Тогава мнозина в света повярваха, че „блицкригът“ е успял. Те съдеха по стремителните темпове, с които се придвижваха хитлеристките орди. В щаба си Хитлер не бе толкова сигурен. Докато Гьобелсовата пропаганда крещеше за фантастичните успехи на фюрера, на 27 юли той с измъчена усмивка обяснявал на приближените си, че прилича на легендарния конник, който разбрал, че е преминал, без да забележи, замръзналото езеро, и умрял от ужас. „Ако имах поне някаква представа за гигантските сили на Червената армия, никога нямаше да взема решението за нападение“ — добавил той. След два дни, точно когато Радио Берлин предаваше по ефира седем самохвални комюникета за победите в Русия, Хитлер вече мислел за смъртта и със секретен указ назначил за свой приемник Гьорннг.
	Още тогава Хитлер вероятно се е досещал, че е предприел фатално начинание. Но за бандата заговорници в Берлин връщане нямаше, като комарджии те играеха вабанк, подтиквайки вермахта да продължава настъплението, без да спира. Този добре смазан инструмент — вермахтът, обучените за убийства хитлеристки войскари си вършеха работата. Те вървяха неудържимо напред. Отстъпвайки, съветските войски преминаха в стратегическа отбрана.
	А в щаба на Хитлер песимизмът се редуваше с пристъпи на оптимизъм. Ето как историографът на Върховното командване на вермахта описва царящото там настроение в началото на юли: „Превземайки Минск за една седмица, ние изминахме една трета от разстоянието до Москва и Ленинград, с такива темпове след 14 дни, а може би и по-рано щяхме да стигнем в тези два града.“ Каквито и вътрешни съмнения да са измъчвали Хитлер, пред своите приближени той философстваше край картата на Съветския съюз: „След броени седмици ще сме в Москва. Аз ще изравня града със земята и на мястото му ще направя язовир. Самото име Москва трябва да изчезне от картите.“ Не само в Берлин, но и във Вашингтон смятаха — за да разгроми СССР, на Германия й трябват най-много три месеца.
	Червената армия преминаваше в стратегическа отбрана. Трупаше опит от войната, попълваше се за сраженията с нови сили. Личният състав на армията и на флота бе вдъхновен от програмата за всенародна война, формулирана в решението на ЦК на ВКП (б) от 29 юни 1941 г. и оповестена на съветския народ в речта на Й. В. Сталин по радиото на 3 юли 1941 година. Великият народ се вдигаше на свещена война против германофашистките завоеватели. Най-важното беше хората да издържат, да устоят, докато даде плодове преустройството на страната на военни релси под ръководството на Държавния комитет на отбраната, създадено на 30 юни 1940 година.
	От високия пост началник на Генералния щаб събитията от въоръжената борба естествено се окрупняват. Жуков мислеше главно с категориите на фронтовете, но в тази тежка обстановка често му се налагаше да се намесва в ръководенето не само на корпусите, но и на дивизиите. Той бе запознат с формирането на нови армии, с преустройството на промишлеността на военни релси. Знаеше, че завземането на нови и нови области от врага налага много военни заводи да бъдат евакуирани. Те се оказаха на колела и едва ли скоро щяха да бъдат в състояние да произвеждат продукция.
	Жуков бе в центъра на събитията, той изискваше от войските и щабовете преди всичко и най-вече да изградят дълбока стратегическа отбрана. Нейните контури постепенно се очертаваха, темповете на настъпление на врага спадаха, а загубите му растяха. Но въпреки усилията на Червената армия, въпреки че в бой бяха въведени много съединения, пристигнали от вътрешността на страната, все още не съществуваше стабилен стратегически фронт за отбрана.
	Обстановката се изостряше и ставаше кризисна ту в едно, ту в друго направление. Често се налагаше Ставката да се намесва в ръководенето не само на корпусите, но и на дивизиите.
	Ден и нощ вражеските сили се атакуваха, с упорита отбрана и контраудари се лишаваха от маневреност и подвижност. На 1 юли от името на Ставката Жуков издаде директива до командващите войските на фронтовете: „От бойни действия против танковите и моторизираните части на противника бе установено, че немците не могат да отразяват внезапните нощни атаки срещу техните танкове, бронирани коли и мототранспорт, спрели за нощувка в селата и по пътищата. Те се страхуват от ръкопашен бой…
	Ставката на Главното командване заповядва:
	Да бъдат разгърнати активно внезапните нощни действия с цел унищожаването на танковите и моторизираните части на противника пред фронта, по фланговете и в тила. Да се създават отряди от пехота, в които да влизат 1–2 роти и които да не надвишават батальон, а също така от смесена конница, минохвъргачки и артилерийски части. Операциите по унищожаването на танковете и моторизираните части на противника трябва да бъдат подготвяни в дълбока тайна, да започват през нощта, да се провеждат дръзко, решително и бързо и да завършват така, че до разсъмване да се приберат в базите…“
	Четиридесет години след тези събития генерал-полковник В. М. Шатилов подчертава в спомените си: „Това указание беше много своевременно и важно, то ни въоръжаваше с нова, проверена в боевете тактика.“ Младият тогава командир Шатилов воюваше в стрелкова дивизия в Украйна.
	Врагът продължаваше да напира, фронтът беше нестабилен, но на всяка крачка фашистите получаваха отпор и понасяха загуби. В ония жестоки боеве хитлеристите нерядко напредваха едва след като защитниците на поредния рубеж загинеха с оръжие в ръка. В Генералния щаб пристигаше поток от донесения. Въз основа на всичко това армейският генерал Жуков сметна за необходимо още на 5 юли, в края на втората седмица от войната да нареди на командващите войските на фронтовете да предложат за правителствени награди бойците и командирите, „проявили изключително мъжество и храброст“ в боевете за социалистическото отечество.
	Жуков съзнаваше добре: войникът, който извършва подвиг, трябва да е сигурен, че никой и нищо няма да бъде забравено. Че на това се крепи моралният дух на воюващата армия. Че е недопустимо каквото и да било протакане при награждаването на героите.
	Бойците и командирите се сражаваха геройски. Но само героизъм не беше достатъчен. Все още войските не бяха ръководени добре. Противникът продължаваше да им налага своята тактика, засега бойните действия се развиваха съгласно с неговите условия. Жуков беше убеден — положението ще се промени.
	Георгий Константинович мислеше за бъдещето. На 6 юли той посочи на командващия Югозападния фронт генерал-полковник М. П. Кирпонос, че Генералният щаб не е съгласен механизираните корпуси да бъдат разформировани и мотопехотата да се попълва за сметка на танкистите. „Ако това наистина се осъществи, ние ще останем без танкисти и без кадри за танковите войски. Танковите (тоест механизираните — бел. авт.) корпуси да бъдат изтеглени в резерв и приведени в ред. Да се забрани механизираните корпуси да бъдат прегрупирани и унищожавани с повод и без повод…“ Трудното време скоро продиктува — все пак се наложи корпусите да бъдат раздробени, но на танкови дивизии и бригади. Кадрите бяха запазени. След малко повече от година на фронта започнаха да излизат не само механизирани и танкови корпуси, но и танкови армии.
	На 15 юли началникът на Главното артилерийско управление генерал-полковник Н. Д. Яковлев докладва на Жуков: „Характерът на бойните действия, разгръщащи се по всички фронтове, не позволява в боевете да бъдат използвани ефективно артилерийските полкове и отделните дивизиони с голяма и особена мощност от Резерва на Главното командване. Ценна материална част е изложена на риска да бъде унищожена… Моля да се разпоредите частите с ГМ и ОМ (голяма мощност и особена мощност — бел. авт.) да бъдат прехвърлени на територията на вътрешните окръзи и приведени в ред, да се готвят за бойни действия съответно с тяхното предназначение.“ Ето резолюцията на началника на Генералния щаб армейския генерал Жуков от 16 юли 1941 г.: „Незабавно да бъдат прехвърлени.“
	Това решение задвижи машината на артилерията с •ОМ и ГМ от Резерва на Главното командване от Балтийско до Черно море. Кадровите полкове от Резерва на Главното командване се придвижваха по железопътните линии, платформите бяха натоварени с огромни оръдия — от далекобойните 152-милиметрови оръдия до 280-милиметровите гаубици. Тежките ешелони отиваха на изток, в същата посока, накъдето се нижеха ешелоните с евакуираните жени и деца. Една малко известна страница в историята на Великата отечествена! Не всички артилеристи разбираха какво става — фронтът гърмеше, лееше се кръв, а те, прекрасно обучени, запознати с мощна военна техника, скоро се озоваха в дълбокия тил, където започнаха да се прегрупират и да се обучават.
	Трябваше да се учат да използват артилерия с голяма мощност. Пример за това бе съдбата на специалната артилерийска група от Военноморския флот, на два дивизиона, тоест на осем батареи, заели позиции западно от Вязма. През октомври 1941 г. хитлеристите тръгнаха към Москва. Народният комисар на Военноморския флот адмирал Н. Г. Кузнецов си спомня: „Противникът тръгна не направо към Вязма, а в обход.“ Морските артилеристи се сражаваха самоотвержено, но заедно с другите части бяха обкръжени. Така че, обобщава Н. Г. Кузнецов, „далекобойните морски оръдия не оправдаха големите надежди, които се възлагаха на тях. И за това не бяха виновни артилеристите: на тях не им липсваха нито умение, нито храброст. Главна роля в настъплението на фашистите играеха изключително подвижните танкови и моторизирани части. А флотските батареи за съжаление не бяха маневрени. Това можеше да се предвиди“. Наложи се оръдията да бъдат взривени и частите да се изтеглят с бой…
	Веднага след като Червената армия премина в широко настъпление, артилерийските части с особена и голяма мощност, вече попълнени и добре подготвени, тръгнаха към фронта. Вгледайте се в кадрите от военната кинохроника за победното настъпление на Червената армия през 1942 г.: навсякъде дълги редици от тежки оръдия, изригващи стомана срещу хитлеристите. Това е артилерията от Резерва на Главното командване, която проправяше път на съветските войски на Запад — мощни оръдия, опазени навремето благодарение на предвидливостта на Жуков и на ръководителите на артилерията.
	Но да се върнем към лятото на 1941 година.


>>	За изкуството на невъзможното

	„Мозъкът на армията“ — така съветският военачалник Б. М. Шапошников нарече Генералния щаб. По време на Великата отечествена война това определение се оправда във всяко едно отношение. От работата на Генералния щаб до голяма степен зависеше ходът на въоръжената борба, а водещо в него бе Оперативното управление. От началото на войната трите отдела на това управление осигуряваха като цяло на Ставката и на Генералния щаб възможността да ръководят действията на трите направления — северозападното, западното и югозападното.
	Отделите работеха практически денонощно. В своите спомени маршалът на Съветския съюз А. М. Василевски разказва: „Непрестанно работеха «Бодо» — телеграфните апарати, които изпращаха едновременно по няколко телеграми. Бившите окръжни щабове, прераснали в управления на фронтовете, ни изпращаха донесенията си. Ние предавахме на войските разпорежданията на Центъра. Хората не достигаха. Главната работа бе съсредоточена в голямата зала, където бяха събрани основните кадри, обслужващи връзката с войските. Навсякъде карти — географски, топографски, е различен мащаб и предназначение. Непрекъснати донесения. Връзки, телеграфни или осъществявани от самолети разузнавачи. Информацията, колкото се може по-пълна и по-точна, ни е необходима като въздуха. Какво става по фронтовете, къде се намират войските — нашите и вражеските, на кой рубеж се водят боеве? Къде да бъдат насочени подкрепленията, къде и каква бойна техника е необходима? Само да не нарушим ритъма, да не закъснеем, навреме да дадем сведения в Ставката.“
	Целият този колектив от много подготвени, изпълнителни, предани на делото хора работеше естествено под ръководството на Жуков. Генералният щаб напрегнато търсеше пътища и средства, с които да спре германофашистките пълчища. Той възлагаше на фронтовете ясни задачи, но за съжаление понякога излизаше съвсем не така, както бе замислено. Няколкото извадки от разговорите на Жуков с командването на фронтовете по телеграфа хвърлят светлина върху възниквалите трудности.
	Северозападният фронт. Из разговора на Г. К. Жуков с командващия фронта генерал-полковник Ф. И. Кузнецов още на 26 юни:
	„Жуков: Разкажете по-конкретно за обстановката, оставете разсъжденията, не ни е до тях. Къде е противникът?… Вие като командващ много лошо се справяте с ръководството на фронта… Не знаете къде се намират и какво правят съединенията… Имайте предвид, че челните моточасти (на противника — бел. авт.) са се откъснали далеч от своята пехота. Отваря ви се удобен случай да ги унищожите с нощни действия откъм тила. Заповядайте на частите си да разгърнат нощните действия…“
	Северозападният фронт не успя да спре врага, той продължи да напредва. На 10 юли щабът на Северозападния фронт бе оглавен от първия заместник-началник на Генералния щаб генерал-лейтенант Н. Ф. Ватутин. Из разговора, който Г. К. Жуков е имал с него на 13 юли:
	„Жуков: Всичките ви досегашни планове не се осъществиха и си останаха само фантазия, защото тези планове не достигаха до полковете, ротите и батальоните и никой не ги контролираше…
	Ватутин: Другарю армейски генерал, всичките ви указания са ясни… Само наглед разполагаме с големи сили…
	Жуков: … ако са с лоши ръководители, частите не правят нищо съществено и губят не само личния си състав, но и въоръжение…“
	Югозападният фронт. Сутринта на 29 юни Г. К. Жуков съобщава на командващия фронта генерал-полковник М. П. Кирпонос: „… Другарят Сталин настоява по-смело да атакувате корпусите на противника откъм тила и да ги отрязвате от хранителните доставки. Отворил ви се е такъв случай и сега е моментът да дадете добър урок на самозабравилия се противник…“
	Нужният удар така и не бе нанесен, хитлеристите напредваха на изток. През нощта срещу 3 юли Г. К. Жуков обръща внимание на началник-щаба на фронта генерал-лейтенант М. А. Пуркаев:
	„… Като се има предвид стремежът на противника да отреже частите на 6-а, 26-а и 12-а (армия), от вас се иска да проявите изключителна активност, изобретателност и смелост в ръководенето и извеждането на частите. Ако не го направите, армиите ще бъдат отрязани, а за тях това е равнозначно на катастрофа…“ През нощта срещу 6 юли в разговора си с Кирпонос Жуков изтъква: „… Вземете мерки противникът да не дойде при вас в Бердичев и да не отреже 26-а и 12-а армия. Побързайте да ги изтеглите извън УР (укрепените райони)…“
	В 16,00 часа на 7 юли хитлеристите нахлуха в Бердичев. „Не го знаеха нито щабът на 6-а армия, нито щабът на фронта“ — разказва в спомените си И. Х. Баграмян. Те го научиха едва 10–12 часа, след като врагът превзе града. Макар че противникът не успя да обкръжи тези армии, той премина през укрепения район. На Жуков не му оставаше друго, освен в разговорите си с щаба на фронта да зададе риторичния въпрос: „Не разбирам как сте пуснали противника през Шепетовския укрепен район?“
	Но най-важно си оставаше западното направление, където действаха основните сили на врага. На 14 юли по поръчение на Ставката Жуков издава заповед за създаване на Резервния фронт с войски, разположени на линията Старая Руса–Осташков–Бели–Елня–Брянск. „Пред фронта на армиите и в отбранителните райони — се посочваше в нея — трябва да се създадат прегради с противотанкови препятствия и непрекъсната полоса от мощен противотанков огън. При организиране на отбраната да се отдели особено внимание на строителството на различни противотанкови препятствия, минирани полета и фугаси, шчели за пехотата, както и на оборудването на артилерийските позиции, особено за противотанковата артилерия.“
	Много своевременно решение, защото именно тогава започна ожесточеното сражение за Смоленск и районите източно от града. „Държавният комитет на отбраната и особено Й. В. Сталин — пише Жуков — понесоха много тежко вестта, че врагът отново се е придвижил към Москва. Ние, ръководните военни сътрудници, усетихме цялата тежест на неговия гняв.“
	Положението на Западния фронт наистина ставаше крайно опасно — след като превзе град Елня, врагът вече имаше плацдарм, от който да щурмува Москва. Ставката създаде пет оперативни групи, които да контраатакуват в направлението на Смоленск от района на Бели–Ярцево–Рославл. Една от тях, командвана от генерал-майор К. К. Рокосовски, постигна значителни успехи край Ярцево. Останалите, командвани от В. А. Хоменко, С. А. Калинин, В. Я. Качалов и И. И. Масленников, започнаха продължителни боеве. На 27 юли Жуков се свързва по телеграфа с представителя на Ставката, маршала на Съветския съюз Б. М. Шапошников. И така:
C>
	„На апарата маршал Шапошников.
	На апарата Жуков.
	Жуков: Борис Михайлович, тук не можем да разберем кой кого атакува. Ние немците или те нас. Втори ден авиацията на фронта и авиацията на Резерва на Главното командване обстрелват сухопътните части на противника, а ударните групи всъщност стоят на едно място и се отбраняват. Дали командването не смята да решава поставената задача само с авиацията и ако не е така, защо стоят на едно място частите на Хоменко, Калинин, Качалов и другите.
	Не е ясно как командването води боя на ударните групировки, щом като през целия ден на 27 юли вашият щаб не знае нищо нито за Хоменко, нито за Качалов. През това време, както отлично разбирате, могат да се случат събития, които после ще бъде късно да поправяме…
	… Моля ви да предадете на главнокомандващия, че загубата на време и пасивните действия на ударните групи дават пълна възможност на противника да струпа своите резерви и да нанесе удар по нашите групи.
	Ако не искате да изгубите операцията, трябва незабавно да нанасяте унищожителни удари по противника, който още не е напълно готов…
	Ставката настоява категорично всички командващи да бъдат по-близко до войските на бойкото поле. Лично да наблюдават хода на боя…
	… Относно Елня. Няма ли 24-та армия да разпръсне частите си в непрекъснатите атаки, които освен това са неорганизирани? Не е ли по-добре тя да обстрелва повече, за което ви предавах вчера…
	Шапошников: Напълно съм съгласен с вас. Освен разговора ви прочетох и вашето указание до Богданов (командващ Резервния фронт — бел. авт.) и съм напълно съгласен с него. Предадох вчерашното ви поръчение на Жигарев.“
C$
	Разбира се, и Жуков тогава не е познавал достатъчно добре обстановката. Той не е бил прав, че ударните групировки са „пасивни“, в което скоро се убеди. По време на разговорите с Шапошников Жуков не е знаел, че врагът далеч превъзхожда например самоотвержено сражаващата се група на Качалов. Нейните три дивизии е трябвало да се сражават с девет дивизии на врага.
	В този случай Жуков е искал невъзможното. Но не бива да забравяме тогавашната обстановка. Тя бе тежка не само на фронта. Както обобщава А. М. Василевски за лятото на 1941 г.: „В дейността на Сталин от онова време имаше и пропуски, понякога дори сериозни. Тогава той бе неоправдано самоуверен, самонадеян, надценяваше силите и знанията си в ръководенето на войната. Малко се опираше на Генералния щаб.“ Успехи постигаха и известните военни ръководители, и незнайните герои, които се сражаваха край Смоленск, в самия град и източно от него. На 30 юли германската група армии „Център“ получи заповед да заеме главно отбранителни позиции. В това сражение тя загуби 250 хиляди души.
	През втората половина на юли врагът не успя да излезе на близките подстъпи към Ленинград, най-добрите съединения на вермахта изгаряха в бушуващата Смоленска битка, а на юг, макар и да излязоха на Днепър, немците бяха принудени да се откажат да атакуват челно Киев. В Генералния щаб разбираха, че възможностите на вермахта не са неограничени. Оформяше се убеждението, че в началото на втория месец от войната фашистите вече няма да са в състояние да настъпват по целия фронт. Но как все пак да бъдат разпределени наличните ресурси? Всяка грешка в стратегическото планиране можеше да влоши и без това сложното положение — в края на третата седмица от войната врагът беше проникнал на 500–600 километра навътре в Съветския съюз. Напълно възможно бе хитлеристите да съсредоточат големи военни сили в едно стратегическо направление и да постигнат на него сериозен успех. Но кое ще е това направление?
	За да го определи, Генералният щаб трябваше незабавно да предвиди най-близките намерения на германското военно ръководство. С целия си досегашен живот в редовете на армията, с отличното си познаване на германската военна мисъл Жуков бе професионално подготвен да реши тази нечувано трудна задача. Във водовъртежа на най-жестоката война трябваше да дадат плодове дългите години, през които той бе изучавал трудовете на немските стратези. В богатата си лична библиотека Г. К. Жуков притежаваше всички по-значителни книги по военните въпроси, излезли по време на съветската власт, и много фундаментални дореволюционни издания. Полетата на повечето от тях бяха изпъстрени с бележки.
	На работната си маса началникът на Генералния щаб продължи обичайната аналитична работа, той нанасяше бележки в текста с добре подострен обикновен молив и с цветни — върху картите. Само че сега пред Жуков лежаха не книги, а безброй оперативни документи, доклади и донесения от разузнаването.
	През първия месец от войната съветският Генерален щаб бе натрупал достатъчно данни за разположението на силите на вермахта, за резервите му на съветско-германския фронт.
	Така в разгара на най-ожесточените боеве, когато сякаш бе невъзможно дори за момент да се откъснат от текущата работа, Жуков и помощниците му извършиха изключително сериозна аналитична работа. Заедно с ръководните оперативни сътрудници от Генералния щаб той отново и отново изучаваше позициите на немските войски по съветско-германския фронт. Най-напред те определиха танковите групи на противника и техните възможности. Тези групи бяха основната ударна сила на вермахта. Генералният щаб пресметна обективно, с максимална точност техните загуби. Изводът му бе недвусмислен: оределите танкови и моторизирани дивизии на врага се нуждаят от попълнение. Противникът не може да разчита на повсеместен успех. Нещо повече: анализът показва, че германските генерали ще ударят само там, където според тях Червената армия няма добра отбрана. Съветският Генерален щаб стигна до извода, че в близко време е изключен пряк удар към Москва.
	След като още веднъж обмисли всички варианти, ръководството на Генералния щаб сметна, че като се имат предвид обстоятелствата, включително и конфигурацията на фронтовата линия, противникът ще нанесе удар на Централния фронт, прикриващ гомелското направление, за да излезе във фланг и в тил на Югозападния фронт. На 29 юли Жуков, въоръжен с натрупаните материали, изложи всичко това пред Ставката. Той подчерта, че за да се предотвратят тежките последици от неминуемото хитлеристко настъпление, трябва да бъде укрепен Централният фронт за сметка на войските, прикриващи Москва от запад.
	— Значи вие смятате — възкликна Сталин, — че е възможно да отслабим направлението към Москва?
	Жуков обясни, че е необходимо да победят в спора с времето — след две седмици тук могат да бъдат прехвърлени десетина дивизии от Далечния изток. Той продължи с мъка: за да не бъдат обкръжени, войските на Югозападния фронт трябва да бъдат изтеглени зад Днепър. След кратка пауза добави: ще се наложи да оставят Киев. В заключение предложи незабавно да организират контраудар в района на завзетия от хитлеристите град Елня (Елнинския издатък), откъдето немците биха могли да подновят настъплението си към Москва.
	Казаното бе твърде много за Сталин, който според Жуков е бил сприхав по характер. Той избухна:
	— Какви са тия контраудари, що за глупости? Откъде го измислихте — да дадем Киев на врага?
	Жуков притежаваше не по-малко „сприхав“ характер и не се сдържа. Дълбоко засегнат, че се слага кръст на усърдната работа на Генералния щаб, че не се вземат предвид знанията и опитът на неговите сътрудници, той се сопна:
	— След като смятате, че началникът на Генералния щаб може да говори само глупости, той няма какво да прави тук. Моля да бъда освободен от длъжността началник на Генералния щаб и да бъда изпратен на фронта. Там явно ще съм по-полезен за родината.
	Последва остра размяна на реплики. Жуков веднага бе освободен от длъжността началник на Генералния щаб и тъй като бе посочил опасността при Елнинския издатък, му наредиха да се заеме с него. Той бе назначен за командващ Резервния фронт, разположен в този район.
	Но Сталин подчерта, че Жуков остава член на Ставката на Върховното командване. След няколко дни Жуков предаде работата на новия началник на Генералния щаб маршал Б. М. Шапошников и замина за района на Гжатск, където се намираше щабът на поверения му фронт.


>>	Елня

	Новият командващ фронта пристигна в разбираемо потиснато настроение. Жуков се бе нагледал на войни още на младини и не хранеше илюзии за врага, който още тогава нагло потъпкваше военните закони и обичаи. Но това, което вършеха довчерашните германски еснафи, облечени в униформата на вермахта, беше неописуемо. Те бяха дошли на руска земя да убиват, да убиват жени и деца, ранени и старци. Мерзавците, нарекли себе си „висша раса“, погубваха съветски хора, погубваха плодовете на многогодишен упорит труд. Фашистките варвари носеха смърт, разорение и сълзи на всяка крачка. На това трябваше да се отговори „с меч и само с меч — злобният враг трябва да бъде безпощадно унищожаван“ — мислеше си Жуков.
	Той пристигна в щаба на фронта на 31 юли 1941 година.
	Разбира се, мащабите на работата му сега бяха неизмеримо по-малки — Резервният фронт бе второстепенен и силите му бяха скромни. Но Жуков нито за миг не забравяше старата мъдрост: не мястото краси човека, а човекът — мястото.
	Още преди да се е ориентирал както трябва, Георгий Константинович трябваше да взема важни решения. Край Рославл героичната група на генерал-майор В. Я. Качалов бе попаднала в изключително тежко положение. Жуков видя на място онова, което не бе в състояние да види от Москва: в района на Рославл хитлеристите имаха огромно числено превъзходство.
	Още същия ден Жуков изпрати донесение до началника на Генералния щаб Б. М. Шапошников: „Ако противникът завземе Рославл, Качалов може да изпадне в много неизгодно положение: той е застрашен от обкръжение. Смятам, че е необходимо левият фланг и центърът на Качалов незабавно да бъдат изтеглени на изток.“ Шапошников отговори: „Смятам за правилно решението, което вземате сега за Качалов.“
	Само малцина от групата на В. Я. Качалов успяха да се доберат до съветските части, а самият той загина геройски в боя…
	През това време Жуков с обичайната му сериозност вникваше в проблемите на Резервния фронт. Убеди се, че далеч не всички знаят в какво са превърнали немците Елнинския издатък. Командването на германската група армии „Център“ несъмнено се готвеше да използва този район като плацдарм, от който да поднови настъплението си към Москва. А засега хитлеристите го бяха укрепили старателно — бяха направили траншеи, опънали телени заграждения, окопали танковете. С други думи — бяха създали солидна отбрана.
	Невъзможно беше този плацдарм да бъде ликвидиран без съответната подготовка. Жуков постави пред командването на 24-та армия задачата: с всички видове разузнаване да установи системата на вражеската отбрана и местоположението на огневите точки, а също така да подсили армията с две-три дивизии и най-вече с артилерия. Докато съветските войски се съсредоточаваха, Жуков определи датата за настъплението — около 20 август. Същевременно той заповяда врагът да не бъде оставян на мира и подвижните му части да бъдат смазвани от място с артилерийски огън. На Елнинския издатък бяха разположени най-добрите немски съединения: полкът „Велика Германия“ (всъщност моторизирана бригада), две танкови и една моторизирана дивизия.
	Твърде опасният в маневрени операции елит на вражеските подвижни войски се оказа под градушката от снаряди на съветската артилерия, чиято точност на огъня нарастваше с всеки изминал ден. Елнинският издатък постепенно се превръщаше в гробище за отбрани хитлеристки части и бойна техника. Но Халдер бе издал заповед: „В никакъв случай да не се предава Елня.“ Едва след няколко седмици немският щаб прозря: унищожава се нацистката „гвардия“ — и заповяда танковите и моторизираните части да бъдат изтеглени от Елнинския издатък и заменени с пет пехотни дивизии. Тях ги очакваше същата участ.
	Като разгромяваше изкусно немската група край Елня, Жуков не забравяше: той е член на Ставката на Върховното главно командване. На 19 август Георгий Константинович изпрати телеграма до Сталин: „Противникът се убеди, че сме съсредоточили големи военни сили по пътя към Москва, и заобиколен по фланговете от нашия Централен фронт и Великолукската група, временно се отказа от по-нататъшно настъпление към Москва, премина към активна отбрана против Западния и Резервния фронт и хвърли всичките си ударни подвижни и танкови части срещу Централния, Югозападния и Южния фронт. Евентуален замисъл на противника: да разгроми Централния фронт и след като навлезе в района на Чернигов–Конотоп–Прилуки, е удар в тила да разгроми армиите на Югозападния фронт. А после в обход на брянските гори да нанесе главния удар срещу Москва и Донбас.“
	Тази преценка е пример за дълбоката прозорливост на пълководеца, обхванал мислено всичко, което тогава ставаше на съветско-германския фронт. И то в момент, когато на плещите му лежаха бремето на отговорността и огромната по обем организаторска работа на командващ войските на фронта. Тук пролича особено ясно колко задълбочено е оценявал обстановката, тъй като именно по онова време на съвещанията при Хитлер бе изработен и утвърден планът, точно описан в телеграмата на Жуков до Сталин от 19 август!
	В заповед, която Хитлер издава два дни по-късно, на 21 август, четем: „Най-важната цел преди зимата е превземането не на Москва, а на Крим, на индустриалния и богат на въглища район на Донбас… Незабавно да се започне операция“ за обкръжаването на противника, така че той да бъде „унищожен, преди да стигне линията на р. Десна, Конотоп, р. Сула“.
	Хитлер издаде тази заповед в съответствие с първоначалния замисъл на плана „Барбароса“: след като стигат Днепър, танковите групи на Гот и Гудериан се разделят наляво и надясно от оста Минск–Москва. Гот трябваше да помага на групата армии „Север“ при превземането на Ленинград, а Гудериан да участвува в окупирането на Украйна.
	В Москва се съгласиха с анализа на Жуков, още повече че в Генералния щаб също бяха стигнали до подобни изводи. В отговор на доклада му от 19 август Ставката още същия ден съобщи: „Смятаме за правилни съображенията относно евентуалното придвижване на немците към Чернигов, Конотоп, Прилуки.“ Жуков предложи да създадат в този район силна група (включваща най-малко хиляда танка) и да нанесат удар по фланга на Гудериан от югозапад наред с удара, който ще нанесе от изток отново организираният Брянски фронт. Така клинът на Гудериан, устремен към тила на Югозападния фронт, ще бъде подсечен от двете страни.
	Всичко бе така. Но откъде да вземат хиляда танка? Жуков смяташе да създаде тази група за сметка на Закавказкия окръг и да вземе още 300 танка от Далечния изток. Но за това бе необходимо време, с каквото не разполагаха.
	Ставката обаче сметна, че действията на Брянския фронт, създаден едва на 14 август, са, общо взето, достатъчни. Генерал А. И. Ерьоменко, назначен за негов командващ, увери Сталин, че „в най-скоро време безусловно“ ще разгроми Гудериан.
	— Такива хора са ни нужни в тези сложни условия — отбеляза Сталин, след като изслуша уверенията на Ерьоменко. На Брянския фронт бяха изпратени подкрепления.
	На 20 август Ерьоменко докладва в Ставката: „Много съм Ви благодарен, другарю Сталин, че ме подкрепяте с танкове и самолети. Моля само да ускорите изпращането им, те са ни много, много необходими. А колкото до оня подлец Гудериан, безусловно ще се помъчим да го разбием, да изпълним поставената от Вас задача, тоест да го разбием. Нямам повече въпроси към Вас…“
	За съжаление войските на Брянския фронт не успяха да изпълнят тази задача: танковата група на Гудериан се промъкна на юг и навлезе дълбоко в тила на Югозападния фронт.
	През това време Жуков ръководеше настъплението към Елня.
	На 21 август той докладва на Сталин: „До 20.08.41 частите на 24-та А на Резервния фронт в района на Елня не успяха да обкръжат и да унищожат немските части…
	През десетте дни на операцията аз бях във всички дивизии и лично се запознах на място с условията за водене на бой и с това, как се държат частите. Като цяло бойците и командирите се държат добре. Не се страхуват от загубите и вече са изучили техниката и тактиката за унищожаване на противника, но всички части са твърде малобройни и преуморени от настъпателните действия и огъня на противника.“
	Жуков поиска попълнения, а също „общото настъпление“ да бъде прекратено до 24 август; атаките да бъдат възобновени след 25 август. Ставката се съгласи. През тези няколко дни войските бяха приведени в ред, а когато операцията бе подновена, тя се увенча с успех. Като с железни клещи съветските войски обкръжиха началото на Елнинския издатък, без да дават и час почивка на врага. Както обикновено в операциите, които ръководеше Жуков, сражението не се прекратяваше и през нощта. Това бяха по думите на Жуков „незабравими“ боеве: за първи път от 22 юни вражеските дивизии непрекъснато се отдръпваха, боевете бяха изпълнени с героизма на съветските бойци и командири… и с тежки загуби, Накрая врагът бе омаломощен и възползвайки се от тъмнината, на 6 септември остатъците от неговите дивизии се измъкнаха през Елнинския издатък.
	На 6 септември Сталин получи телеграма:
	„Вашата заповед елнинската група на противника да бъде разгромена и да бъде превзет Елнинският издатък е изпълнена.
	Днес Елня е в ръцете на нашите войски. Западно от Елня се водят ожесточени боеве с разбитите части на противника. Противникът е полуобкръжен. Жуков.“
	В подробното „Донесение за резултатите от операцията край Елня“ Жуков пише с гордост: „Много добре действаше цялата артилерия, дори младите дивизии. В действията си РС (катюшите — бел. прев.) са направо опустошителни. Огледах районите, по които се водеше обстрел с РС, и лично видях, че цели отбранителни райони са напълно унищожени и разрушени.“
	Немците загубиха към 15 хиляди души, много бойна техника. Но Жуков отбелязва с професионална зоркост: в последните дни на сражението противникът използваше танковете и авиацията твърде пестеливо. „Явно е прехвърлил тези средства на други направления.“ И излезе прав. Поочуканите подвижни съединения, изтеглени от Елня, през това време напредваха с танковата група на Гудериан на юг.
	На 15 септември редица чуждестранни журналисти за първи път от началото на войната получиха разрешение да отидат на фронта и бяха насочени към Елня. Английският журналист А. Върт призна, че не е могъл да повярва на очите си — разрушено е всичко: села, градове. В самата Елня, където преди войната са живели 15 хиляди души, е „оцеляла само каменната черква“. Не ставаше дума само за разрушенията от военните действия. Преди бягството си немците „обикаляха домовете, вземаха всичко ценно, а после запалваха къща след къща“.
	Унищожени от снарядите гори, обгорена земя. Навсякъде трупове на германци и планини от унищожена хитлеристка техника — танкове, оръдия, минохвъргачки. „Седмицата, която прекарах в Смоленския край — е написал Върт, — ми подейства донякъде ободрително, но в същото време всичко тук правеше трагично впечатление. Исторически това бе една от най-старите руски земи, едва ли не самото сърце на древна Русия… Трагична бе цялата напълно разрушена територия на Елнинския издатък, където всички градове и села бяха унищожени, а малкото оцелели жители се бяха приютили в мазета и землянки… И все пак това беше не просто първата победа на Червената армия над немците, но и първата педя земя в цяла Европа — може би някакви си 150–200 кв. км, — извоювана от хитлеристкия вермахт.“
	Началник-щабът на Западния фронт генерал В. Д. Соколовски разясни на журналистите онова, което са видели. Бе започнало истинското „смилане“ на вермахта. Те го попитаха какво е мнението му: ще поемат ли хитлеристите отново към Москва? Соколовски не изключваше подобен опит, дори няколко. „Но не мисля, че ще стигнат до Москва“ — бе категоричен той.
	Журналистите видяха с очите си резултатите от победата на войските под командването на Жуков, но с него самия не успяха да се срещнат: още на 7 септември той бе повикан в Москва.


>>	27 дни в Ленинград

	— Доста добре се справихте с Елнинския издатък — приветливо каза Сталин, когато Жуков дойде в квартирата му. Върховният вечеряше, а заедно с него — и членовете на Политбюро. — Тогава вие бяхте прав — припомни си Сталин разговора с Жуков на 29 юли. — А сега накъде?
	— Обратно на фронта — кратко отговори Жуков.
	Върховният, както по онова време висшите военачалници наричаха помежду си Сталин, му заповяда незабавно да замине за Ленинград, където се бе създало „крайно тежко положение“. Той изказа опасенията си, че след като превземат града, немците ще се обединят с финландците и ще тръгнат в обход от североизток към Москва. Уговориха се за подробностите: Жуков ще вземе със себе си по своя преценка няколко генерали, за да назначи на място нови командващи.
	Жуков се възползва от срещата си със Сталин и за кой ли път повтори своето предупреждение: цялата Киевска група трябва незабавно да бъде изтеглена на източния бряг на Днепър. „Колкото и да ни е тежко, ще се наложи да оставим Киев“ — отсече Жуков.
	Ръководството на Генералния щаб вече се съгласяваше изцяло с него. Но, отбелязва А. М. Василевски, тогава първи заместник-началник на Генералния щаб, „само при споменаването на жестоката необходимост Киев да бъде оставен, Сталин побесняваше и начаса губеше самообладание. На нас пък явно не ни достигаше твърдост, за да понесем тия изблици на неудържим гняв, не си давахме сметка, че носим отговорност за неминуемата катастрофа на Югозападното направление.“ Преди Жуков да замине за Ленинград, Василевски му каза тъжно: „Мисля, че вече здравата сме закъснели с изтеглянето на войските зад Днепър.“
	След време Жуков ще напише: „Както е известно, войските от Югозападния фронт по-късно скъпо платиха за тези решения, взети без сериозен анализ на обстановката.“
	На 10 септември Жуков замина със самолет за Ленинград. Над оловносивите води на Ладожкото езеро прелетяха с бръснещ полет, преживявайки доста неприятни мигове: на опашката на транспортния Ли-2 увиснаха два месершмита. Жуков с каменно лице следеше маневрите на вражеските изтребители и не пророни нито дума. След кацането на самолета той побърза да отиде в Смолни, където се намираше Военният съвет на Ленинградския фронт. Носеше бележка на Сталин до К. Е. Ворошилов: „Предайте командването на фронта на Жуков, а вие самият незабавно тръгнете за Москва.“
	Под ръководството на градската партийна организация, оглавявана от А. А. Жданов, Ленинград живееше и работеше по военному. Ленинградци се трудеха неуморно, подготвяха отбранителни рубежи. „Обикновено оживените улици и площади — е записал пристигналият с Жуков генерал И. И. Федюнински — бяха почти безлюдни. Позлатеното кубе на Исакиевския събор бе покрито със сива защитна боя. По градините и парковете, осеяни с червеникава шума, се виждаха наскоро направени шчели и огнени позиции за зенитчиците. Пак там бяха скрити до вечерта сребристите заградителни балони, прилични на големи тромави риби. Всичко това придаваше на града някаква сурова, особена красота. Като могъщ богатир с гордо вдигната глава Ленинград се готвеше за жестока схватка с врага.“ Смолни беше неузнаваем, цялата сграда бе покрита с гигантска маскировъчна мрежа. Покривът бе на кафяви и жълти петна като дърветата в парка.
	С появата си Жуков прекъсна съвещанието на Военния съвет на фронта, на което обсъждаха какво да правят, ако не успеят да удържат Ленинград. Бившият командващ К. Е. Ворошилов предаде работата без особени формалности. Жуков доложи в Ставката по прекия телефон: „Поех командването.“ На сбогуване с фронтовите генерали Ворошилов отбеляза с горчивина:
	— Върховният ме отзовава! Това не е Гражданската война, по друг начин трябва да се воюва. Но ние без съмнение ще разбием фашистките гадове! Те вече пълзят към града с изплезен език, от собствената си кръв се давят.
	Първите решения на Военния съвет на фронта под ръководството на Жуков: Ленинград да бъде отбраняван до последния човек. Не Ленинград се страхува от смъртта, а смъртта се страхува от Ленинград — ето лозунга на момента. Забравете веднъж завинаги мерките, предвидени, в случай че врагът нахлуе в града. Това няма да го бъде.
	Д. В. Павлов, тогава пълномощник на Държавния комитет на отбраната по снабдяването на фронта и населението на Ленинград с продоволствие, е запомнил, че докато се е запознавал с ръководителите на отбраната на града, Жуков понечил да каже нещо, но после си замълчал. Много години по-късно, след войната, Павлов пита Жуков така ли е било.
	„Да — отговаря Жуков. — На сбогуване, преди да замина за Ленинград, Сталин ми каза, че ситуацията на Ленинградския фронт е много тежка и че ако немците превземат града, политическото ни положение крайно ще се усложни. Вашата задача, каза ми Сталин, е да не допуснете врага в Ленинград, каквото и да струва това.
	Ето това мислех да ви кажа, но се въздържах. А се въздържах, защото, макар и пределно опасна, обстановката не беше безнадеждна. Войските проявяваха изключителна твърдост, военните и гражданските власти правеха всичко, за да запазят града. — Георгий Константинович мълчи, поглежда ме и се усмихва. — И както знаете, врагът не успя да нахлуе в града.“
	Немската група армии „Север“ на фелдмаршал Лееб превзе Шлиселбург и блокира града откъм сушата. Финландските войски се готвеха да се втурнат откъм север, от Карелския провлак към Ленинград. Назряваше и генералният щурм, от командните пунктове на немските части през биноклите се виждаше центърът на града. Щабът на групата армии „Север“ се ръководеше от категоричната директива на фюрера: „В продължение на 24 години Ленинград бе за Русия символ на революцията. Падането на Ленинград може да доведе до пълната катастрофа на Русия.“ Хитлеристките войски, разположени непосредствено край града, бяха наситени с танкове.
	Заповед на Жуков: част от зенитните оръдия да бъдат изтеглени от позициите и да вземат на прицел танковете на опасните направления, преди всичко в района на Урицк–Пулковските височини. Артилерийският огън, включително и корабната артилерия, да бъдат ръководени централно и да се съсредоточат на този участък.
	Разговори с Москва, състояли се на 14 септември по прекия телефон:
	„Жуков: Обстановката в южния сектор на фронта е значително по-сложна, отколкото смяташе Генералният щаб.
	… За тази вечер сме организирали на пътя на противника система от артилерийски огън, включително и на морската, зенитната и др. артилерия. Събираме минохвъргачки и смятам, до сутринта ще успеем да подготвим на основните направления плътен преграден огън, който да взаимодейства с пехотата, разположена за довечера на горепосочения рубеж…
	Шапошников: Разбира се, сега трябва да се съобразяваме с обстановката, която се създаде вечерта на 13 септември. Смятам, че единствено правилни са взетите от вас решения да организирате най-вече артилерийска завеса.“
	Жуков заповяда част от моряците да бъдат прехвърлени на сушата и изпратени на фронта. Навсякъде да се създава дълбоко ешелонирана отбрана, да се минират застрашените направления. И накрая редица части да бъдат прехвърлени от Карелския провлак и изпратени край Урицк. Разбира се, имаше риск: Хитлер настояваше пред финландския командващ Манерхайм да премине час по-скоро в настъпление. Тези дни в Хелзинки се състоя пищна церемония: за да насърчат Манерхайм, германците му връчиха „Железен кръст“.
	А от Берлин вече летяха доклади: обръчът около Ленинград се стеснява все повече, падането на града е въпрос на дни. На 12 септември Халдер отбелязва в дневника си: „На фронта групата армии «Север» постигна значителни успехи в настъплението към Ленинград. Противникът започва да отслабва…“ Но Ленинград устоя и показа изключителен пример за твърдостта, доблестта и мъжеството на съветския народ.
	И до ден-днешен на Запад продължават да изучават отбраната на Ленинград. Разбира се, не за да отдадат заслуженото на Съветския съюз и да си направят нужните изводи за в бъдеще. Видният американски публицист Г. Солсбъри, посветил на отбраната на Ленинград книгата „900 дни“, пише за времето, когато Жуков е ръководел Ленинградския фронт: „Немците бяха спрени, но това стана, след като те проляха доста кръв. Колко от тях са избити през ония септемврийски дни, никой никога няма да пресметне. Край Урицк течеше ручей. Дни наред той беше червен от кръвта на немските войници. «Катюшите» ли? Може би. През Втората световна война нямаше нищо по-страшно от «катюшите». Ужасният писък на мините, страховитата димна следа, грохотът от взривовете — всичко наоколо се взривяваше с огън и трясък.
	Може би немците бяха спрени от желязната воля на Жуков?
	Той бе страшен през тия септемврийски дни. Не можеш да го наречеш другояче, няма друга дума.“
	Той неумолимо настояваше само за едно — да се атакува и пак да се атакува! В това се състояха в ония дни и стратегията, и тактиката на бойните действия край Ленинград, същността на неговите заповеди — от първата до последната. Най-важното беше врагът да бъде лишен от възможността да създава ударни групи. Това можеше да се постигне само с атаки. В ония дни Жуков проявяваше голяма взискателност. В тежките условия той невинаги успяваше да се сдържа.
	Веднъж повика началника на Инженерното управление от Ленинградския фронт Бичевски и го нахока, че една от дивизиите не е изведена навреме на подготвителен рубеж. Разговорът завърши така:
	— Тръгвайте незабавно и да знаете: ако до девет часа дивизията не е на мястото, ще ви разстрелям…
	Когато Жуков излезе в приемната, Иван Иванович Федюнински, който също присъствуваше; се усмихна хитро и попита Бичевски:
	— Изяде ли калая, инженере?
	— Дребна работа, другарю генерал. Командващият обеща да ме разстреля, ако на разсъмване 6-а дивизия не бъде на околовръстното шосе.
	— Не се ядосвай, инженере! — усмихна се командармът, който добре познаваше характера на Жуков. — На теб пак ти е провървяло. За същото Георгий Константинович обеща да ни обеси с един от членовете на Военния съвет.
	Разбира се, Жуков не разстреля и не обеси никого. Но в тази обстановка невинаги сдържаше резките фрази.
	В два и половина през нощта на 15 септември Жуков разговаря с командващия 54-та специална армия Кулик, чиито войски трябваше по заповед на Сталин да деблокират Ленинград от изток.
C>
	„Жуков: Ние с теб сме стари войници и ми се иска бързо да закипи работата по очистване на територията, на която да си стиснем ръцете… Имам голяма молба към теб — незабавно, без да чакаш противникът да атакува, организирай артилерийска подготовка и премини в настъпление към Мга… Ако не го направиш утре, положението ни може да стане катастрофално.“
C$
	В отговор Кулик започна надълго и нашироко да обяснява, че не може веднага да атакува, тъй като взаимодействието не е „съгласувано на място“. Били му съобщили, че „в 23 часа противникът е преминал в настъпление край Шлиселбург“ и т.н.
C>
	„Жуков: Противникът не е преминал в настъпление, а проведе нощно силово разузнаване! За съжаление някои хора вземат за настъпление всяко разузнаване или частична акция на врага…
	Разберете, че ми се налага направо от заводите да хвърлям срещу атакуващия противник хора само с пушки, без да изчаквам взаимодействието да бъде съгласувано на място. Общо взето, ми е ясно, че не мога да разчитам на сериозни маневри от ваша страна. Ще решавам задачите сам… Според мен на ваше място Суворов не би постъпил така. Извинявам се за откровеността, но не ми е до дипломация. Всичко най-добро.“
C$
	Звучи рязко? Разбира се! Но нека цитираме и извадка от разговорите по прекия телефон между Сталин и Кулик.
C>
	_16 септември_
	„Сталин, Шапошников: … Не се бавете с подготовката за настъпление, гответе се решително, за да се съедините с Жуков. В разговора си с вас на 15.9. Жуков ви е обрисувал положението си и затова не бива да протакате с операцията.“
C$
C>
	_20 септември_
	„Сталин: Тези два дни — 21-ви и 22-ри, трябва да направите пробив във фронта на противника и да се съедините с ленинградци, после ще бъде вече късно. Закъсняхте много. Трябва да наваксате изгубеното време. В противен случай, ако продължавате да се бавите, немците ще превърнат всяко село в крепост и вече ще е изключено да се свържете с ленинградци.“
C$
	Действията на 54-та специална армия нямаха успех. На 26 септември тя премина към Ленинградския фронт, а Кулик бе отзован.
	А през онези дни Ленинградският фронт живееше с една-единствена мисъл: врагът да не бъде допуснат в града. В дадения момент бе малко вероятно да отблъснат противника, който имаше надмощие, но биха могли да го изтощят, като го въвличат в сражения — така преценяваше Жуков. На тъпата мощ на вермахта, напиращ към Ленинград, той противопостави дръзка и стремителна маневра. Мудните командири бяха изтеглени и сменени с нови.
	Командващият фронта съсредоточи близо 50 хиляди души и с масираната поддръжка на артилерията и флота нанесе удар във фланга на ударната германска група, която вече се готвеше да нападне обсадения град. Хитлеристите бързо изтеглиха от Урицк моторизирания корпус, насочен към Ленинград. В изключително тежки боеве фашистките дивизии, на които предстоеше да пробият отбраната на Ленинград, бяха обезкървени.
	„С изключително мъжество“ по думите на Жуков се биха съветските войски край Ленинград. Прославеният Кировски завод не само продължаваше да произвежда тежки танкове КВ, но и изпращаше на фронта хора. Пред прага на родния град, под огъня на противника опълченците се превръщаха в опитни бойци. Най-отпред както винаги бяха комунистите.
	От един трофеен немски документ, който съвсем не е предназначен за странични хора, личи както мъжеството на съветските войски, така и мощта на бойната техника, произвеждана от ленинградци. „Руски танк КВ-1 успя да излезе на единствения път в тила на немската ударна група и я блокира за няколко дни. Той веднага подпали първите камиони с припаси, които без да подозират нищо, се появиха пред него. Практически нямаше начин да се справим с чудовището. Не можехме да заобиколим танка, защото местността наоколо беше блатиста. Не можехме да докараме боеприпаси, тежко ранените умираха, не можехме да ги извозим. При опита да ликвидираме танка с 50-милиметрова противотанкова батарея от разстояние 500 метра понесохме тежки загуби в разчетите и оръдията.
	Танкът не бе повреден, макар че, както се изясни, бе улучен с 14 преки попадения. Те бяха оставили само вдлъбнатини по бронята. Когато докарахме 88-милиметрово оръдие на разстояние 700 метра, танкът спокойно изчака да го насочим и го унищожи. Опитите на сапьорите да взривят танка останаха безрезултатни. Зарядите бяха слаби за огромните вериги. Отначало групи руски бойци и цивилни лица снабдяваха през нощта танка с храна и припаси, след това ние го обкръжихме. Но и с това не накарахме танкистите да напуснат позицията. Накрая те станаха жертва на една хитрост. 50 немски танка симулираха атака от всички страни, за да отклонят вниманието им. Под нейно прикритие успяхме да придвижим и да замаскираме 88-милиметрово оръдие откъм тила на танка. От 12 преки попадения три пробиха бронята на танка и го унищожиха.“
	Така със сухия език на хитлеристкия щабен офицер е описан подвигът на неизвестните съветски танкисти. А героичните подвизи на съветските бойци и командири не бяха изключение, а всекидневна практика!
	Както винаги, докато изпълняваше конкретно поставената му задача, Жуков следеше общата картина на сраженията по целия съветско-германски фронт. В Ленинград той разбра за поражението в Украйна. Предположи, че опиянен от победата, Хитлер ще върне на московското направление и групата на Гудериан, и танковата група на Гот. Планът „Барбароса“ вече се пукаше по всички шевове, но ако имаха намерение да тръгнат към Москва, хитлеристите трябваше да го направят преди зимата. Следователно Гот ще се оттегли, непременно ще се оттегли с танковете си от ленинградските позиции. А дотогава командването на немската група армии „Север“ ще използва максимално тези танкове в опитите си да изпълни заповедта на Хитлер за превземането на Ленинград.
	Безупречно стратегическо мислене. Именно през тия седмици от щаба на Хитлер упражняваха невероятен натиск върху фон Лееб, командващ германските части край Ленинград, и настояваха да превземе най-сетне Ленинград. А той, обещавайки на Хитлер успех, молеше да му оставят поне за седмица, за ден-два танковите дивизии на Гот. И безразсъдно ги хвърляше към съветските позиции. Напрежението бе достигнало връхната си точка: врагът виждаше града пред себе си, но не можеше да влезе в него. Навсякъде пред немските танкове се изправяше плътна стена от експлозии — стреляха полевата артилерия, „катюшите“, минохвъргачките, а забумтяха ли чудовищните 305-милиметрови оръдия на основните калибри на флота, хитлеристите хукваха, ужасени, да бягат. В това сражение прославената съветска артилерия се увенча с нови лаври.
	Лееб не изпълни своите обещания и скоро бе снет поради провала на операцията. Но още преди това — на 22 и 23 септември, частите от танковата група на Гот, която трябваше да настъпва към Москва, се оттеглиха от позициите край Ленинград, смазани пред стените на крепостта край Нева. Когато доложиха на Жуков, че „немците се окопават“, той заповяда: да не се допуска врагът да се окопава, той да бъде закопан в земята. В заповедта си до войските на Ленинградския фронт Жуков отдаде заслуженото на хората, проявили твърдост при отбраната на Ленинград. В нея той изброява редица особено ярки епизоди и обобщава: това „показва, че сред личния състав на съединенията е започнал необходимият прелом, че те придобиват вяра в победата, стремеж да се бият срещу врага с всички налични средства“.
	Командващият Ленинградския фронт Жуков, героичните защитници на легендарния град се справиха с една изключително трудна задача: фронтът край Ленинград се стабилизира, непосредствената заплаха за града бе премахната. На 18 септември Халдер призна поражението на германското оръжие: „Положението тук ще бъде напрегнато, докато си каже думата нашият съюзник — гладът.“ На 22 септември Хитлер издаде директива: „Град Петербург да бъде заличен от лицето на земята… Градът трябва да бъде блокиран и сринат от артилерията и непрекъснатите бомбардировки. Ако след това той предложи капитулация, тя да бъде отхвърлена.“
	Започваше епохалната отбрана на Ленинград. „Организаторската работа на ленинградските болшевики — пише А. А. Кузнецов, секретар на Ленинградския градски комитет на партията — обедини всички трудещи се от Ленинград и насочи усилията им към една обща цел — защитата на града.“ Отбраната на Ленинград продължи 900 дни. Но градът не се предаде.
	На 5 октомври Сталин се обади по телефона на Жуков и го повика в Москва: на подстъпите към столицата се бе създало тежко положение. „Ставката — каза Сталин — иска да се посъветва с вас какви мерки да бъдат взети.“
	На 7 ноември Жуков вече бе в Кремъл.


>	Да се запази Москва!

>>	Какво се бе случило край Юхнов?

	Сталин поздрави Жуков така, сякаш се бяха разделили съвсем скоро, и го заведе при масата с картата на Западния фронт. Посочи южния фланг — някъде в района на Юхнов–Малоярославец. С хриплив глас — Сталин беше болен от грип, той заговори запъхтяно, почти без паузи:
	— Ето вижте. Тук се създаде много тежка обстановка. Не мога да получа от Западния и от Резервния фронт изчерпателен доклад за истинското положение. Безсилни сме да вземем решение, без да знаем с каква групировка настъпва противникът, в какво състояние са нашите войски. Заминете веднага за щаба на Западния фронт, проучете най-внимателно положението и ми звънете по всяко време. Ще чакам.
	В Генералния щаб Жуков се запозна с обстановката и още същата нощ пое с кола към щаба на Западния фронт, разположен на същото място, където бе щабът на Резервния фронт и откъдето преди месец бе заминал като победител край Елня. Чувствуваше се отвратително: смъртна умора, ушите му още бучаха от канонадата край Ленинград. Умираше за сън. Често спираше колата и за да прогони дрямката, тичаше край пътя.
	В колата, като си светеше с фенерче, отново и отново изучаваше картата, която му бяха дали в Генералния щаб. В района на Юхнов–Малоярославец все още се усещаха последиците от бъркотията, възникнала на 5 октомври. Беше се случило нещо невероятно: рано сутринта съветски самолети откриха огромни колони танкове и мотопехота, които бяха пробили фронта и настъпваха към Юхнов. Първите донесения за това в Генералния щаб изглеждаха недостоверни: откъде се е взел врагът на московското направление — до столицата имаше някакви си 200 километра, практически неприкрити с нищо, освен със строителните батальони? Къде са съветските войски, отбраняващи фронта?
	И едва през нощта срещу 6 октомври, когато немските танкове нахлуха в Юхнов, се изясни страшната истина: Западният фронт не беше удържал врага. Ставката поиска от щаба на фронта да доложи каква е обстановката. В отговор — противоречиви и непълни доклади. Но вечерта на 7 октомври вече нямаше съмнение: от запад към столицата настъпваха десетки хитлеристки дивизии. А войските, прикриващи Москва, бяха заобиколени и по всяка вероятност се сражаваха в обкръжение.
	Късно през нощта Жуков пристигна в щаба на Западния фронт. Там вече бе получено указанието на Ставката, издадено в 19,30 на 6 октомври и адресирано до командващите Резервния и Западния фронт: „В района на действие на Резервния фронт е командирован като представител на Ставката армейският генерал Жуков. Ставката нарежда другарят Жуков да бъде запознат с обстановката. Занапред всички решения на др. Жуков за използването на войските на фронта и по въпросите на управлението са задължителни.“ Група генерали — И. С. Конев, В. Д. Соколовски, Г. К. Маландин — запознаха представителя на Ставката с обстановката.
	На московското направление се бе разразила катастрофа. В края на септември то бе отбранявано от три съветски фронта. От Западния, оглавяван от И. С. Конев, от Резервния начело със С. М. Будьони и от Брянский, ръководен от А. И. Ерьоменко. Войските на фронтовете разполагаха общо с 1250 хиляди души, 990 танка, 7600 оръдия, 677 самолета. Именно върху тях връхлетя „Тайфун“ — кодираното название на грандиозната операция, с която вермахтът се впусна да завземе Москва.
	На московското направление врагът бе съсредоточил 77 дивизии, наброяващи към 1800 души, 1700 танка й щурмови оръдия, 14 хиляди оръдия и минохвъргачки, 1390 самолета. В заповедта на Хитлер до войските се казваше: „Най-сетне се създадоха условия за последния огромен удар, с който още преди зимата трябва да унищожим врага.“ Секретното указание на Хитлер за групата армии „Център“ предвиждаше Москва да бъде обкръжена, така че „нито един руски войник, нито един жител — бил той мъж, жена или дете — да не може да я напусне. Всеки опит за излизане да бъде смазван със сила.“ Поголовно изтребване на московчани, до последния човек.
	На 30 септември пръв срещу Брянския фронт тръгна Гудериан. След като проби отбраната на фронта, танковата му група, преименувана в танкова армия, измина около 150 километра и на 3 октомври превзе Орел. Част от войските на Брянския фронт бяха обкръжени. По-късно генерал Л. М. Сандалов, по онова време началник-щаб на фронта, пише: „Като си спомня и анализирам обстановката с открити карти, направо се чудя: как не сме могли да се досетим тогава за намеренията на противника?… На 27 септември Ставката ни предупреди, че врагът се готви за настъпление към Москва. Едва ли можеше да се намери по-добър район за атака на танковата група към Москва от района Глухов, Новгород–Северски, Шостка. Оттам беше най-краткият път за Орел, Тула… Но командването и щабът на Брянския фронт не успяха да дешифрират този лесен шифър.“
	Не си направиха необходимите изводи от случилото се и щабовете на Западния и на Резервния фронт. На 2 октомври техните войски понесоха мощни удари от север и юг. Танковите и моторизираните части на противника се съединиха в района на Вязма, като обкръжиха западно от града голяма част от войските на тези фронтове.
	Жуков пресметна: врагът превъзхожда по сили и трите съветски фронта. (Впоследствие се изясни: в хора — 1,4 пъти, в танкове — 1,7 пъти, в оръдия и минохвъргачки — 1,8 пъти, и в самолети — 2 пъти!) Но съветските части все пак се отбраняваха! Защо не бяха разкрити своевременно намеренията на врага, защо основните съветски сили не бяха съсредоточени по направлението на главните удари? Жуков бе дълбоко потресен, че врагът за трети път сполучва с един и същи метод: първия път хитлеристите атакуваха от запад и затвориха клещите край Минск, втория път излязоха по същия начин край Смоленск, а сега край Вязма.
	Шаблонна маневра: врагът създаваше поредната обсада, разпращаше подвижните си съединения на юг и на север, а след това отново обкръжаваше.
	На 8 октомври в два и половина през нощта Жуков доложи на Сталин: главната опасност е, че можайската линия е слабо прикрита. Противниковите танкове могат внезапно да излязат при Москва. Необходимо е много бързо да бъдат струпани войските на това направление.
	Сталин попита Жуков за по-нататъшните му намерения. Той отговори, че ще се свърже с командването на Резервния фронт, с Будьони. Къде? Навярно в района на Малоярославец, предположи Жуков — вече няколко дни не се знаеше нищо за Будьони.
	… Самотната кола на армейския генерал е на тъжното есенно шосе. Светлината на маскировъчните фарове хвърля бледи отблясъци върху мокрия път. Офицерът, придружаващ Жуков, инстинктивно е вдигнал затвора на автомата. Хитлеристките танкове са плъзнали из Подмосковието, всеки момент някоя картечница може да застреля по сплесканото с кал предно стъкло. Жуков невъзмутимо се взира в пътя.
	В сивото утро край гара Обнинско само на 105 километра от Москва откриха щаба на Резервния фронт. Но не научиха нищо нито за противника, нито за командващия Будьони. Нямаше как, трябваше да продължат нататък, към Юхнов.
	Потеглиха. А на десетина километра от Обнинско бе родното село на Жуков — Стрелковка. Той си мислеше за престарялата си безпомощна майка, за сестра си, която имаше четири деца. Все познати места, по които е обикалял и припкал като малък, и със затворени очи ще намери пътя към дома. Ако фашистите нахлуеха в селото, неговите близки ги чакаше неизбежна гибел. На всичко отгоре убийците ще има да се хвалят: видели са сметката на близките на армейския генерал. Да се отбие ли? Не, не бива, няма време, първо трябва да намери маршала. Все пак, макар и по-късно, успяха да евакуират семейството на Жуков.
	Колата влезе в Малоярославец. Нямаше жива душа. Едва откриха Будьони. Жуков отиде в къщата. Будьони, почти неузнаваем, се бе свел над картите. Изненада се, че Жуков е пристигнал от Конев. „Повече от две денонощия нямам връзка с него“ — оплака се пълководецът и се затюхка, че не знае къде е собственият му щаб. Жуков показа на Будьони посоката — към Обнинско.
	Будьони сподели с него какво бе изживял току-що, как бе успял да избегне страшна опасност: за малко да попадне в плен между Юхнов и Вязма. Там забелязал големи противникови колони. Все пак в чии ръце е Юхнов, разпитваше Жуков. Будьони не знаеше. След като посъветва маршала да се върне в щаба си, Жуков пое към Юхнов. Нима напред е само врагът?
	След 10–12 километра колата на Жуков бе спряна от съветски танкисти. Казаха му, че не бива да отива нататък, там имало немци, и че в гората втори ден е танковата бригада на Троицки. Жуков отлично познаваше юначния офицер от Халхъйн Гол. Олекна му на душата, когато Троицки ясно доложи каква е обстановката. Юхнов е в ръцете на фашистите, но пътят към Москва е преграден от набързо събрани части. Те ще се бият до последен дъх на рубежа край р. Угра.
	Развеселен, Жуков вече бе в стихията си сред бойците и командирите, които съвсем не изглеждаха уплашени от напиращия враг и разумно отразяваха атаките на немците. За броени часове той пое командването за отпор на врага. Никак не се смущаваше от факта, че войски почти няма, важното беше да създадат заслон. Армейският генерал остана малко повече от денонощие — офицерът от свръзката му връчи заповед да се яви в щаба на Западния фронт.
	А там на 5 октомври заседаваше комисия на Държавния комитет на отбраната с членовете на Политбюро, включително и с маршал К. Е. Ворошилов. Комисията работеше напрегнато и всеки ден докладваше на Върховния. Вечерта на 9 октомври, след като изслуша поредния доклад, Й. В. Сталин нареди Западният и Резервният фронт да се обединят и да бъдат оглавени от Г. К. Жуков. „Всички ние — пише А. М. Василевски, тогава член на тази авторитетна комисия, — включително и командващият войските на Западния фронт И. С. Конев, се съгласихме с предложението на Й. В. Сталин за командващ обединения фронт да бъде назначен армейският генерал Г. К. Жуков… Сутринта на 10 октомври заедно с другите представители на Държавния комитет на отбраната и Ставката аз се върнах в Москва.“
	На 10 октомври Г. К. Жуков стана командващ на Западния фронт. Беше изтекъл точно един месец от деня, когато той бе заел същия пост в Ленинград.


>>	На далечните подстъпи към Москва

	След войната Жуков точно описва тогавашната обстановка: „Всъщност Западният фронт, на който бе възложена историческа мисия — отбраната на Москва, се създаваше отново.“
	Първата мисъл на Жуков бе да се свърже с войските, сражаващи се в обкръжение оттатък Вязма. На 10 октомври бяха изпратени радиограми до командирите на обкръжените армии: къде смятат да направят пробив в обръча на противника? Искаха да им помогнат с авиация.
	На 11 октомври в 21,12 часа от командващите частите на обкръжените войски, генералите В. И. Болдин и М. Ф. Лукин, които не знаеха, че за командващ фронта е назначен Жуков, пристигна радиограма до Сталин и до командващия Западния фронт Конев. „Пръстенът на обкръжението се затвори. Всички наши опити да се свържем с Ершаков и Ракутин са безрезултатни, не знаем къде са те и какво правят. Снарядите са на привършване. Нямаме гориво.“ Това определено не бе отговор на запитването от щаба на фронта.
	За малко повече от денонощие Жуков се запозна с обстановката и в 9,15 сутринта на 12 октомври изпрати радиограма до Лукин, Ершаков, Болдин, Ракутин: „Пред Ершаков действува 252-ра пехотна дивизия. На 11 октомври тази година същата дивизия помоли с открит текст немското командване за помощ, тъй като не издържа на натиска на Ершаков. Очевидно пред Ершаков е най-слабото място във фронта на противника. Предвид слабостта на врага пред Ершаков незабавно се ориентирайте в обстановката пред вашия фронт. Ще можете ли успешно да си пробиете път на вашия участък? Не е ли по-добре да се заслоните във вашия участък от противника, да разиграете пробив и през това време да съберете танковата и артилерийската група, с които да помогнете на Ершаков да смаже с мощен удар противника и да изведе всички армии към Боровск през гара Угрюмово, като откъм страната на врага създадете силни прикрития, които с оттеглянето на армията да отстъпват след нея. Доложете на 12 октомври т.г. какво сте решили…
	Ако протакате, можете да погубите армиите. Ускорете пробива и излизането от обкръжение.“
	Трябва да си спомним каква е била обстановката на Западния фронт, за да оценим спокойния, другарски тон на указанията. За съжаление вече беше късно, връзката бе прекъсната. Щабовете на обкръжените войски останаха без ръководство. Не успяха да организират излизането от обкръжение, тъй че се измъкнаха само отделни части и множество малки групи.
	Обкръжените войски изпиха до дъно чашата на страданията, които ги бяха сполетели. Но хиляди, десетки хиляди бойци и командири изпълниха с чест своя воински дълг. След войната генерал-лейтенант М. Ф. Лукин, командващ обкръжената 19-а армия, разказва: „Частите се сражаваха до последния войник, до последния патрон.“ Самият генерал, загубил в тия боеве ръката си, е бил заловен в безсъзнание от хитлеристите.
	В боевете с обкръжените съветски части противникът понесе сериозни загуби в жива сила и техника и това намали ударната сила на неговите части, които трябваше да превземат Москва. Наложи се хитлеристите да водят бой на фронт с дълбочина 100–150 километра от запад на изток, 28 вражески дивизии бяха заковани тук още 9–10 дни. „Кръвта и жертвите, които понесоха войските на обкръжените групировки, не бяха напразни“ — ще каже по-късно Жуков. Благодарение на тях съветските части спечелиха време и заеха отбранителни позиции на можайския рубеж.
	Откъм тила, от другите фронтове насам бързаха 11 стрелкови дивизии, 16 танкови бригади, над 40 артилерийски полка. В средата на октомври основните направления към Москва бяха прикрити от части, наброяващи 90 хиляди души. От Далечния изток, спирайки само за смяна на локомотивите, се носеха стотици ешелони, прехвърляха се кадрови войски: три стрелкови и две танкови дивизии. На най-опасните участъци войските бяха оглавявани от най-опитните военачалници: на волоколамското направление — от К. К. Рокосовски, на можайското — от Д. Д. Лелюшенко, а след раняването му — от Л. А. Говоров.
	В средата на октомври, след като прегрупира силите си, врагът пак се втурна към Москва. Отново избухнаха кръвопролитни боеве, но противникът, който се надяваше да пробие съветския фронт, този път се излъга. Фронтът се преместваше на изток и немците заплащаха с много кръв всяка крачка. Жуков и щабът на Западния фронт ръководеха твърдо войските и реагираха мълниеносно на всяка опасност. Нещо повече, при всеки удобен случай съветските части нанасяха на хитлеристите мощни контраудари. На 13 октомври край Боровск съветските танкове Т-34 и КВ смазаха немските противотанкови батареи и тръгнаха на запад. Врагът трудно възстанови положението, като хвърли в боя пикиращи бомбардировачи.
	Москва се готвеше да посрещне врага на нож. По решение на Военния съвет на Западния фронт зад можайския рубеж се създаваше основната отбранителна линия Новозавидовски–Клин–Истринското водохранилице–Истра–Красная Пахра–Серпухов и Алексин. Непосредствено до покрайнините на града минаваше още един рубеж. Московската партийна организация възглави гигантските по обем отбранителни работи. Секретарят на МК на ВКП (б) Б. Н. Черноусов отбелязва: „Самоотвержеността на московчани в строителството на отбранителни рубежи беше действително масова. В студа, често под огъня на противника за кратък срок 100 хиляди жители от Москва и областта, от които три четвърти жени, построиха 700 километра противотанкови ровове, 3800 дотове и дзотове.“
	Отстъпващите под натиска на врага съветски бойки намираха добре подготвени позиции, което многократно увеличаваше съпротивителните им сили. От Москва и областта в редовете на армията се вливаха нови и нови бойци, преди всичко комунисти. От Московската партийна организация, наброяваща 330 хиляди комунисти, през първите шест месеца на войната за фронта заминаха 114 хиляди партийни членове. Създаден бе щаб, който ръководеше партизанското движение в превзетите от фашистите райони на Московска област. Във вражеския тил бяха изпратени 65 хиляди московчани. По железопътните линии, водещи на запад, се извършваха диверсии, парализиращи движението.
	Много московчани отдадоха живота си в беззаветната борба зад фронтовата линия. „Тежко понасяхме гибелта на нашите герои — пише Б. Н. Черноусов. — Фашистите плениха и убиха осем комсомолци от завода «Сърп и чук» и от други московски предприятия. За назидание труповете им бяха окачени на централния площад във Волоколамск. Пак през тези дни Зоя Космодемянска извърши безсмъртния си подвиг.“
	На 20 октомври Държавният комитет на отбраната въведе в Москва обсадно положение. В суровите думи, съзвучни със смъртната опасност, се разясняваше: отбраната на рубежите, разположени на 100–120 километра западно от Москва, е възложена на командващия Западния фронт армейския генерал Г. К. Жуков, а на близките подстъпи — на командващия Московския военен окръг генерал-лейтенант П. А. Артемиев. В обръщението на Военния съвет на фронта към защитниците на столицата се казва: „В часа на страшната опасност, надвиснала над нашата държава, животът на всеки воин принадлежи на отечеството… Сега както никога са нужни бдителност, желязна дисциплина, организираност, решителни действия, непреклонна воля за победа и готовност за саможертва.“
	С твърдата си отбрана нашите войски под командването на Жуков изтощаваха противника. За всяка крачка врагът заплащаше твърде скъпо. В края на октомври хитлеристкото настъпление вече бе изгубило сила. Но конфигурацията на фронта пораждаше тревога: на север още на 14 октомври противникът бе превзел Калинин и можеше да тръгне в обход на столицата; на юг Гудериан бе спрял край Тула и не беше изключено да удари Москва в тил. Но районите на Калинин и Тула не влизаха в Западния фронт, който по онова време описваше дъга по линията Тургиново–Волоколамск–Дорохово–Нарофоминск–Серпухов.
	Командването на групата армии „Център“ спешно събираше последните резерви, прехвърляше изостаналата артилерия: предстоеше решителният натиск срещу Москва.
	На 17 октомври Хитлер започна да откровеничи пред приближените си. Вторачил поглед в тавана, фюрерът разказваше какво му предстои да направи на Изток след победата. „Ще прокараме през най-красивите местности няколко автостради. Там, където те се пресичат с реки, ще издигнем немски градове — центрове на военната, полицейската, административната и партийната власт. Покрай тези пътища ще разположим немски ферми и не след дълго азиатският ландшафт ще се промени. Подир десет години там ще живеят вече четири милиона германци, а след двадесет — най-малко десет милиона. Те ще пристигнат не само от Германия, но и от Америка, Скандинавия, Холандия, Фландрия. И останалата Европа ще помогне в усвояването на руските пространства. Нито един немец няма и да стъпи в руските градове, които ще оцелеят след войната — от Москва и Ленинград, разбира се, няма да остане и помен — нека руснаците гният в своето първобитно вегетативно съществуване, по-далече от големите автостради. За тях са излишни и образованието, и осигуряването на социалните нужди.“
	В Берлин експертите завършваха разработката на „генералния план «Ост»“ за германската колонизация на изток чак до Урал. Тон предвиждаше да бъдат унищожени 120–140 милиона души, за да се отвори място за „висшата раса“. Германската пропаганда . повтаряше, че вермахтът е пред Москва и със СССР е почти свършено.
	А Сталин повика Жуков в Кремъл.
	— Искаме — каза му — освен тържественото заседание по случай двадесет и четвъртата годишнина на Октомври да организираме в Москва и военен парад. Как мислите, дали обстановката на фронта ще позволи да проведем тези тържества?
	Жуков го увери, че тия дни врагът не е готов за голямо настъпление. А що се касае за въздушната защита, трябва да бъде укрепена противовъздушната отбрана и към столицата от съседните фронтове да бъдат прехвърлени изтребители. Така и направиха.
	И ето в тези трудни дни от Москва, празнуваща по традиция годишнината на Великия Октомври, прозвучаха изпълнените с вяра думи на Й. В. Сталин. На тържественото заседание на 6 ноември той каза за врага:
	— И тези хора, лишени от чест и съвест, хора с морала на животни имат наглостта да призовават към унищожаването на великата руска нация, нацията на Плеханов и Ленин, на Белински и Чернишевски, на Пушкин и Толстой, на Горки и Чехов, на Сеченов и Павлов, на Репин и Суриков, на Суворов и Кутузов!
	На другата сутрин войските се строиха за парад на Червения площад. Всички, свързани с организирането на парада, се вълнуваха: вражеските летища бяха близо до столицата. Небето бе покрито с ниски облаци, валеше сняг. В 8 часа сутринта на трибуната на Мавзолея се качиха членовете на правителството, ръководителите на Московската партийна организация. „Сталин — пише Черноусов — беше в добро настроение и както се разхождаше, се приближи към нас и каза, сочейки към небето:
	— Върви им на болшевиките.“
	Много от частите, преминали този ден пред Мавзолея, заминаваха направо за фронта. Сталин ги напътстваше:
	— Нека в тази война ви вдъхновява мъжеството на нашите велики предшественици Александър Невски, Дмитрий Донской, Кузма Минин, Дмитрий Пожарски, Александър Суворов, Михаил Кутузов! Нека ви осенява победоносното знаме на великия Ленин!
	Тържественото честване на 24-тата годишнина на Великия Октомври вдъхна нови сили на защитниците на столицата.
	В тия вълнуващи, изпълнени с боен подем дни суровият реалист Жуков както винаги изискваше огромна предпазливост и не допускаше прибързани действия. Врагът все още беше силен и трябваше да се очаква нов натиск. Жуков съзнаваше, че верни на шаблона си, немците, за да обкръжат Москва, ще упражнят с танковите и подвижните си съединения натиск по фланговете. Врагът смяташе да затвори клещите някъде в района на Ногинск и Орехово–Зуево. Но въпреки сложната обстановка Жуков докладва в Москва: Минск, Смоленск и Вязма няма да се повторят. Следователно трябва да се обърне особено внимание на заздравяването на фланговете. „По този повод — пише Жуков — имах не особено приятен разговор по телефона със Сталин.“
	Върховният настояваше да бъдат нанесени изпреварващи удари по фланговите групировки на германците в района на Волоколамск и Серпухов. Жуков попита:
	— Но с какви сили ще нанасяме тия контраудари? Западният фронт не разполага със свободни сили. Имаме сили само за отбрана.
	Сталин отсече категорично: въпросът за контраударите е решен. Той се обади и на члена на Военния съвет Н. А. Булганин:
	— Вие там с Жуков сте си навирили носа.
	Какво можеше да направи Жуков? Той започна да готви енергично контраударите. Командирът на кавалерийски корпус генерал П. А. Белов, повикан тогава от Ставката, описва как е било взето решението за контраудара. На 10 ноември Жуков го завел при Сталин за утвърждаване на плана — Белов е трябвало да действа в района на Серпухов. Генералът дошъл направо от фронта, не е знаел, разбира се, предисторията на операцията и след време отбелязва: „В очите му (на Сталин) я нямаше предишната твърдост, в гласа му липсваше увереност. Но още повече ме изненада поведението на Жуков. Той говореше рязко, с повелителен тон. Създаваше впечатление, че тук началник е именно той, Жуков. И Сталин приемаше това като нещо естествено.“
	Вероятно генерал Белов е усетил само външната страна на онова, което е ставало. След като една или друга заповед е дадена, Жуков я изпълняваше. Генерал Рокосовски получи заповед да проведе частична операция в района на Волоколамск. Но нали Жуков току-що бе заповядал да се окопаят по-добре, да пазят вейките, а сега изведнъж — да нанасят челен удар на готвещия се за скок враг. „Да си призная, не ми беше ясно — казва Рокосовски — от какво се е ръководел командващият, издавайки тази заповед.“ Жуков естествено не е могъл да му обясни, че изпълнява указание на Сталин. Този удар по думите на Рокосовски „не е от голяма полза“. Малко по-резултатни бяха действията на войските на Белов край Серпухов. Но все пак подготовката на хитлеристите за настъпление не е осуетена.
	Рокосовски, изключително уравновесен началник, пише за Жуков от онова тежко време: „В моята представа Георгий Константинович си остава човек със силна воля и решителност, богато надарен с всички качества, необходими на крупен военачалник.“ И по-нататък: „Запомнил съм един разговор в мое присъствие между Г. К. Жуков и Й. В. Сталин. Това беше малко по-късно, през зимата. Сталин бе възложил на Жуков да проведе малка операция, струва ми се, в района на станция Мга, за да облекчи някак положението на ленинградци. Жуков доказваше, че е необходима голяма операция — само тогава целта ще бъде постигната. Сталин отговори:
	— Всичко това е хубаво, другарю Жуков, но ние нямаме средства, трябва да се съобразяваме.
	Жуков настояваше на своето.
	— Иначе нищо няма да излезе. Само желание не стига.
	Сталин не криеше раздразнението си, но Жуков не се предаваше. Накрая Сталин каза:
	— Вървете, другарю Жуков, и помислете, засега сте свободен.
	Хареса ми прямотата на Георгий Константинович. Но когато излязохме, му казах, че според мен не е трябвало да разговаря така рязко с върховния главнокомандващ. Жуков отговори:
	— Това не е нищо…“
	Не само на фронта, но и в Москва усещаха волевото начало в дейността на Жуков. По онова време той упрекна рязко началника на Главното артилерийско управление генерал Н. Д. Яковлев, че снабдява много лошо с боеприпаси Западния фронт. С анализа на упреците на Жуков — разбира се, основателни — се зае не друг, а Сталин. Той отбеляза: „Командващият фронта Жуков просто не е наясно за положението с боеприпасите. А то е сложно. Ноември е месецът с най-малко производство… трябва да изчакаме доставките да се увеличат, вместо да се занимаваме с безпредметни упреци.“
	Интересите на Западния фронт, прикриващ Москва, бяха естествено в центъра на вниманието на Ставката и на Върховното главно командване. Неговите нужди се задоволяваха, но, както подчертава генерал Яковлев, „в рамките на разумното“ — нали сраженията се водеха от Баренцово до Черно море.


>>	Край Москва

	На 13 ноември в Орша се събра върховното немско командване — началник-щабовете на обединенията от Източния фронт. Съвещанието бе ръководено от Халдер. Макар че доста генерали изказаха опасения във връзка с онова, което ставаше на фронта, Халдер се опираше на директивата на Хитлер: преди зимата да превземат СССР.
	Той издиктува „максималната“ и „минималната“ линия за напредване през 1941 г.: първата чак до Майкоп, Сталинград, Горки и Вологда; втората — до долното течение на Дон, Тамбов и Рибинск. При всички положения Москва трябваше да бъде завзета. Не можем да не отбележим, че след войната победените хитлеристки генерали десетилетия наред повтаряха: тогава те се били провалили заради „генерал Зима“. Започнали студовете и вермахтът бил спрян. Не е вярно! Хитлер се надяваше да превземе Москва именно след втората половина на ноември, когато почвата ще замръзне и подвижните части пак ще могат да маневрират свободно.
	На 15 ноември войските на групата армии „Център“ преминаха в ново настъпление към Москва. С 51 дивизии, от които 13 танкови и 7 моторизирани. Най-силният удар бе северно от столицата. Край Волжкото водохранилище 300 немски танка пробиха съветската отбрана. Това стана в полосата на армия от Калининския фронт. На 18 ноември Ставката прехвърли полосата на тази армия към Западния фронт. Логиката беше очевидна: щом германците се опитват да заобиколят фронта откъм север, нека самият фронт не допусне това.
	Макар че обстановката беше тревожна — врагът явно смяташе да обкръжи Москва откъм север — Жуков бе пределно спокоен, докато обясняваше задачите на новия командващ армия генерал Д. Д. Лелюшенко.
	Той, спомня си Лелюшенко, каза, без да бърза: през октомври Хитлер се опари на можайското направление, а сега пълзи в обход на Москва откъм север. Жуков изрази увереността, че в отбранителните боеве съветските части ще унищожат хитлеристите. А когато пристигнат резервите, ще преминат в контранастъпление.
	Трябва да се използват гористата местност, контраатаките, особено нощем — врагът се страхува от тях. Пиха по чаша горещ чай за успеха и Лелюшенко замина за своята армия.
	През следващите две седмици врагът продължи да атакува на това направление, но не постигна нищо. Жуков вярваше в упоритостта и умението на генерал Лелюшенко. Когато след оттеглянето на съветските войски от Клин Лелюшенко го помоли да му изпрати „поне една дивизия“, последва кратък и ясен отговор: „Фронтът не разполага с резерви. Справяйте се със собствени сили.“
	След това дойде заповед: щабът на армията да бъде пренесен в град Дмитров. Лелюшенко погледна картата и се слиса: точно на това място в съветския фронт имаше пробив, градът бе на острието на немски танков клин. Човек с дързък, решителен характер, той бе изненадан от изобретателността на Жуков. Бе наясно, че „неслучайно командването на фронта е решило да разположи щаба на армията именно в Дмитров: ще не ще, командващият армията ще събере подразделения и ще закрие пробива!“.
	Лелюшенко се отправи към Дмитров, срещна няколко танка, скочи в челния КВ и ги поведе в атака. Разбира се, не подобава на командващ армия да води танковете в бой, но друг изход нямаше. Танкът на Лелюшенко бе улучен, той се измъкна през аварийния люк в дъното на машината и отново в бой. През това време пристигнаха малки подкрепления — храбри отряди доброволци от Москва. Хитлеристите бяха спрени.
	На истринското направление срещу войските на генерал Рокосовски настъпваха над 400 вражески танка, многочислена моторизирана пехота. Групировката, напредваща в гъсти редици, притежаваше страхотна пробивна сила. В крайна сметка тук врагът се приближи най-много до Москва, фашистките танкове допълзяха до Крюково. В боевете срещу тях се покриха с вечна слава 78-а стрелкова дивизия на полковник А. П. Белобородов и 316-а на генерал И. В. Панфилов, загинал геройски. За да им помогне, Жуков прехвърли от други бойни участъци групи танкове, артилерийски батареи, зенитни дивизиони, войници с противотанкови пушки.
	„Когато си спомням за ония дни — пише Рокосовски, — изниква образът на нашата 16-а армия. Обезсилена и кървяща от многобройните рани, тя се вкопчваше във всяка педя родна земя и даваше жесток отпор на врага. … Двете воюващи страни бяха на връхната точка на напрежението. Командващият Западния фронт правеше всичко възможно да подкрепи поне малко слабите войски, но без да включва в боевете стратегическите резерви, пристигащи на части. По решение на Ставката те се стичаха към Москва, към най-застрашените райони. Те трябваше да бъдат запазени до решителния момент. За това бяха необходими строго разпределение на силите и огромна издръжливост.“
	Жуков и щабът на фронта предвидиха всичко и проявиха изключителна издръжливост — решиха да отразят ударите на врага само със Западния фронт. Как? Хитлеристките щабове, главозамаяни от идеята да обкръжат Москва, допуснаха много груба грешка. Докато фланговите групировки изнемогваха от големите загуби, немците не успяха да организират фронтално настъпление в центъра на фронта, макар че разполагаха с достатъчно сили. „Така те ни дадоха възможност свободно да прехвърляме всички резерви, включително и дивизионните, от пасивните участъци, от центъра към фланговете и да ги насочваме към ударните групировки на врага“ — лаконично ще напише по-късно Жуков.
	Немногословно! А ставаше въпрос за пресметнат риск — изтегляха се войските от западните подстъпи. Изтъняваше непосредственият щит пред столицата. На частите, които оставаха, бе заповядано най-строго да си отварят очите на четири.
	Южният фланг на Западния фронт неотклонно отразяваше атаките на буквално побеснелия Гудериан. Още в края на октомври мъжествените защитници на Тула отблъснаха челните части на групата на Гудериан. Към края на есента по цялата страна екна името на изтъкнатия ръководител на тулските комунисти, секретаря на Обкома на партията В. Г. Жаворонков, оглавяващ Градския комитет на отбраната. Жуков оцени високо военната дарба на Жаворонков, който, макар да не бе военен, бе успял да сформира работнически отряди и те рамо до рамо с частите на 50-а армия се биеха срещу елитните войски на Гудериан. На 10 ноември Ставката прехвърли този участък към щаба на Западния фронт.
	Претърпял неуспех край Тула, врагът пое на североизток, към Кашира. Гудериан упорито се опитваше да осъществи плана за обкръжаване на Москва. Но не би! Останал в безплодните атаки без танкове, в началото на декември той бе принуден да премине към отбрана: съветските войски не само парираха действията му, но и постоянно контраатакуваха. Ето какво пише Гудериан за боевете в края на ноември: „Нашите 37-милиметрови противотанкови оръдия бяха безсилни срещу руските танкове Т-34. Стигна се до паника, обзела фронта чак до Богородицк. Тази паника, появила се за първи път от началото на руската кампания, бе сериозно предупреждение, че нашата пехота е изчерпала боеспособността си и вече не е в състояние да издържа на големи усилия.“
	Около 20 ноември Сталин се свърза по телефона с Жуков и го попита без заобикалки:
	— Сигурен ли сте, че ще удържите Москва? Питам ви с болка в душата. Отговорете ми честно, като комунист.
	Жуков отговори на върховния главнокомандващ, че няма начин да не удържат столицата, и веднага поиска подкрепления — най-малко две армии. Те бяха изпратени и започнаха да се съсредоточават срещу фланговите групировки на врага.
	На война се случва всичко, понякога великото и трагичното вървят ръка за ръка с дребното.
	И така наред с изключително сериозното един любопитен епизод, от който личи колко са били опънати нервите на всички, ръководили битката край Москва. На 30 ноември Сталин упрекна Жуков, че е оставил на врага Дедовск край Нахабино, на близките подстъпи към Москва, и му заповяда незабавно да отиде там, да организира контраатака и отново да превземе Дедовск. При проверката се разбра, че градът е в съветски ръце и че може би става въпрос за село Дедово в района на действие на дивизията на Белобородов, дивизия, която по това време вече бе гвардейска. Та именно в това село бяха нахлули немците.
	„Явно бе станала грешка — ще напише по-късно Жуков. — Реших да се обадя в Ставката и да обясня, че има недоразумение. Но тук вече, както се казва, ударих на камък. Върховният се ядоса окончателно. Той заповяда незабавно да отида при Рокосовски и да направя така, че същият този злополучен населен пункт непременно да бъде отнет от противника. Освен това ми заповяда да заведа и командващия 5-а армия генерал Л. А. Говоров: «Той е артилерист, нека помогне на Рокосовски да организира артилерийски огън и да подкрепи 16-а армия.» В подобна ситуация нямаше смисъл да възразявам.“
	Командващият пристигна в командния пункт на дивизията на Белобородов. Сибирякът Белобородов с лукав поглед изслуша както подобава на подчинен заповедта и с войнишка съобразителност доложи: от гледна точка на тактиката няма смисъл да гоним немците от няколко къщи в село Дедово оттатък дерето. Какво можеше да каже командващият фронта на енергичния дивизионен командир? Че работата не е в тактиката? Намръщен, като избягваше погледа на Белобородов, Жуков заповяда строго: да изпрати два танка и една пехотна рота, които да изгонят немския взвод от селото.
	Рано на 1 декември акцията бе извършена успешно. Същия ден се случиха къде по-важни събития. Отчаян, че планът за обкръжаване на Москва се е провалил, командващият групата армии „Център“ фон Бок реши да си опита щастието в центъра на фронта. Очевидно немското командване бе разбрало, че е допуснало грешка: и шестте германски корпуса, разположени тук, бездействаха. И Бок ги пусна в действие. Фашистките танкове и пехота внезапно пробиха слабите предни позиции на съветските части и тръгнаха към Кубинка. И тук пролича предвидливостта на Жуков: войските бяха нащрек и врагът не успя да преодолее бързо цялата отбрана в дълбочина. Фашистките танкове се взривяваха в минните полета. Немците стигнаха до Голицино, но се натъкнаха на плътен артилерийски огън. През това време пристигнаха фронтовите резерви и до 4 декември немците бяха спрени.
	Като изпрати войските за пробив, Бок постъпи като комарджия. Той казваше: „Въпроса ще реши последният батальон.“ Това наистина бе последният коз на хитлеристите, а през тридневните боеве бяха унищожени няколко десетки батальона. На бойното поле останаха над 10 хиляди убити немски войници и офицери. Военният съвет на Западния фронт всекидневно и всекичасно усещаше пулса на сражението. По редица признаци Жуков стигна до заключението: врагът е изчерпал и второто си дихание, загубили пробивната си сила, неговите дивизии вече спират. Престъпление ще бъде да се пропусне и едно денонощие в тази обстановка. Сега, когато е спрял, противникът непременно ще заеме отбранителни позиции, ще се окопае, ще се прегради с бодлив тел, ще минира полето — и всичко това пред самата Москва! За да бъдат изгонени немците от укрепените райони, ще са необходими много сили и много жертви.
	Назряваше преломът. На 27 ноември „Правда“ писа: „Един по-силен удар — и подкосеният враг няма да издържи! Той е вече доста изтощен от предишните боеве. Той е уморен. Настъпи моментът да го спрем, да го сломим.“ Бе време врагът да бъде разгромен — чувстваха и виждаха войските на Западния фронт. В края на ноември Жуков и щабът на фронта подготвиха план за разгрома на врага край Москва.
	Замисълът на тази битка се свеждаше до следното: веднага след отбранителните боеве да се премине в контранастъпление, после да се разгромят по думите на Жуков „ударните части на групата армии «Център» и да се премахне непосредствената заплаха за Москва. Все още не бяхме достатъчно силни, за да поставяме по-далечни и решителни цели на войските. Стремяхме се само да отблъснем врага колкото може по-далече от Москва и да му нанесем колкото може повече загуби.“
	На 29 ноември Г. К. Жуков доложи каква е обстановката и помоли Сталин да даде заповед за започване на настъплението. Върховният главнокомандващ го изслуша внимателно и попита:
	— А сигурен ли сте, че противникът е изпаднал в кризисно състояние и няма възможност да включи в действие някоя нова групировка?
	Въпросът бе много сериозен и не по-малко сериозен беше отговорът. Щабът изучи старателно възможностите на вермахта и стигна до извода: врагът е изтощен. Но това не значеше, че съветските части могат да почиват на лаврите, извоювани в жестоките отбранителни боеве. Хитлеристкото командване бе осъзнало грубата си грешка, щеше да се опита да прехвърли от север и от юг войски край Москва и тогава положението можеше сериозно да се усложни.
	На 30 ноември Военният съвет на фронта представи в Генералния щаб план за настъпателната операция на Западния фронт. Жуков помоли заместник-началника на Генералния щаб А. М. Василевски срочно да доложи на Сталин за плана и Ставката да издаде директива за провеждането на операцията. Не бива да протакаме, предупреждаваше Жуков, в противен случай може да закъснеем с подготовката на контранастъплението.
	В обяснителната записка към плана се подчертаваше: „Най-близка задача: с удар към Клин, Солнечногорск и в истренското направление да бъде разбита основната групировка на противника на десния фланг и с удар към Узлова и Богородицк във фланг и в тил на групата на Гудериан да бъде разбит противникът на левия фланг на армиите от Западния фронт.“
	Сталин одобри плана. Но Ставката разшири мащабите на предстоящото контранастъпление, в него трябваше да участват и войски от Калининския фронт и от десния фланг на Югозападния фронт.
	С огромно въодушевление бяха дадени последните разпореждания: проличаха огромната предвидливост на Ставката и нейното умение да струпва и пази резервите през последните няколко седмици. От съветските стратегически резерви, разгърнати против вражеските групировки, които обкръжаваха Москва от север и от юг, не бе прехвърлен нито един войник.
	В тия исторически дни защитниците на столицата получаваха добри новини от другите фронтове. По план на Ставката бяха проведени широкомащабни операции по северния и южния фланг на съветско-германския фронт. Бе освободен Тихвин. Бе ликвидиран опитът на хитлеристите да се обединят с финландците край Ленинград. На юг бе освободен Ростов, на запад бе отхвърлена голяма немскофашистка групировка. Това непосредствено помогна на Москва.


>>	Разгромът на хитлеристите край Москва

	Съгласно с плана „Барбароса“ фашистите трябваше да разгромят Съветския съюз за шест седмици. В началото на декември течеше вече шестият месец на войната. Завоевателите бяха проникнали дълбоко в съветската страна, но съотношението на силите на фронта бе следното: врагът разполагаше с 5 милиона души, с 26,8 хиляди оръдия и минохвъргачки, с 1,5 хиляди танка, с към 2,5 хиляди бойни самолета. Съветският съюз — с 4,2 милиона души, с 22 хиляди оръдия и минохвъргачки, с 1630 танка и 2495 бойни самолета.
	На московското направление германците бяха струпали 800 хиляди души, 10,4 хиляди оръдия и минохвъргачки, хиляда танка, над 600 самолета. Съветският съюз — 760 хиляди, души, 6200 оръдия и минохвъргачки, 670 танка, 860 самолета. Предстоеше врагът да бъде разбит не с числено превъзходство, а с умение. Съветското командване бляскаво демонстрира това. Благодарение на героизма на съветските воини, умножен с воинското майсторство на командващите и героизма на тила, край Москва бе извоювана победа.
	И досега на Запад продължават да изучават тази историческа победа. В книгата си „Битката за Москва“ (1980) английският военен историк А. Ситън подчертава: това бе „най-кървавото и най-жестокото сражение през Втората световна война“. Той е принуден да признае блестящото ръководство на Червената армия и на командващия фронта Жуков. За него Ситън пише като за „човек, високо надарен, притежаващ невероятна енергия“.
	Съветското командване успя да заблуди врага. Малко преди съветските войски да преминат в настъпление, германското разузнаване докладва на фюрера: „С тези сили, ако не получат значителни подкрепления, руснаците няма да предприемат голямо настъпление.“ Прехваленото германско разузнаване не бе забелязало съсредоточаването на съветски армии срещу ударните фашистки групировки край Москва.
	Как се е случило това, не може да се начуди същият Ситън. И отговаря: „В онази първа страшна зима в Русия стана ясно, че колкото по-далече от фронта бяха немските щабове, толкова по-оптимистично гледаха те на събитията. Че колкото по-далече бяха от руснака, толкова повече го подценяваха. Пълна противоположност на тях бяха съветското командване и щабове… Мнозина висши съветски офицери имаха малък боен опит, други бяха дошли в Генералния щаб в Москва от командни и щабни постове във войските. Всички те знаеха какво става на фронта, тъй като често ходеха там и участваха в планирането на операциите в подчинените им щабове.“ Тези хора бяха издигнати на високи командни постове не внезапно и неслучайно. Това бе резултат от всекидневната работа на партията по подбора на кадрите, по издигането на талантливи военачалници.
	На 6 декември войските на Западния фронт връхлетяха върху немските „клещи“, върху ударните им групировки северно и южно от столицата. Съветските войски атакуваха район от 1000 километра — от Калинин до Елец. Тогава те не превъзхождаха по сили врага. Изходът на настъплението зависеше преди всичко от мъжеството и майсторството на съветските воини и от изкуството на командирите на всички равнища. Съветските хора отиваха в боя с огромен патриотичен подем. Можем да си представим състоянието на войските от обезкървените части, когато при тях се появяваха свежи дивизии!
	Вражеският фронт се пропука и отстъпи. Всички части и съединения на групата армии „Център“ изпращаха тревожни донесения: под натиска на руснаците те се отдръпват, захвърляйки тежко въоръжение и техника. Още на 7 декември Халдер смята, че събитията от този ден са „ужасяващи и срамни“ за вермахта. На 8 декември Хитлер издава заповед германските части да преминат в стратегическа отбрана по целия Източен фронт. Обучените немски войски незабавно започнаха да създават отбранителни точки в населените пунктове, да затварят пътищата. Врагът все още беше много, много силен. Макар и оредели, същите дивизии, които само преди няколко дни мислеха да превземат Москва, бързо и организирано заемаха отбранителни позиции.
	През първите дни на настъплението съветските войски изминаха 30–40 километра. Жуков смяташе, че темповете са недостатъчни: стига да дадат почивка на хитлеристите, и те ще уплътнят фронта и ще бъде много по-трудно да се преодолее тяхната съпротива. На 9 декември щабовете на всички армии от Западния фронт получиха директива:
C>
	„Практиката на настъплението и преследването на противника показва, че някои наши части съвсем неправилно се бият и вместо да се придвижват стремително напред, обхождайки ариергарда на врага, водят с него продължителни фронтални боеве.
	Заповядвам:
	1. Категорично да се забрани фронталният бой с частите от прикритието на противника, а също така срещу укрепени позиции, да се оставят малки прикрития срещу ариергардите и те стремително да се заобикалят, при което войските ни да навлизат колкото може по-дълбоко на пътя за отстъпление на противника.
	2. Противникът да се преследва денонощно. В случай че частите се преуморят, за преследването да се изпращат отряди.
	3. Действията на нашите войски да бъдат подсигурени с противотанкова отбрана, разузнаване и постоянна охрана, като не се забравя, че отстъпвайки, противникът ще търси случай да контраатакува. Жуков.“
C$
	А това означаваше частите да вървят в сняг до кръста, да нощуват на лютия студ под открито небе. Често да щурмуват вражеските дзотове без артилерийска поддръжка — оръдията затъваха и изоставаха. Главното е, внушаваше Жуков, врагът да не може да се опомни.
	Секретарят на Московския комитет на партията Черноусов, който ръководеше партизанското движение в Московска област, съгласува с командващия фронта Жуков бойните операции на народните отмъстители. През онзи исторически декември за първи път от началото на войната в небето победно ревяха моторите на самолети с червена звезда — на Западния фронт умело се използваше единственото превъзходство над врага — авиацията. Жуков опита с всички възможни средства — с удари в тил, с авиация — да лиши противника от подвижност. И до голяма степен успя.
	На 13 декември цялата съветска страна, пък и целият свят бе разтърсен от съобщението за разгрома на вражеските флангови групировки край Москва.
	Бяха освободени над 400 населени пункта, немците понесоха големи загуби в жива сила и техника. И най-вълнуващото: настъплението продължаваше!
	Отстъпвайки, хитлеристите подпалваха села и градове, убиваха на всяка крачка съветски хора, имали нещастието да се озоват на пътя на окупаторите. По това време вече се знаеше за чудовищните злодейства на фашистката армия. Сега, когато се освобождаваше район след район, съветските хора с очите си виждаха с какъв лют враг трябва да се бият. Дори в местата, където завоевателите само броени дни оскверняваха руската земя, те успяваха да оставят страшна кървава следа. Символ на „новия ред“ на фашизма бяха бесилките, издигнати във всеки град, от които освободителите сваляха замръзналите трупове на известни и неизвестни герои. Цели планини от разстреляни, от деца, от жени и старци, изгорени живи, от измъчените тела на пленниците.
	Георгий Константинович бе кадрови военен и за него всичко това изглеждаше необяснимо. Наследник на руските военни традиции, според които трябва да се воюва доблестно, той помнеше и се придържаше към заветите на великите пълководци на Русия, най-вече на Суворов — безпощадна борба с въоръжения враг, но великодушие към онзи, който е оставил оръжието. И естествено армия, допускаща поголовни зверства спрямо мирното население, не можеше да бъде за него нищо друго, освен банда убийци.
	Сега завоевателите до мозъка на костите си почувстваха какво е война с Русия и в Русия. През седемдесетте години английските историци П. Калвъкореси и Г. Уинт написаха книгата „Тоталната война“ специално за да напомнят на младежта за 1941–1945 г., и извадиха наяве положението на вермахта по онова време: „Войниците слагаха под дрехите си хартия, за да се сгреят. Често използваха докараните на фронта позиви, в които се разясняваше на руснаците, че единственият разумен път за тях е да се предадат. На Коледа сред немците имаше 100 000 премръзнали. Върлуваше дизентерия. Както в армията, така и в авиацията липсваше антифриз. Оръдията бездействаха, а руснаците ги нападаха на малки отряди, особено през нощта. Студът и снегът пречеха да бъде доставено продоволствие. Често се налагаше да секат храната със секири. Супата замръзваше в канчетата. Медалът, който получаваха оцелелите в тая кампания, бе наречен Орден на замръзналото месо. Някои се самоубиваха.“ Когато дойде време да се пише за войната, Гудериан си спомни „безкрайните руски поля, покрити със сняг през зимата на нашите нещастия, пронизващия леден вятър, малкото укрития, лошо облечените, изтощени от глад войници“.
	Това не бяха войници, а позорни палачи, които, когато ги пленяваха, хленчеха, че само са служели на вермахта.
	Докато минаваше покрай редиците обгорели печки — единственото, останало от поредния населен пункт, откъдето току-що бяха изтласкани фашистите, Жуков виждаше скръбта на десетки хиляди хора. Той за сетен път се убеждаваше — това е нечувана в историята на човечеството война. На карта бе заложено самото съществуване на съветския народ. Да планира настъплението, да настоява настъплението на запад да се ускори бе за Жуков не само тактическа и оперативна задача, но и висша стратегия: само така съветските хора щяха да бъдат спасени от неминуема гибел, от мъчителна и унизителна смърт от ръката на безчестните хитлеристки палачи.
	В началото на януари 1942 г. Западният и съседните фронтове бяха изтласкали врага на 100–250 километра от столицата. Непосредствената заплаха за Москва бе ликвидирана: бяха освободени 11 хиляди населени пункта, сред многото градове, от които окупаторите бяха изгонени, бяха Калинин и Калуга.
	На 19 декември, когато немското командване разбра, че на Източния фронт се е разразила катастрофа, Хитлер пое върховното командване на армията. Той отстрани от длъжност висшите генерали, като се почне от главнокомандващия сухопътните войски Браухич и се стигне до Гудериан. С фанатична упоритост настояваше армията да не отстъпва фронта. В отговор на молбите войските да бъдат изтеглени от щаба на фюрера се раздаде страшен рев. Процедурата по думите на Хитлер била съвсем проста. Един командващ армия се обърна към него:
	— Мой фюрер, не можем да удържим фронта и трябва да отстъпим.
	— Хер-р-р-р — отговори Хитлер, — къде и доколко смятате да отстъпите?
	— Не знам…
	— Вие искате да отстъпите на петдесет километра. Какво, там по-топло ли е? По-лесно ли ще бъде да се снабдяват войските? Ще изтеглите ли тежкото въоръжение?
	— Това е невъзможно.
	— Значи смятате да го оставите на руснаците. А как ще воювате после без него?
	— Мой фюрер! Спасете поне армията без въоръжението.
	— И така смятате да бягате до Германия или още по-далече?
	— Но ние нямаме избор.
	В заключение ревът на Хитлер: „Вън от армията!“ Изхвръкнаха от постовете си ония, които бяха осигурили на Германия лесни победи на Запад и бяха довели вермахта до Москва.
	Хитлер се осланяше на животинския инстинкт на своето войнство — да стискат зъби, инак възмездието е неизбежно. Той излая по телефона на командващите Източния фронт: „Руснаците ще преследват по петите всяка отстъпваща армия, без да й дават почивка, ще атакуват отново и отново, а армията няма да може да спре, тъй като в тила ни няма подготвени рубежи. Тогава думите «Наполеоново отстъпление» ще станат реалност.“
	На 24 декември 1941 г. началникът на хитлеристкото разузнаване адмирал Канарис пише: „Ужасяващи са последиците от нашето престъпно подценяване на врага. Генерал Шмунт (адютант на Хитлер) прави сравнение с 1812 г. и казва, че е настъпил «часът на истината» за националсоциализма. Загубите на въоръжение и снаряди са огромни — унищожават се или се захвърлят танкове, оръдия, самолети.“ Канарис открива причината, поради която фашистите се мъчат да се задържат: „Ужасяващи последици имаше отношението ни към руските военнопленници… Сега болшевиките реагират на масовите убийства и на варварското отношение към другарите им, попаднали в германски плен.“
	Към предишните престъпления на вермахта се прибавяха нови. По заповед на Хитлер отстъпващите фашистки войски в стремежа си да затруднят напредването на Червената армия оставяха след себе си „обгорена земя“. Унищожаваха абсолютно всичко. Съветските части напредваха през пожарищата на древни руски градове, на села, съществували столетия наред и сега превърнати в пепел. Отстъплението на немците завършваха „хората с факлите“, подпалващи и взривяващи народното богатство.
	Той, армейският генерал Г. К. Жуков, разбираше, че засега съветските сили са ограничени, и се задоволяваше с това да иска на фронта да бъде възстановено положението преди операцията „Тайфун“. Ако Западният и съседните фронтове имаха подкрепа, те можеха „да нанесат на врага нови поражения, да го отблъснат още по-далече от Москва и да излязат на линията Витебск–Смоленск–Брянск“.
	През това време, на 5 януари 1942 г., на съвещание в Ставката бе обсъден планът за общото настъпление по целия фронт — от Ладожкото езеро до Черно море. Жуков, който бе пристигнал направо от фронта, предложи силите да се съсредоточат само на западното направление. Той изтъкна, че край Ленинград и на югозападното направление немците разполагат със сериозна отбрана, която не може да бъде пробита без мощна артилерия.
	След като изслуша Жуков, Сталин попита:
	— Някой друг ще се изкаже ли?
	Мълчание. Планът на Ставката за настъпление по целия фронт бе одобрен.
	След съвещанието началникът на Генералния щаб Б. М. Шапошников каза на Жуков:
	— Напразно спорихте: този въпрос вече бе решен от Върховния.
	— Тогава защо ме пита какво мисля?
	— Не знам, не знам, драги! — каза Шапошников и тежко въздъхна.
	Не за пръв и не за последен път Жуков трябваше да изпълнява заповед и както винаги, макар че виждаше огромните трудности, бе изпълнен с решимост да извърши всичко възможно най-добре.
	„Нашите фронтове — пише той — не разполагаха с пълноценни танкови и механизирани съединения, а без тях, както показа войната, не можехме да предприемаме настъпателни операции с решителни цели и голям размах. Само с мощни танкови и механизирани съединения можехме да изпреварваме маневрите на противника, да обхождаме фланговете му, да прерязваме тиловите пътища, да обкръжаваме и разсичаме вражеските групировки.“
	Съгласно с директивата на Ставката от 7 януари трябваше да бъде обкръжена и разгромена групата армии „Център“ в района на Ржев, Вязма, Юхнов, Гжатск. Операцията бе възложена на няколко фронта. На 8 януари започна настъплението на Северозападния и Калининския фронт, благодарение на което съветските ударни армии навлязоха дълбоко в тила на групата армии „Център“ при подстъпите към Великие Луки. Успехът се обясняваше с това, че тук немците нямаха големи сили.
	Но войските на Западния фронт се сблъскаха с главната вражеска групировка.
	На 9 януари Военният съвет на фронта напомня на командващите 43-та, 49-а и 50-а армия: „Въпреки забраната продължават да се предприемат (особено в 49-а армия) фронтални атаки срещу укрепени от противника населени пунктове. Заповядвам да се прекратят челните атаки и да се действува предимно чрез обкръжаване. Укрепените от противника сгради да бъдат подпалвани, като по този начин немците бъдат изгонвани в полето и унищожавани с обхващащи удари, най-вече от скиорски отряди.“
	След тежки боеве на 20 януари бяха освободени Руза и Можайск. Съгласно със заповедта на Ставката Жуков запланува Вязма да бъде превзета внезапно, като смяташе по този начин да ликвидира групата армии „Център“. На 27 януари героичният кавалерийски корпус на генерал Белов проби фронта в района на Юхнов и в началото на февруари излезе южно от Вязма. Конниците се съединиха с бойците на 33-та армия, която настъпваше в центъра. Ударната й група, проникнала в тила на врага, бе оглавявана от самия командващ армията — легендарния генерал Ефремов. Заедно с партизаните и с въздушнодесантна бригада войските на Белов и Ефремов започнаха боеве в района на Вязма.
	Жуков с гордост наблюдаваше съветските части, които громяха врага в собствения му тил. Не особено щедър на похвали, на 11 февруари 1942 г. той изпрати на Белов и Ефремов радиограма: „На 9 февруари 8-а ВДБ (въздушнодесантна бригада — бел. авт.) превзе заедно с партизаните района на Мармоново, Дяглево. Участниците в десанта унищожиха щаба на 5-а танкова дивизия… Десантната бригада трябва да бъде пример за всички войски.“
	Същевременно Жуков настоя придвижването на запад да се ускори.
	Заповед от 15 януари: „Заповядвам да водите преследването стремително, като създавате на основните направления силни ударни групировки, които да се придвижват успоредно с главните отстъпващи сили на противника. Категорично забранявам преследването на широк фронт с равномерно разпределени сили, което води само до изтласкването на противника.“
	Като цяло указанията на Жуков се изпълняваха. С умелите си действия съветските войски често поставяха хитлеристите в тежко положение.
	Усетило надвисналата опасност, германското командване прехвърли от смоленското направление допълнителни резерви. Още с пристигането си влязоха в бой четирите дивизии, изтеглени от Франция, дойдоха войски и от Германия. Жуков правеше всичко, за да изпълни заповедта на Ставката. През втората половина на февруари 4-ти въздушнодесантен корпус, почти 7,5 хиляди отлично въоръжени бойци, извършиха десант в тила на противника край Вязма. Докато в тила на врага, в затрупаните от сняг гори край Вязма, се водеше изключително тежко сражение, армиите от Западния фронт се опитваха да пробият немската отбрана и да се слеят с участниците в десанта.
	Ето как е изглеждало това съветско настъпление за един верноподан немски войник: „Руснаците ни връхлетяха с безчет танкове и пехота и ни изтласкаха. Поради студа картечниците не можеха да стрелят, нямахме боеприпаси. Целия ден батальонът ни бе обкръжен в селото, където се бяхме окопали. През нощта, безумно отчаяни, се опитахме да се отскубнем. Безуспешно. По това време фронтът се бе огънал назад. Навсякъде войниците бягаха презглава, офицерите се опитваха да възстановят реда с пистолетите, но паниката ни обхващаше отново и отново. Не бяхме виждали такива сцени преди в Русия — пътищата бяха осеяни с бягащи колони войски, с каски, оръжие и противогази. Подпалвахме стотици камиони, тъй като нямахме гориво, складовете със снаряжение, боеприпаси и продоволствие. Пътищата за отстъпление бяха покрити с мъртви коне и повредени коли. Омотани в дрипи безформени фигури кретаха по пътищата, сякаш отново отстъпваше Наполеон. Четири дни нашият батальон прикриваше това безобразно отстъпление. На петия се появиха руски танкове и ни избиха почти всички.“
	Много вражески части бяха смазани, но на тяхно място пристигаха нови и нови. През тези месеци във военнополевите съдилища на вермахта бяха репресирани над 60 хиляди войници. Постепенно вражеският фронт бе укрепен и в края на краищата, макар и изтласкан далеч на запад, се задържа.
	На 1 февруари 1942 г. за по-тясно взаимодействие между Западния и Калининския фронт Ставката възстанови длъжността главнокомандващ западното направление и назначи за главнокомандващ армейския генерал Г. К. Жуков, без да го освобождава от длъжността командващ Западния фронт.
	На 14 февруари главнокомандващият западното направление докладва на Ставката: „Недостигът на снаряди не ни позволява да провеждаме артилерийско настъпление. В резултат на това системата на противниковия огън не се унищожава и нашите части, атакувайки почти незасегнатата вражеска отбрана, търпят много големи загуби, без да постигат съответния успех.“ Понякога на оръдие се падаха по един-два изстрела в денонощие. Поради недостиг на боеприпаси се наложи част от катюшите да бъдат изтеглени в тила. Съветската авиация не можеше да прикрива добре войските, отдалечили се твърде много от летищата.
	В края на февруари — началото на март фронтовете от западното направление получиха попълнения, но, както отбелязва Жуков, „прекалено късно“. Атаките на съветските части се разбиваха в добре организираната отбрана на врага. Жуков виждаше, че засега не могат да постигнат съществен напредък. Но не беше в характера му да бездейства, да подарява на хитлеристите почивка.
	На 27 март 1942 г. командването на всички армии от Западния фронт получи от Жуков ясна заповед: „Заповядвам: незабавно да бъдат организирани малки, добре снабдени с автоматично оръжие отряди от подбрани смели и инициативни хора. На тези отряди да се възложи да проникват до пътищата за снабдяване на врага, да нападат населени пунктове, където има обози, складове и други тилови учреждения на противника. Действията на отрядите трябва да бъдат бързи, дръзки и решителни. Личният им състав трябва отлично да борави с оръжието и да може да действа по няколко дни далеч от частите си в тила на противника.“
	На съветска земя не оставяха нито за миг хитлеристите на спокойствие.
	На 20 април Ставката заповяда да се премине към отбрана. Целите на настъплението не бяха изпълнели докрай, но резултатите бяха много важни. През декември 1941 и януари–април 1942 г. по време на контранастъплението и общото настъпление на западното направление съветските войски бяха напреднали със 100–350 километра. Групата армии „Център“ бе обкръжена от двете страни, благодарение на което съветските части можаха да подновят по-късно настъплението на запад от изгодни за тях позиции. В тила на окупаторите се появиха обширни партизански райони.
	Жуков, който отговаряше за западното направление, се гордееше естествено, че хитлеристка Германия е понесла край Москва изключително тежко поражение и е преминала към отбрана по целия съветско-германски фронт. А от чисто военна гледна точка? Да вземем заповедта на Жуков от 4 април 1942 г., в края на грандиозната битка, в която съветските части извоюваха световноисторическа победа. Изпратена до командващия Калининския фронт, до всички командващи армии от западното направление, заповедта е сурово реалистична.
	След проверката на бойните действия на 42-ра армия бяха установени нарушения на основните изисквания за водене на общовойскови бой. Обръщаше се внимание на липсата на взаимодействие между артилерия, пехота и танкове. Бяха открити недостатъци в начина, по който пехотата използва оръжието, особено картечниците. Подчертаваше се, че не са използвани нощите за проникване в отбраната на противника. Командирите на частите бяха наблюдавали само епизодично боевете и затова невинаги знаеха къде се намират съветските войски и къде противниковите. „Заповядвам: във всички армии да се проведат проверка и организиране на боя, в случай че бъдат открити изброените пропуски, да се вземат мерки за тяхното отстраняване. За изпълнението да се докладва до 15 април 1942 година.“
	Зад сухите редове на щабния документ се усеща огненият дъх на ожесточените боеве, в които съветските бойци и командири проявяваха изключително мъжество и героизъм. Но можеше да се направи двойно, тройно повече, ако поривът бе подкрепен със стройна организация, със спазване на духа и буквата на военния устав. За това напомняше на командирите командващият западното направление, членът на Ставката на Върховното главно командване, армейският генерал Жуков. Наградите си бяха награди, но предстоеше продължителна борба с озверелия враг. В схватката с най-силната военна машина на капиталистическия свят бе равнозначно на смърт да се главозамайват от победата и да не виждат, както отбелязва Г. К. Жуков, „пропуските“. Той отхвърляше ширещата се представа, че никой не съди победителите. За такива съждения нямаше място в суровата ратна действителност.
	В битката край Москва ясно пролича стилът на ръководство на Жуков. При него далновидността вървеше ръка за ръка с резкостта, с непреклонното желание целта да бъде постигната на всяка цена, с гъвкавостта, способността да се жертва второстепенното в името на главното, с твърдостта и дори жестокостта в името на победата над врага.
	В битката край Москва немскофашистките войски изгубиха над половин милион души, 1300 танка, 2500 оръдия, много друга бойна и транспортна техника.
	Хитлеристката военна машина бе разтърсена из основи.
	„Когато ме питат — пише Г. К. Жуков — какво съм запомнил най-добре от тази война, винаги отговарям: битката за Москва… Изразявайки дълбоката си благодарност към всички участници в нея, които останаха живи, аз свеждам глава пред светлата памет на ония, които пожертваха живота си, но не пуснаха врага в сърцето на нашата родина, в столицата, в града герой Москва. Всички ние сме им длъжници.“


>>	Конармейците

	Командването на Западния фронт и Ставката не смятаха, че е необходимо да държат и занапред в тила на врага войските на генералите Ефремов и Белов. Те получиха заповед да се върнат при съветските части. Щабът на фронта им посочи полосата — през партизанските райони, през горите към мястото, където войските на 10-а армия подготвяха пробив в относително слабата отбрана на врага. Но генерал-лейтенант Ефремов изтъкна, че групата му е уморена, и помоли Генералния щаб да се изтеглят по най-краткия път през река Угра. Той смяташе, че Жуков проявява излишна предпазливост.
	Сталин попита Жуков какво мисли и той отговори с категоричен отказ. Добре познаваше най-храбрия измежду храбрите генерали, но в тези условия само смелост не стигаше. Сталин отбеляза, че Ефремов е опитен военачалник и че на място нещата се виждат по-добре.
	Ефремов тръгна с групата си по пътя, който бе избрал. За съжаление врагът се бе досетил за замисъла му и бе поставил силна преграда. Буйният генерал поведе бойците в решителна атака. Малцината оцелели са го запомнили в оня миг — висок, строен, с разкопчан шинел, с автомат в ръка, дори весел под непрекъснатия обстрел. С Михаил Григориевич Ефремов загинаха повечето войници, изтеглящи се с него. Червената армия загуби талантлив командващ армия.
	По-различна бе съдбата на частите, командвани от спокойния и трезвомислещ Белов. Умело маневрирайки, те избягваха множеството капани и нанасяйки внезапни удари на хитлеристите, се придвижваха към участъка на пробива, посочен им от командването на фронта. Жуков лично се занимаваше с всичко, свързано с рейда на мъжествените кавалеристи. Белов получаваше от него подробни указания, които обикновено биваха изпращани с копие на Сталин. На 6 юни 1942 г. малко преди края на рейда Жуков сметна за необходимо да предупреди отново Белов: „Особено държа да не нарушавате създадената вътре в групата система за свръзка, а също така да обръщате внимание на връзката с мен. При всички условия гледайте постоянно да имате две радиостанции «Север» или «Партизанка», с които да поддържате радиовръзка с фронта… Операцията по изтеглянето е извънредно сложна, затова трябва внимателно, без да бързате, да подготвите плана и практическите мероприятия за изтеглянето на групата. Необмисленото и неподготвено изтегляне може да има сериозни последици.“
	Жуков не ограничаваше действията на Белов. Той постъпваше не толкова като старши по положение, а по-скоро като по-възрастен другар, който подсказва най-разумните решения.
	А опитите да се унищожи групата на Белов бяха ръководени от немските командни инстанции, та дори от хитлеристкия Генерален щаб на сухопътните войски. Халдер многократно получаваше донесения, де обкръжените войски ще бъдат ликвидирани всеки момент. Надеждите му не се оправдаха. Една от обобщаващите записки на озлобения Халдер за операцията, в която бяха хвърлени големи фашистки сили, гласи: „Във фронта на групата армии «Център» войските на руския генерал Белов отново се промъкнаха към Киров. (Калужка област — бел. авт.) Това не ни прави чест!“ (15 юни 1942 г.)
	Бойците на Белов най-сетне се срещнаха със съветските части. Жуков от все сърце поздрави бойния си съратник, неговите смели командири и червеноармейци. Докато прегръщаше Белов, обикновено суровият Жуков грейна. Той се радваше за стария другар конармеец. Георгий Константинович слушаше за безпримерния петмесечен рейд и направо се подмладяваше, на умореното му лице изби руменина — нали именно в конницата бе минала военната младост на армейския генерал. Безкрайно развълнуваните събеседници се понатъжиха: бойните генерали разбираха, че прекрасната операция на Белов е изключение, „лебедовата песен“ на най-благородния род войски в съвременната война.
	Кавалерийските корпуси се сражаваха чак до края на Великата отечествена. Но кавалеристите влизаха в бой най-вече спешени или действаха в състава на конно-механизирани групи. Пък и този рейд едва ли щеше да се осъществи, ако не бе снабдяван от въздуха и не бе подкрепян от безумно храбрата „въздушна пехота“ — бойците от авиодесантния корпус, които се сражаваха рамо до рамо с кавалеристите.


>	В годината на Сталинград

>>	Нови изпитания

	Дойде първата военна пролет. Снегът се топеше и постепенно от юг на север оголваше огромната пулсираща, кървища рана — фронта, който се простираше през европейската част на Съветския съюз от Азовско до Баренцово море. Всички мисли на съветските хора бяха за това, как по-скоро да я затворят, как да изгонят врага от отечеството.
	С директивно писмо Ставката на Върховното главно командване постави на военните съвети на фронтовете и армиите задачата: да осигурят през пролетта „пълния разгром на хитлеристките войски през 1942 година“. Но за да бъде изпълнена тази задача, бе необходимо съветските войски да се научат да разбиват отбранителната линия на противника, да организират пробив във вражеската отбрана в цялата й дълбочина и така да откриват път за съветската пехота, танкове и кавалерия. Немците имаха не само една отбранителна линия — те строяха и скоро щяха да имат втора и трета. Ако съветските войски не се научеха бързо и трайно да пречупват и пробиват отбранителната линия на противника, придвижването щеше да бъде невъзможно.
	Часове наред Жуков обмисля директивата, написана в своеобразния Сталинов стил. Указанията по принцип бяха правилни. Но какво е сега съотношението на силите на фронта между настъпващата (съветската) и отбраняващата се (хитлеристката) страна? През май 1942 г. съветските въоръжени сили разполагаха само в действащата армия с 5,1 милиона души, с почти 3,9 хиляди танка, с 2,2 хиляди самолета, 44,9 хиляди оръдия и минохвъргачки. Германия и сателитите й — с 6,2 милиона души, 3400 бойни самолета, с над 3 хиляди танка, с около 57 хиляди оръдия и минохвъргачки. Сили, които всъщност бяха равни.
	Как Съветският съюз да постигне превъзходство? Възможностите на съветската промишленост бяха огромни, с всеки изминал месец се увеличаваше притокът на въоръжение, снаряжение и боеприпаси за фронта. СССР вече превъзхождаше, и то доста, военната икономика на Германия. През 1942 г. страната произведе 25,4 хиляди самолета, 24,5 хиляди танка, 33,1 хиляди оръдия с калибър над 76 милиметра. Германия произведе сама, в окупираните и съюзните държави 14,7 хиляди самолета, 6,1 хиляди танка и 14 хиляди оръдия с калибър над 77 милиметра.
	Врагът вече познаваше силата на съветското оръжие и горе-долу бе наясно за неблагоприятното за него изменение в съотношението на силите, но се надяваше да прекъсне този процес с нов, нечуван по мощност и жестокост натиск. С директивата си от 5 април 1942 г. Хитлер постави категорични цели за лятото: „окончателно да бъде унищожена“ съветската армия и СССР да бъде лишен „според възможностите“ от военнопромишлени центрове.
	Жуков не е могъл естествено да знае съдържанието на тази директива, но разбираше: немците ще действат точно така. Генералният щаб настояваше съветските части да променят чрез стратегическа отбрана съотношението на силите в полза на СССР, а след, това, през лятото да преминат в настъпление. Жуков бе съгласен с това, но все пак смяташе, че в началото на лятото ржевско-вяземската групировка на противника, която все още бе на 130 километра от Москва, трябва да бъде разгромена с мощен удар. „Разгромът на противника на западното направление — пише Жуков в спомените си — трябваше сериозно да отслаби немските сили и да ги принуди поне за известно време да се откажат от големи настъпателни операции. Разбира се, при ретроспективна оценка на събитията този извод не е безспорен, но по онова време липсваха пълни данни за противника и аз бях сигурен в правотата си.“
	В края на март 1942 г. в Кремъл бяха обсъдени евентуалните действия на Червената армия през лятото на 1942 година. В съвещанията участваха Й. В. Сталин, Г. К. Жуков, К. Е. Ворошилов, С. К. Тимошенко, Б. М. Шапошников, А. М. Василевски и други. Генералният щаб бе за активна отбрана. Командването на югозападното направление настояваше да бъдат проведени настъпателни операции най-вече край Харков и в Крим. Сталин подкрепи това предложение. Той знаеше, че Жуков е против такива действия, и на съвещание в тесен кръг в Кремъл подчерта:
	— Няма да седим със скръстени ръце, да се отбраняваме и да чакаме немците да нанесат първия удар. Трябва сами да нанесем на широк фронт редица изпреварващи удари и да проверим готовността на противника. Жуков предлага да разгърнем настъплението на западното направление, а на останалите фронтове да се отбраняваме. Според мен това е полумярка.
	Сталин говореше ясно, натъртвайки думите с голяма убеденост. В същия стил му отговори Жуков. Той повтори доводите си против няколкото настъпателни операции, като се надяваше да го подкрепи началникът на Генералния щаб Б. М. Шапошников, който изцяло споделяше мнението му. Но Шапошников „този път за съжаление си замълча“, предложението на Върховния бе одобрено, а „в събитията от май и юни проличаха пропуските на Ставката“, лаконично отбелязва в спомените си Жуков.
	Какви бяха тези пропуски? От края на декември 1941 г. в Крим с променлив успех се водеха напрегнати боеве. През втората половина на април Ставката заповяда на Кримския фронт да премине към твърда отбрана. Войските обаче не успяха да се преустроят. През първата половина на май противникът внезапно започна настъпление в Крим и превзе Керч.
	В разговор с Жуков Сталин се изказа с голяма болка за поражението в Крим. И веднага попита:
	— А вие променихте ли мнението си, както преди ли сте против настъплението на юг?
	Ставаше въпрос за набелязаното на 12 май голямо настъпление на югозападния фронт. Жуков отговори кратко:
	— Не. Смятам, че на юг трябва да срещнем противника с удари на авиацията и мощен огън, да му нанесем поражение с упорита отбрана, а след това да преминем в настъпление.
	Доводите на Жуков, отразяващи мнението на Генералния щаб, не бяха взети под внимание. Съветските войски се вклиниха в редиците на врага, вече струпал сили за голямо настъпление на южния фланг на съветско-германския фронт. След няколко дни настъплението на Югозападния фронт приключи при Харков с голям провал, който причини тежки загуби. Това поражение облекчи вермахта в удара, благодарение на който хитлеристите стигнаха в крайна сметка подстъпите към Сталинград и Кавказ.
	„Трябва да кажа — посочва в спомените си Жуков, — Върховният разбра, че неблагоприятната обстановка, създала се през лятото на 1942 г., е последица от негова лична грешка, която той допусна, когато утвърждаваше плана за действие на войските ни в лятната кампания през 1942 г. И той не търсеше други виновници сред ръководните лица от Ставката и Генералния щаб.“
	Грешката бе, че Ставката очакваше германците да атакуват едновременно на две направления — московското и на юг, и че все пак ще нанесат решителния удар към Москва.
	Съгласно със заповедта на Ставката Жуков като командващ Западния фронт се готвеше да посрещне врага, ако той отново тръгне към столицата. Сталин постоянно се осведомяваше за положението на Западния фронт. Жуков подробно и системно го информираше за всичко. На 30 май 1942 г. например той докладва на Сталин: „През периода 21–28.5. лично от мен са проверени 5-а, 43-та, 50-а, 10-а, 16-а армия. През май армиите на фронта са извършили огромна работа, за да приведат войските в бойна готовност… Отбраната във всички армии е организирана добре.“ В друго донесение от същия период Жуков моли Сталин да издаде заповед, в която да се уточнява кой трябва да бъде на командните пунктове на частите, иначе „блъсканицата“, пристигащите „коли и движението“ ги демаскират.
	Когато става въпрос за такива подробности, може да се обобщи: Западният фронт е бил здрав. Освен, това го поддържаха стратегическите резерви, повечето от които се бяха разположили на централното направление и отчасти в района на Воронеж. Но именно това се оказа фатално за южния фланг на съветския фронт. „Ако на оперативните тилови рубежи на югозападното направление имаше няколко резервни армии на Ставката — с болка разказва в спомените си Жуков, — можехме да избегнем катастрофата, станала с войските на югозападното направление през лятото на 1942 година.“
	На 28 юни се разбра — врагът е преминал в настъпление на юг и отслабеният, пробит от силния удар съветски фронт няма с какво да се подкрепи, немските танкове и моторизирани дивизии нахлуха като мръсен поток в образувалия се 300-километров коридор. Водеха ги генерали, решили да се реваншират за зимните поражения и изпитващи панически страх от фюрера. Те не се интересуваха от загубите, караха войските да вървят право напред, без да се грижат за фланговете.
	Като през пробит бент мътната вода на нашествието се плисна по съветската земя. На север тя бе спряна сравнително бързо — на 6 юли немците бяха сразени в самия Воронеж. Хитлер смени командващия групата „Юг“.
	Той я раздели на две групи армии — „А“ и „В“. Първата се насочи към Кавказ, втората — право на изток, към Волга.
	От юг пристигаха тъжни новини — хитлеристкото настъпление продължаваше. Макар че лятото на 1942 не приличаше на лятото на 1941 г. — съветските войски не отстъпваха, без да причинят големи загуби на противника, не попаднаха в обкръжение и като цяло опазиха бойната техника, — всичко това не премахваше потискащата тревога: завоевателите тъпчеха улиците на Ростов и Краснодар, милиони мирни жители бяха хвърлени в ада на фашисткия „нов ред“.
	В края на юли народният комисар на отбраната издаде заповед №227, която гласеше: „Паникьорите и страхливците да бъдат унищожавани на място.“ „Нито крачка назад!“ — такъв бе основният й смисъл. В своите спомени Г. К. Жуков подчертава: „През юни ЦК на партията разгледа състоянието на политическата работа в Червената армия като цяло и разработи пътища за по-нататъшното й подобряване. ЦК настоя политическите органи да разгърнат по-широко идейно-политическата работа във войските. На всички командири и политработници, включително и от висшето звено, бе наредено да провеждат лично агитация и пропаганда сред войските.“
	По това време Западният фронт съгласно със заповедта на върховния главнокомандващ предприе редица настъпателни операции, за да скове вражеските резерви и да предотврати прехвърлянето им към Сталинград и в Кавказ. Първото голямо съветско настъпление през лятото.
	На съветските части предстоеше да се сражават в гориста, тук-таме заблатена местност с малки, но пълноводни реки. В началото на операцията паднаха проливни дъждове, от които черните пътища станаха почти непроходими, а по тия места други нямаше.
	Жуков както винаги се стремеше да си осигури пълна внезапност. В неговата заповед от 10 юли 1942 г. четем: „Да се обърне особено внимание на секретността при подготовката, на внезапността и стремителността на удара, на подготовката на артилерийския огън по целите… а също на организирането на тясно взаимодействие… Цялата подготовка да бъде проведена лично, без да се издават каквито и да било писмени заповеди.“
	Прехвърлените на фронта ударни корпуси и дивизии се укриваха в гъстите гори и заемаха изходни позиции едва преди настъплението. За да скрият посоката на главните удари (там бе съсредоточена основната артилерия), съветските части обстрелваха няколко дни цели на други участъци. Немците незабавно подсилиха тези участъци.
	Системата за дезориентация на противника се оправда напълно. Когато след позиционната война, продължила половин година, най-накрая дойде „артилерийското разсъмване“, хиляди тонове стомана се изсипаха в окопите на нищо неподозиращите хитлеристи.
	За първи път през войната съветските части трябваше да щурмуват такава силна вражеска отбрана. Жуков настоя операцията да бъде подготвена най-старателно, като се вземе предвид най-новата немска тактика в отбранителните боеве. В заповед от 12 юли той разясни на командирите, че сега противникът разполага частите си на групи, в дълбочина. Причината е ясна: хитлеристите вече нееднократно бяха изпитали съкрушителната мощ на съветската артилерия. „Нужно е на дълбоката отбрана и на контраатаките на противника да противопоставим дълбоко построяване на настъпателните бойни редици“ — казваше в заключение Жуков и подробно обясняваше как да се направи това. При настъпление челните подразделения се укрепват в заетите опорни пунктове, „но за да не се спира настъплението, за да не се забавя темпът на атаката, следващият боен ешелон на частта трябва незабавно и стремително да настъпва, изпреварвайки челния ешелон… Особено внимание да се обърне на предотвратяването на фланговите контраатаки на противника. За да се противодейства на противниковите танкове, контраатакуващи нашите редици, заедно с последните винаги трябва да атакуват противотанкови средства, подразделения на ПТР и отделни противотанкови оръдия на батальонната и полковата артилерия. За същата цел трябва да бъдат използвани и отделни наши танкове, които да срещат противниковите танкове с огън на място, предимно от засада…
	Бързите, непрекъснати действия, при които бойните редици да се допълват, трябва да осигурят успеха на нашите настъпващи части и съединения. Настоящите указания да се разяснят на целия команден състав и да се изисква тяхното изпълнение.“
	В тази, както и в редица други заповеди, пълководецът влиза в ролята на учен, на нещо като професор по военно изкуство, който не пропуска възможността да обучава хората в най-суровата академия — войната. Разбира се, със заповедите не се изчерпваше подготовката на войските за настъпление, но в тях се обобщаваше опитът от напрегнатите занятия на открито, от щабните игри. На оперативни съвещания се уточняваше предложената от Жуков тактика за пробив в дълбоко ешелонираната немска отбрана.
	Три съветски армии действаха на левия фланг на фронта, по посока на Брянск, а на десния подсилената 20-а армия, взаимодействаща със съседния Калинински фронт, се опитваше да разбие вражеската групировка в района на Ржев. Започна битка, изключително напрегната, причинила нечувани загуби, която продължи около месец. Германците успяха да стигнат непосредствено до Ржев. За да предотврати широк пробив, 9-а немска армия хвърли в бой танкови и пехотни дивизии, които трябваше да заминат на юг.
	Още в началото на операцията Жуков изтегли командния пункт на Западния фронт в градчето Погорелое городишче само на няколко километра от най-ожесточените боеве. Той ръководеше войските взискателно и твърдо. Врагът усети: руснаците не атакуват с много големи сили. Новините от юг ободряваха хитлеристите. Но изведнъж, кой знае откъде, в усойните гори дойдоха руснаци, изгониха немците от окопите, в които те се бяха настанили през продължилата половин година позиционна война, и започнаха да ги преследват.
	Командването на 9-а вражеска армия придвижи към мястото на пробива два танкови корпуса — 700 танка. На 9 и 10 август върху съвсем малко пространство се разигра насрещно танково сражение. Жуков предвиждаше контраудара и бе съсредоточил наблизо 800 танка, които изпрати в боя. Врагът предвкусваше победа, а претърпя жестоко поражение.
	— Само като си помислиш — споделя командващият 20-а съветска армия генерал М. А. Рейтер, — преди година два такива немски танкови корпуса се промъкнаха от Десна на юг, чак зад Ромни, и прекъснаха комуникациите на Югозападния фронт. По-късно пак такива сили на противника проникнаха от Орел до Тула. А сега два пълнокръвни танкови корпуса са разбити от относително равностойни сили на нашата армия, бързо преминават към отбрана и се окопават. Нещо повече — вражеските танкови корпуси претърпяха поражение през лятото, когато според твърденията на немското командване никой не може да се мери с немците!
	Жестокото изтребително сражение продължаваше. Като в месомелачка биваха смилани нови и нови фашистки дивизии; гъстите гори, обгорени и пострадали от артилерийския огън и бомбардировките, бяха пълни с вражески трупове. Цели седмици след това не можеше да се диша: влажният въздух бе просмукан с отблъскващата миризма на разлагащи се тела. Загуби понасяха и съветските войски. „Загинах край Ржев“, глухото ехо от ония страшни боеве, постоянно напомня на живите да не забравят и да тачат паметта на загиналите по тия отколешни руски земи.
	По време на тия боеве немскофашистките войски, които понасяха тежки загуби на фронта, изливаха злобата си върху мирното население. На 22 юли Жуков сметна за необходимо да съобщи на Сталин за безпрецедентните зверства на хитлеристите: „Немски нападателен отряд е подпалил село Криеница, всички жители са разстреляни, убити са 600 души, ранени — 146. Изгорено е работническото селище Встремка. Причина за разстрела — връзка с партизаните.“
	След като с много кръв бе освободено градчето Погорелое городишче, вестник „Красная звезда“ писа: „Политиката за изтребване на руското население се провеждаше в Погорелое городишче системно и методично. През октомври 1941 г. тук живееха 3076 души. От тях фашистките палачи са разстреляли 37 души, 94 са изгорили живи за това, че са отказали да бъдат «евакуирани» в германския тил, и 60 са откарали като роби в Германия. 1980 души са умрели от глад и болести. Живи са останали 905 души. Така съвременните варвари осъществяват злодейската си програма за изтребване на руския народ.“
	Докато ръководеше боевете край Ржев, Жуков непрекъснато следеше и района южно от поверения му фронт. Там имаше сериозни усложнения. Ден след поражението на немските танкови войски край Ржев по заповед на Хитлер 2-ра танкова армия започна операция „Смерч“ край Сухиничи. Операцията се провали, и тук фашистите понесоха нечувани жертви.
	На 21 август с чувство на голямо удовлетворение и гордост Жуков докладва на Сталин: „След неуспешни опити да пробие фронта по посока на Дрьогово–Козелск противникът пренесе главните си усилия на направлението към Сухиничи. На 19–20. 8. 42 врагът атакува с пехота и танкове… С 16-а армия и 9-и танков корпус всички атаки на противника бяха отразени… По време на боевете врагът изгуби 300 танка, 25–30 хиляди убити войници и офицери. Нашите войски се сражаваха с изключителна упоритост.“
	Врагът е изтласкан, следователно не бива да му позволят да се опомни, трябва да се опитат да го доунищожат! „Подготовката на частите за настъпление е проведена. Не е пристигнала всичката артилерия. Железниците не се справиха с прехвърлянето. Решнх, без да изчаквам двата последни артилерийски полка, да атакувам противника сутринта на 22.8., тъй като е опасно да чакаме повече.“
	Жуков продължи сраженията. По-късно, след войната, той пише: „Ако разполагахме с една-две армии, щяхме не само да разгромим ржевската групировка, но и цялата ржевско-вязменска група на немските войски и значително да подобрим оперативното положение на цялото западно стратегическо направление. За съжаление Върховното главно командване пропусна тази реална възможност.“
	Войските от Западния фронт, командвани от Жуков, обезкървиха групата армии „Център“, макар че в хода на тия боеве тя получи допълнително 12 дивизии, включително и някои, които бяха от юг. Въпреки всичко Жуков пак бе недоволен: съветските войски напредваха бавно.
	Тогава той не е могъл да знае как е отекнало сражението от август 1942 г. край Ржев и Сухиничи във върховното ръководство на Германия. Щабовете на немската група армии „Център“ се досетиха с известно закъснение, че съветските войски се ръководят от Г. К. Жуков, и изпаднаха в паника. Когато след 9— 10 август Хитлер заповяда да нападнат руснаците със „Смерч“, командващият групата армии „Център“ фелдмаршал Клуге започна да протестира: първо да му дадат определените за него дивизии — 500 танка, за „спасяването“ на 9-а армия край Ржев. Къде ти ще нападат, поне да се отбранят. Хитлер отказа, а Клуге възкликна патетично: „Тогава, мой фюрер, ще отговаряте вие!“
	В книгата си „Войната на Хитлер“ (1977) английският историк Д. Ървинг, който е преровил немските архиви, възстановява по следния начин по-нататъшните събития във „Вълчото леговище“ (щаба на Хитлер — бел. авт.): „“Смерч" се разрази на 11 август срещу руските укрепления в заблатените гори, осеяни с минирани полета. Клуге допусна несъгласуваност в действията на дивизиите, те понасяха ужасни загуби. Операцията се провали. Разочарован, Хитлер отново повика на 22 август Клуге във „Вълчото леговище“ и му заповяда да направи операция „Смерч“ чисто отбранителна. Това първо сериозно поражение през 1942 г. потискаше Хитлер."
	През това време 9-а армия на Модел вече изнемогваше от многобройните жертви край Ржев. Хитлер вдигна на крак моторизираната дивизия „Велика Германия“, прехвърлена от групата армии „А“. Но на бурно съвещание в щаба на 24 август Халдер настоя да разрешат на Модел да отстъпи, тъй като армията не може да си позволи и занапред такива големи загуби. В един от полковете например за седмица се сменили 8 командири.
	Хитлер си спомни за кризата край Москва. „Вие имате само едно предложение — да отстъпвате! — беснееше фюрерът. — Настоявам — завърши той яростната си тирада — генералите да бъдат не по-малко твърди от войниците!“ За първи път през цялата си служба Халдер загуби самообладание: „Аз съм твърд, мой фюрер, но там нашите прекрасни войници и лейтенанти гинат с хиляди.“
	Почервенял от яд, Хитлер заля началника на Генералния щаб с ругатни. На Халдер му оставаха броени дни на този пост. Всички те начело с фюрера бяха възнамерявали да разбият войските под командването на Жуков и сега, победени, се нахвърляха в безсилна ярост един на друг. Търсеха виновниците сред Хитлеровия Генерален щаб, размахваха юмруци след битката и дълбоко в себе си се страхуваха да признаят — изключителният стратег Жуков бе нанесъл съкрушително поражение на вермахта тъкмо когато Германия уж бе достигнала зенита на своите успехи: хитлеристките войскари най-сетне бяха видели Волга и Сталинград и бяха почнали да се катерят по Кавказките планини.


>>	Сталинград

	На 27 август в командния пункт край Погорелое городишче се обадиха от Москва. Секретарят на Сталин А. Н. Поскребишев съобщи на Жуков, че предната вечер Държавният комитет на отбраната е взел решение да го назначи за заместник-върховен главнокомандващ. Новият успех на Жуков бе оценен.
	Скоро се обади Сталин и го помоли „да дойде колкото се може по-бързо в Ставката“. Жуков незабавно отлетя за Москва, без да се отбива в щаба на фронта. Беше командвал Западния фронт десет месеца без няколко дни.
	Късно вечерта Жуков влезе в кабинета на Сталин. Макар да знаеше, че положението на юг е тежко, това, което чу от Сталин, го потресе: „Твърде възможно е немците да превземат Сталинград.“ Държавният комитет на отбраната бе решил да изпрати там Жуков.
	Сталин явно бе забелязал, че неговият заместник е капнал от умора, и му предложи да похапнат. Пиха чай със сандвичи.
	Разговорът бе кратък. Сталин обрисува обстановката: немците са стигнали Волга откъм север на Сталинград и са нахлули в града. Според Ставката задачата беше следната: трите армии, придадени към Сталинградския фронт (а той обхващаше почти 400 километра от Волга на запад покрай левия бряг на Дон), да нанесат контраудар от север и да се съединят с 62-ра армия, която отбраняваше града. Тази армия заедно с три други влизаше в Югоизточния фронт под командването на А. И. Ерьоменко. Сталин заповяда да започнат настъплението още на 2 септември, „в противен случай ще изгубим Сталинград“.
	След едно денонощие работа с документите в Генералния щаб сутринта на 29 август Жуков потегли от така познатото Централно летище в Москва.
	Той отлично разбираше, че го изпращат на най-отговорния участък на съветско-германския фронт, където се водеше решаващото сражение. Към Сталинград настъпваше 6-а немска армия, най-добрата във вермахта. Тя се бе проявила през 1940 г. в кампаниите на Запад и бе изпълнена с увереност в своята непобедимост. Нейните офицери и войници не знаеха поражения.
	Но колкото и силен да беше противникът, той трябваше да бъде спрян и разбит. Преди всичко — никакво отстъпление пред него. На 31 август командващият 62-ра армия генерал-лейтенант Лопатин получи заповед: „Армейски генерал Жуков заповядва да доложите защо и досега има случаи на отстъпление на части от 62-А без заповед на командира.“
	Жуков бърза към войските, запознава се на място с положението. Той не е забравил разговора със Сталин в Москва. На 3 септември в 12,35 часа в Москва получават телеграма от него, вероятно забавена при предаването: „Моля, да предадете на др. Сталин и на Военния съвет на фронта… Планът за настъпление е разработен до най-малките детайли, събрах командирите на всички съединения за личен разговор и разясних въпросната атака. Атаката е предвидена за 10 часа на 2.9. Страхувам се, че частите няма да успеят да заемат изходни позиции и да докарат гориво и боеприпаси.“
	Когато в Ставката се запознаха с това донесение на Жуков, той, без да съобщава, вече бе пренесъл настъплението на 3 септември. Нова телеграма от Ставката: „Положението на Сталинград се влоши. Противникът се намира на три версти от града. Сталинград може да бъде превзет днес или утре, ако северната група войски не дойде незабавно на помощ. Заповядайте на командващите войските северно и северозападно от Сталинград незабавно да нападнат противника и да се притекат на помощ на сталинградци. Недопустимо е каквото и да било бавене. Бавенето сега е равносилно на престъпление…“ Разпореждането бе подписано от Й. В. Сталин.
	Изключително категорична заповед. Жуков веднага отговори на Върховния по телефона, че може да заповяда на войските да атакуват сутринта. При тия думи той мислено бе с измъчената пехота, едва успяла да изкопае плитки окопи, които врагът засипваше със снаряди и мини. Подчинявайки се на заповедта, тя щеше да се надигне и да тръгне по гладката като тепсия степ към неминуемата смърт. Артилерията не бе в състояние да подкрепи атаката, все още не бяха превозени снарядите, танковете не бяха дошли. Жуков чуваше ясно в слушалката дишането на Върховния, Сталин помълча, а след това малко по-меко каза:
	— Да не мислите, че противникът ще чака, докато се размърдате? Ерьоменко твърди, че врагът може да превземе града още при първия натиск, ако не ударите незабавно откъм север.
	Жуков отговори разпалено, че не споделя това становище, и помоли да отложат настъплението до 5 септември.
	— Е, добре — съгласи се накрая Върховният. — Ако противникът започне общо настъпление към града, атакувайте го незабавно, без да чакате войските да се приведат в готовност.
	От 5 до 11 септември трите съветски армии нападаха вражеските позиции, стрелковите дивизии влизаха в атака направо след петдесеткилометровия преход. С цената на големи загуби бяха спечелени броени километри. Повече не успяха. А от Москва Сталин настояваше: атаката да не се спира! „Вашата основна задача е да отклоните от Сталинград колкото може повече противникови сили.“
	Вечерта на 12 септември, десетия ден от непрекъснатата битка, Жуков изпрати в Ставката нещо като обобщаващо донесение: „Започнатото от 1-ва, 24-та и 66-а армия настъпление не е прекратено и се провежда неотклонно. В това настъпление, както вече доложихме, участват всички налични сили и средства. Не успяхме да се съединим със Сталинград, защото, както се разбра, сме по-слаби от противника в артилерията и авиацията…
	Днес, както и предишните дни, нашите настъпващи части напреднаха съвсем малко и понесоха големи загуби от обстрела и авиацията, но не смятаме за възможно да спрем атаката, тъй като с това ще развържем ръцете на противника в действията му против Сталинград. Смятаме за свой дълг дори в тежки условия да продължаваме настъплението и да смиламе врага, който понася не по-малко загуби от нас, и едновременно с това да подготвяме по-силен и организиран удар.“ Той навярно си е спомнил за последната си обиколка в съветските части и съединения, когато стигна до заключението, че е невъзможно да пробият с наличните сили отбраната на противника и да се съединят с 62-ра армия.
	И добавя: „Това, че армиите започнаха боя на части и без да са подсилени, ни попречи да пробием отбраната на противника и да се съединим със сталинградци, но с внезапния си удар принудихме врага да пренасочи главните си сили от Сталинград към нашата групировка и така облекчихме положението на защитниците на града, който без този удар щеше да бъде превзет. Не сме си поставяли никакви други и неизвестни на Ставката задачи.“ Последната фраза като мълния осветява огромното вътрешно напрежение, което е изпитвал по онова време Жуков. Вероятно това донесение не е било получено и дешифрирано в Ставката, защото Жуков бе повикан в Москва.
	На 12 септември Г. К. Жуков и А. М. Василевски, назначен наскоро за началник на Генералния щаб, докладваха на върховния главнокомандващ за обстановката в Кавказ и край Сталинград. Върховният попита: от какво се нуждае Сталинградският фронт, за да ликвидира противотанковия коридор и да се съедини с Югоизточния фронт? Жуков доложи: поне една армия, която да е добре подсилена. Сталин потъна в размисъл над картата.
	За да не му пречат, Жуков и Василевски се отдръпнаха от масата и тихо си казаха, че трябва да търсят някакво друго решение. Сталин веднага вдигна глава.
	— Какво „друго“ решение? — попита той.
	Настъпи кратка пауза. Сталин им нареди да отидат в Генералния щаб и добре да помислят какво да предприемат в района на Сталинград.
	Целия следващ ден Жуков и Василевски работиха в Генералния щаб. След като обсъдиха всички възможни варианти, те направиха изводите. В настъплението на юг хитлеристкото ръководство е успяло да вземе инициативата, съветските части отразяваха натиска на врага, а трябваше да му наложат своята воля. Как? Отново да влязат в бой с най-силната групировка, отново да ударят по фланговете на 6-а армия на Паулус и 4-та танкова армия на Гот, щурмували Сталинград? Безполезно е: край града има многобройни вражески войски. Но нали тази групировка е в острието на огромния клин. Неговите страни са се разпрострели на стотици километри, прикрити са от по-неустойчивите румънски, унгарски и италиански войски. Освен това войниците от страните сателити не изгарят от желание да загинат за делото на фашисткия райх. Следователно трябва да атакуват тук, по-близо до основата на клина.
	Но с какво? През октомври бяха формирани новите резервни армии на Ставката. През ноември те можеха да бъдат разположени по фланговете на вражеската групировка. Успехът обаче щеше да бъде постигнат само в случай че воините сталинградци удържат града, докато операцията бъде подготвена.
	Вечерта на 13 септември Жуков и Василевски отново бяха с картите и анализа в кабинета на Върховния. Сталин внимателно изучи предварителния план. Той задаваше конкретни въпроси, преди всичко: ще стигнат ли силите за предвидената голяма операция? А също така: не е ли по-добре да се ограничат с удар от север на юг и от юг на север покрай Дон? Жуков; обясни, че това ще бъде само повторение на безуспешните боеве от началото на септември: Паулус и Гот веднага ще изтеглят от града част от танковите дивизии и отново ще парират удара. Все пак, повтори Върховният, не се ли целим твърде далече с ударните групировки? Жуков и Василевски отново обясниха: операцията ще бъде проведена на два етапа. През първия — пробив в отбраната на врага, обкръжаване на сталинградската групировка и създаване на здрав; външен фронт за отбрана, който ще отрази опитите на немците да прехвърлят помощ. През втория — обкръжените части ще бъдат унищожени.
	Сталин крачеше из кабинета и обмисляше казаното. Външно той не изрази отношението си към онова; което му бяха доложили. Накрая каза, че трябва да помислят над плана.
	— А сега най-важното е да удържим Сталинград…
	Разговорът бе прекъснат, обаждаше се Ерьоменко. Той съобщи, че на другия ден се очаква нов натиск на врага. Сталин остави слушалката и заповядана Жуков незабавно да замине за Сталинградския фронт и да изучи възможностите за осъществяване на предложения план. След няколко дни Василевски щеше да замине на Югоизточния фронт със същата задача.
	Преди да излязат, Сталин строго им заръча:
	— Никой, освен нас тримата не бива да знае онова, което обсъждахме тук.
	След час Жуков бе в самолета. Той пристигна в Сталинград в неописуемо трудно за героичните му защитници време. На 13 септември врагът бе започнал генерален щурм на града, вече превърнат в развалини и пепел. Битката бе достигнала връхната си точка.
	През двата месеца след 13 септември Жуков нямаше нито една свободна минута, той практически не почиваше и час и подготвяше на място контранастъплението. Но едновременно с това му се налагаше всеки ден да участва в ръководенето на отпора срещу врага. Ставката не бе доволна от командващия Сталинградския фронт генерал Гордов. Той не можеше да организира отношенията между щаба и командния състав. На въпроса на Сталин кого да назначат на този отговорен пост Жуков отговори без колебания: Рокосовски. В края на септември Жуков замина заедно с него за Сталинград.
	Четири часа полет. Кацнаха на импровизирано летище — площадка сред полето. Там ги чакаха колите, с които те потеглиха към наблюдателния пункт на командващия Сталинградския фронт.
	Пред очите им се разкри тъжна картина. Докъдето стига поглед — стена от взривяващи се вражески снаряди и мини. Сред догарящите съветски танкове бе залегнала пехотата. Самият релеф на местността — немците бяха на височините, съветските части — в ниското — затрудняваше придвижването на съветските танкове. Достатъчно беше някой от тях да се изкачи на билото на ската, и веднага го уцелваха.
	Немците стреляха безпогрешно — нали съветските войски вече месец се мъчеха да напреднат между Дон и Волга западно от Сталинград. В небето кръжаха фашистки самолети. Те бомбардираха войските, уязвими в степта, и методично продължаваха да разрушават града. Над Сталинград се носеше зловещ исполински облак дим.
	На наблюдателния пункт цареше суматоха, всички говореха и заповядваха с повишен тон, при което, както пише Рокосовски, много-много не подбираха думите. „Жуков не издържа:
	— С викове и псувни няма да си помогнете — каза той, — трябва да умеете да организирате боя.“
	На 30 септември Рокосовски пое командването на Донския фронт (както бе преименуван Сталинградският фронт). Жуков работеше в щабовете и войските и на този фронт, и на Югозападния фронт, създаден по на север в края на октомври и командван от Н. Ф. Ватутин. Двамата — и Рокосовски, и Ватутин — бяха волеви военачалници със силни характери. Те знаеха добре задълженията си и след като станаха командващи, високо ценяха своите постове и права.
	Понякога положението на Г. К. Жуков като заместник-върховен главнокомандващ беше сложно. Донският фронт продължаваше да привлича значителни вражески сили от града. Следователно атакуваше постоянно, но безуспешно. Колко пъти Жуков насмалко да се намеси, но той запазваше самообладание и единствено в краен случай тактично съветваше Костя, както наричаше Рокосовски още от младини.
	По онова време Жуков рядко даваше на фронта преки заповеди. Ето една от тези малобройни заповеди от началото на октомври. Командващият авиацията за далечно действие получава заповед от щаба на ВВС: „Жуков заповядва на авиацията за далечно действие през нощта срещу 2.10.42.:
C>
	1. Да унищожи авиацията на противника на летище «Обливска».
	2. Да унищожи бомбардировачите на противника на летище «Морозовски».
	3. Да наруши доставките, като бомбардира железопътния възел и ешелоните на гара Лихая…
	Др. Жуков смята: на сталинградското направление действат твърде малко самолети.“
	Тогава далеч не всички разбираха поведението на Жуков, който понякога приличаше на страничен наблюдател. Защо Жуков е на фронта? Провежда рекогносцировки, с часове стои на предните позиции… Аналогични въпроси пораждаше несъмнено и това, че началникът на Генералния щаб А. М. Василевски бе сред войските на Сталинградскня фронт, както бе преименуван Югоизточният фронт.
	Нито с дума, пито с намек Жуков и Василевски не даваха да се разбере, че уточняват детайлите на бъдещата грандиозна операция. И двамата не бяха забравили категоричната заповед на Сталин да не съобщават нищо за подготвяното контранастъпление дори на членовете на Държавния комитет на отбраната.
	Веднъж в края на септември Ерьоменко пристигна с разрешението на върховния главнокомандващ при Жуков да обсъди с него обстановката, но Жуков се ограничи с разговор за текущите проблеми на фронта. „Когато А. И. Ерьоменко ме попита има ли план за по-мощен контраудар — спомня си Жуков, — аз не си замълчах, все пак му казах, че занапред Ставката ще предприеме по-мощни контраудари, но засега за подобен план не разполагаме нито със сили, нито със средства.“ А го питаше не друг, а командващият фронта, който отбраняваше Сталинград!
	По всяка вероятност неудовлетворен от разговора с Жуков, на 6 октомври Ерьоменко се обърна към Сталин заедно с члена на военния съвет Хрушчов. Те изложиха своите виждания как да бъде разбит врагът. Най-напред обясниха дотогавашните събития: „Поради това, че много се надявахме на помощ от север, на която разчитахме и която, бяхме убедени, безусловно ще дойде след 3–5 дни, ние подсилихме своевременно войските, които се сражаваха за Сталинград; резултатите — помощта от север не дойде, а войските, защитаващи Сталинград, понесоха големи загуби, тъй като помощта по тяхното подсилване закъсня. Като последица от това противникът стигна до Сталинград, а на места се вклини в града.“
	След това те съобщиха, че решението на задачата за унищожаването на противника в района на Сталинград трябва да се търси в удар със силни групи от север по посока на Калач и в удар от юг в района на 57-а и 51-ва армия по посока на Абганерово… Ако приемете тези съображения, веднага ще Ви представим плана на операцията.
C$
	Ставката изяви готовност да се запознае с плана. На 9 октомври тя получи поредния документ, който разгледа:
	„Вече цял месец обмислям този въпрос… Как изглежда самият план за провеждането на операцията?
	В тази операция решаваща роля трябва да изиграят 3-ти гвардейски кавалерийски корпус и две-три механизирани бригади, които въпреки трудностите на придвижването трябва да стигнат района на Калач, където да взривят всички преправи от Вертячи до Калач и да заемат отбранителна позиция с фронт на изток. Там една кавалерийска дивизия ще спре врага на източния бряг на Дон, а механизираната бригада ще се окопае на р. Лисичка с фронт на запад и ще взриви всички преправи по нея… Смятам, че най-накрая трябва да настояваме конницата да решава задачи, които да отговарят на нейния характер, и да нахлува с дълбоки рейдове. Тази задача е лесно изпълнима за едно денонощие, тъй като разстоянието е само 60–80 километра… Операцията трябва да започне към 20–22.10.42, тъй като през този период има пълнолуние и нощта става светла. Трябва да се възползваме от това и по-голямата част от разстоянието да изминаваме през нощта. На войските са нужни: 100 изтребителя, танкове КВ-10, Т-34-48, Т-70-40, обучени бойци — 15 хиляди.
	Моля да утвърдите плана за операцията. Ерьоменко. Хрушчов.“
	Планът бе взет под внимание.
	Подготовката на разгрома на хитлеристите край Сталинград напредваше. В началото на октомври върховният главнокомандващ написа „одобрявам“ върху картата план за контранастъплението, подписана от Г. К. Жуков и А. М. Василевски. Планът с кодовото название „Уран“ предвиждаше 6-а и 4-та хитлеристка танкова армия, окопали се в града, да бъдат обкръжени с концентрични удари откъм района на Серафимович (северозападно от Сталинград) по посока на Калач. Напрегната работа сред войските, чести пътувания до Москва и обратно, доклади до Сталин, съвещания с ръководството на Генералния щаб — и всичко това в дълбока тайна, срочно, свръхсрочно. Нищо не биваше да се отлага. Едва ли не всяка седмица се повтаряше едно и също. Колата на Жуков отиваше при транспортния Ли-2, а от летището вече излитаха придружаващите го изтребители — четири-шест самолета. Всъщност скоро Жуков забрани да го ескортират: изтребителите трябва да воюват, а не да хабят горивото, докато го придружават. Той не се страхуваше, че могат да го нападнат фашистки самолети.
	Пък и без месершмити някои полети едва не свършваха с катастрофа. Веднъж самолетът на Жуков се покри с лед и се пльосна край летището. Друг път въпреки мъглата, обгърнала столицата, Жуков заповяда да кацнат на Централното летище в Москва: Сталин го чакаше.
	„Прелитайки над Москва — пише Жуков, — неочаквано на 10–15 метра от лявото крило видяхме фабричен комин. Погледнах летеца, а той, без да трепне, издигна самолета малко по-нагоре и след 2–3 минути го насочи за кацане. Когато се приземихме, му казах:
	— Изглежда, имахме късмет. Както се казва, «работата ни беше спукана», но се отървахме!
	Той отговори с усмивка:
	— Във въздуха се случва всичко, щом екипажът пренебрегва атмосферните условия.
	— Вината е моя! — отговорих на летеца и горещо му стиснах ръка.“
	Жуков се отнасяше хладнокръвно към собствената си сигурност и живот, когато ставаше въпрос за работата. С какво бе по-добър или по-лош от войниците, загиващи самоотвержено в Сталинград!
	Ожесточеното сражение за Сталинград продължи повече от три месеца. Героизмът на бойците и командирите, отбранявали града, няма да помръкне никога.
	„От какво се определяше стоицизмът на нашите воини? — пише началникът на политотдела на 62-ра армия генерал-майор И. В. Василиев. — Преди всичко от вярата в победата и главното, което ги циментираше и им вдъхваше тази вяра, бе силата на нашата партия. Вярата в победата на нашата партия се потвърждаваше и от факта, че по онова време престижът на партийната организация бе много висок.“ През септември-ноември от войските на Сталинградския фронт бяха приети в партията 14 500 души.
	Отстоявайки позициите на десния бряг на Волга, сталинградци подготвиха предпоставките за успеха на контранастъплението. А Донският фронт и 64-та армия южно от Сталинград не оставяха врага на мира, отново и отново предприемаха настъпателни операции. Върховният главнокомандващ съветваше Жуков, преди той да замине за Сталинград: „Направете всичко възможно, за да изтощите и обезсилите още повече противника.“ Впоследствие Г. К. Жуков подчертава: „Ако не беше помощта на Донския фронт и на 64-та армия, 62-ра армия не би устояла и може би противникът щеше да превземе Сталинград.“
	През това време съгласно с плана „Уран“ към участъците на бъдещите пробиви се струпваха войски, което никак не беше лесно: местността бе открита, пътищата — малко, а врагът внимателно следеше всичко, което ставаше в съветския тил.
	Комплексът от мерки за дезориентиране на врага беше наистина необятен. От средата на октомври, когато сталинградци отбиха поредния ожесточен щурм към града, всички фронтове от сталинградского направление получиха директива: занапред — никакви частни настъпателни операции! Генералния щаб предаде тази заповед по прекия телефон, без да я шифрира. В нея подробно се обясняваше как да се подготви за зимата твърда отбрана: да се издигат укрепления, да се натрупват в опорните пунктове запаси от продоволствие, боеприпаси, снаряжение. Гражданското население на 25 километра от фронта да бъде евакуирано в тила.
	Немското разузнаване скоро узна за това, контролните снимки от въздуха потвърдиха, че руснаците заемат отбранителни позиции. Едновременно с това на западното направление край Москва симулираха подготовка за голямо зимно настъпление. Окончателният извод на ръководството на немското разузнаване, доложен в щаба на Хитлер в края на октомври: „В близко бъдеще противникът не възнамерява да предприема на Донския фронт големи настъпателни операции.“ Районите, отбелязани на немските карти като, „отбранителни“, всъщност бяха изходните позиции за настъплението на Червената армия. Войските се разполагаха в тия райони само нощем и старателно се маскираха.
	В този момент съотношението на силите на сталинградското направление бе следното: съветските части разполагаха с 1103 хиляди души, 15 501 оръдия и минохвъргачки, 1463 танка, 1350 самолета, немците с 1011 хиляди души, 10 290 оръдия и минохвъргачки, 675 танка, 1216 самолета. Превъзходството на съветската страна беше незначително, съдбата на голямата операция щеше да се решава от воинското майсторство.
	Последните две седмици преди настъплението Жуков свика с генералите редица съвещания, на които уточни задачите. Той придирчиво проверяваше и боеспособността на войските, и това, дали те са подсигурени с боеприпаси, гориво, зимно обмундироване. След като установи някои слабости и недостатъчна подсигуреност, на няколко пъти моли Ставката да премести деня, в който да започне настъплението. Бе му дадено съгласие.
	На 13 ноември при Сталин обсъдиха за последен път детайлите на предстоящото контранастъпление. То трябваше да прерасне в широко настъпление по целия южен фланг на съветско-германския фронт. Хитлеристите, разбира се, щяха да изтеглят тук войски от другите фронтове, включително и от Вязма, където в очакване на зимната операция на съветските войски те държаха мощна групировка. Жуков вече се бе разбрал с Генералния щаб, че най-напред трябва да разгромят немците край Ржевския издатък.
	— Добре ще е — каза Сталин на Жуков и Василевски, — но кой от вас ще се нагърби с тази задача?
	Жуков беше обмислил отговора си:
	— Сталинградската операция вече е подготвена във всяко едно отношение. Василевски може да поеме координацията на действията на войските в района на Сталинград, аз ще се нагърбя с подготовката на настъплението на Калининския и Западния фронт.
	Сталин се съгласи, но засега отново изпрати Жуков в Сталинград: още веднъж да провери готовността на войските и на командването за настъплението. Той упълномощи Жуков и Василевски да определят сами деня, в който частите да преминат в настъпление. За Югозападния и Донския фронт бе определена датата 19 ноември, а за Сталинградския — 20 ноември.
	В определените дни под артилерийската канонада (неслучайно Съветският съюз всяка година празнува на 19 ноември Деня на артилерията) съветските войски атакуваха вражеските флангове. С упорити боеве те разбиха вражеската отбрана и се устремиха едни към други. В 16 часа на 23 ноември немските войски във и край Сталинград бяха обкръжени. Сутринта на 24 ноември съгласно със заповедта на Ставката започна тяхното унищожаване. Но А. М. Василевски, който координираше действията на съветските фронтове, установи: „За съжаление настъплението не донесе очакваните резултати. Тогава се смяташе, че обкръжената групировка, командвана от генерал-полковник Паулус, наброява 85–90 хиляди души. Фактически, както разбрахме по-късно, тя е наброявала над 300 хиляди души. Значително по-малко бяха според представите ни бойната техника, особено артилерията и танковете, и въоръжението, с което разполагаха обкръжените фашисти.“ Настъплението срещу войските на Паулус се забави.
	А По това време Жуков вече не беше край Сталинград, Сталин го бе извикал още на 17 ноември. На 28 ноември Сталин се обади на Жуков, който се намираше в щаба на Калининския фронт и подготвяше настъплението там, и го попита как според него най-добре да бъдат унищожени обкръжените край Сталинград немски войски. „В сериозната обстановка главнокомандващият отново имаше нужда от спокойния анализ на своя заместник“ — пише за това обръщение на Сталин към Жуков американският историк У. Крейг в книгата „Врагът чука на вратата. Битката за Сталинград“ (1973).
	На 29 ноември Жуков отговори на Сталин, че на този етап най-важното е да не изпуснат от обкръжение групировката на Паулус. Жуков разсъждаваше така:
	„Сега, при създалата се обстановка, обкръжените немски войски няма да рискуват да правят пробив и да се опитват да излязат от обкръжението без спомагателен удар от района на Нижнечирска–Котелниково.
	Немското командване очевидно ще се стреми… в най-кратък срок да събере в района на Нижнечирска–Котелниково ударна група, която да пробие фронта на нашите войски…
	За да не допуснем нижнечирската и котелниковската групировка на противника да се съединят със сталинградската и да образуват коридор, трябва:
	— колкото се може по-бързо да отблъснем нижнечирската и котелниковската групировка и да образуваме плътен фронт по линията Обливска–Тормосин— Котелниково. В района на Нижнечирска–Котелниково да държим като резерв две танкови групи с по най-малко 100 танка.“ Едва след като отразят неизбежния удар отвън, подчертаваше Жуков, съветските части могат да пристъпят към ликвидирането на обкръжените немци край Сталинград; той даде конкретни препоръки как по-добре да се направи това.
	Да запомним датата: документът е изпратен на Сталин на 29 ноември 1942 година.
	Сега нека надникнем в картите на другата страна, да видим какво е предвиждал немският маршал Манщайн, назначен на 27 ноември за командващ групата армии „Дон“, спешно създадена за освобождаването на обкръжените.
	Тъкмо по онова време, буквално същия ден, когато Жуков стига до описаните изводи, щабът на Манщайн прави следното заключение: „На първия етап 6-а армия не можеше да разчита на помощ от страна на немските войски, дори ако бе успяла да пробие вражеското обкръжение на югозападното направление… Беше ясно, че без подкрепата на други германски войски армията рано или късно ще бъде спряна отново от противника в степта, тъй като не разполагаше с достатъчно боеприпаси, гориво и продоволствие!… Явно бе пропуснат моментът, когато армията без външна намеса можеше да си възвърне свободата.“
	Според плана на Манщайн войските от групата „Дон“ трябва да действат точно така, както бе предвидил Жуков. „Те трябваше да започнат настъплението с основните сили от района на Котелниково.“ Защо точно там? Манщайн прави извода: „Така няма да ни се налага да минаваме Дон. Можем също така да се надяваме, че противникът най-малко ще очаква да атакуваме на източния бряг на Дон. При тази обстановка на фронта, ако съсредоточим многочислени сили в този район, се излагаме на голям риск. Затова в началото противникът разположи по посока на Котелниково относително малки сили.“
	Ако, предвиждаше по-нататък Манщайн, „противниковите войски нараснат значително пред Котелниково“, „със заповед предвиждаме резервен вариант: танковите дивизии бързо и тайно се прехвърлят по западния бряг на Дон на север, на донско-чирския плацдарм край Нижнечирска, и нанасят главния удар оттам.“
	Хитлеристкият фелдмаршал бе разработил основен и резервен вариант, но бе пропуснал едно — прозорливостта на Жуков. От Калининския фронт, на повече от хиляда километра от Сталинград, две седмици преди немското настъпление Жуков бе определил съвсем точно къде ще атакува врагът — край Котелниково и Нижнечирска. Той съобщи по телефона своето мнение за евентуалните намерения на противника на Василевски, който се съгласи с изказаните съображения. Взе ги под внимание и заедно с командването на фронтовете, чиито действия координираше, се зае с удвоена енергия да подготвя ликвидирането на групировката на Паулус. Василевски, Рокосовски и Ерьоменко смятаха да пристъпят към унищожаването й на 18 декември.
	Напрегната, творческа работа на пълководци, в която „противникът“ не закъсня „да внесе своите поправки“ — огорчено отбелязва Василевски.
	На 12 декември се разрази „Зимна буря“, както претенциозно бе нарекъл Манщайн своята операция. На тесен фронт откъм Котелниково немските войски си пробиха път през съветските позиции и плъзнаха към Сталинград. Според думите на Василевски под ударите им попаднаха три „доста слаби съветски стрелкови дивизии“, две кавалерийски дивизии и една танкова бригада. Върху тях връхлетяха над 500 фашистки танка, сред които и „тигри“. На тази огромна машина съветските части можаха да противопоставят само 77 танка. Разбира се, че предупрежденията на Жуков не са били взети под внимание в нужната степен. И съветските части трябваше да проявят нечовешки героизъм и срочно да прехвърлят резерви, за да спрат Манщайн, който напредваше към Паулус.
	На 16 декември последва операция „Сатурн“ — внезапен удар на Югозападния и Воронежкия фронт на Среден Дон. Съветските войски промениха първоначално набелязаното направление и вместо към Ростов тръгнаха на югоизток, направо в тила на Манщайн. Вече изгубил при опита си да стигне до Сталинград половината от танковете и 60 на сто от пехотата си, противникът започна постепенно да отстъпва. От този ден обръчът около обкръжената групировка на Паулус започна неотклонно да се стеснява.
	По същото време съветските части изгонваха противника от Северен Кавказ. Контранастъплението край Сталинград прерасна в широкомащабна атака на запад по целия южен фланг на съветския фронт.
	А Жуков? Каква бе неговата роля в тези операции? В началото на декември той бе твърде зает на други места: координираше действията на Калининския и Западния фронт, които се опитваха да „отрежат“ Ржевския издатък. В настъплението през втората половина на декември те не успяха да осъществят поставената цел, но врагът понесе тежки загуби. Немците не само че не успяха да изтеглят войските си от Вязма и да ги изпратят на юг, нещо повече — наложи им се да прехвърлят тук четири танкови и една моторизирана дивизия. В германските щабове разбираха, че вермахтът няма да издържи още един натиск в района на Ржев и Вязма.
	През декември Жуков отново и отново трябваше да се занимава с проблемите на фронтовете, които громяха на юг хитлеристите и доунищожаваха групировката на Паулус. Като заместник-върховен главнокомандващ той се запознаваше с документите по операция „Сатурн“. Бе дошло време, когато напълно да се прояви порасналата мощ на Червената армия. Към двадесети декември съветските танкови корпуси, изпратени на ръководения от Ватутин Югозападен фронт, който бе направил пробив, тръгнаха стремително на запад и югозапад.
	Безпримерен е героизмът на 24-ти танков корпус на В. М. Баданов. След като за пет денонощия бе изминал с бой около 300 километра, в зори на 24 декември корпусът като гръм от ясно небе връхлетя върху вражеския гарнизон в станица Тацинска с голямо летище, откъдето се снабдяваше групировката на Паулус. Танкистите на Баданов напълно разгромиха тази изключително важна база, като унищожиха 431 фашистки самолета. В страшна ярост немското командване хвърли всичко, с каквото разполагаше, и обкръжи дръзките танкисти.
	Съдбата на героите танкисти, които смело се сражаваха в далечния тил на врага, дълбоко развълнува Ставката. Сталин се свърза с командващия Югозападния фронт Ватутин и нареди танкистите да проявят гъвкавост и в краен случай да се изтеглят от Тацинска. Корпусът се бе откъснал твърде много от основните сили на настъпващите съветски армии. Сталин подчерта: „Изобщо трябва да имате предвид, че е по-добре да пускате танковите подразделения на далечни разстояния по двойки, а не сами, за да не изпадат те в положението на Баданов.“
	Разговора с Ватутин продължи Жуков, който бе пристигнал в Ставката от Западния фронт:
	— Къде се намира сега 18-и танков корпус?
	— 18-и танков корпус се намира източно от Милерово… Той няма да бъде изолиран.
	— Помнете Баданов, не забравяйте Баданов, спасете го на всяка цена!
	Ватутин заповяда на корпуса на Баданов да се измъкне от обкръжението. След пет дни танкистите на Баданов се присъединиха към съветските части.
	Същевременно по указание направо от Ставката Жуков трябваше да участвува в доразработването на плана за окончателния разгром на Паулус. Плановете, които бяха предложили щабовете на Донския и Сталинградския фронт, не бяха одобрени от Ставката: в тях не се предвиждаше съединяване на главните и спомагателните удари, с които да бъде разгромена обкръжената групировка. Бе издадена нова директива за операция „Обръч“, подписана от Сталин и Жуков. От този момент унищожаването на войските на Паулус се възлагаше само на един фронт — Донския, командван от Рокосовски.
	След получаването на тия указания в навечерието на новата 1943 г. остатъците от 330-хилядната немска групировка капитулираха. „Битката в района на Сталинград — писа Жуков — беше изключително ожесточена. Лично аз я сравнявам единствено с битката край Москва. Общите загуби на вражеските войски в района на Дон, Волга, Сталинград възлизаха на около 1,5 милиона души, близо 3500 танкове и щурмови оръдия, 12 хиляди оръдия и минохвъргачки, към 3 хиляди самолета и голямо количество друга техника.“
	Победата на Червената армия на Волга внесе решаващ принос за коренния прелом и във Великата отечествена война, и във Втората световна война като цяло. Жуков пише: „Тук получих много по-голям опит в организирането на контранастъплението, отколкото през 1941 г. в района на Москва, където ограничените сили не ни позволяваха да предприемем контранастъпление и да обкръжим вражеската групировка.“
	За успешното общо ръководене на контранастъплението в района на Сталинград Г. К. Жуков бе награден с новоучредения орден „Суворов“ — I степен. Орденът му бе с № 1.
	Пълководческото майсторство на Жуков, проличало в това исполинско сражение, единодушно е признато в целия свят. Почти три десетилетия по-късно американският изследовател Г. Солсбъри пише в книгата си „Великите битки на маршал Жуков“: „В момента на смъртна опасност Сталин отново се обърна към Жуков. Сталинград висеше на косъм. Неговата съдба, а може би и съдбата на Русия бяха в ръцете на Жуков. Битката край Москва направи Жуков национален герой.
	… След Сталинград никой не оспорваше първенството на Жуков. И след Сталинград никой вече не се съмняваше — Русия, щом като нейните армии се ръководят от Жуков, в крайна сметка ще разгроми Германия.“ Това са думи на изтъкнат американски публицист, който не е проявявал симпатии нито към Съветската страна, нито към социализма.
	И все пак кой е авторът на последвалия разгром на немците край Сталинград? Изчерпателен отговор на този въпрос дава самият Георгий Константинович. „Още веднъж повтарям — пише той, — главната и решаващата роля във всестранното планиране и обезпечаване на контранастъплението безспорно принадлежи на Ставката на Върховното главно командване на Генералния щаб…
	Заслугата на Ставката на Върховното главно командване и на Генералния щаб е в това, че те можаха с научна точност да анализират всички фактори в тази грандиозна операция и да предвидят развитието и края й.“


>>	Маршал на Съветския съюз

	Още гърмяха оръдията в Сталинград, когато Г. К. Жуков получи нова заповед: да замине за Ленинград, за да координира пробива на блокадата на града герой.
	Той вече участваше в подготовката на тази историческа операция, която очакваха героичните ленинградци, целият съветски народ, горд с подвига на града на Ленин. Предишните опити за пробив на блокадата бяха оставили тежък спомен. Жуков смяташе, че този път не може да има провал. Операцията бе наречена „Искра“ и това бе дълбоко символично.
	Жуков отлично познаваше плана за настъпление, който още през декември бе обсъден в Ставката, и внимателно провери всичко на място. Остана с много добро впечатление: воините от Ленинградския фронт се бяха подготвили старателно за изключително трудната задача — предстоеше им да превземат високия, силно укрепен бряг на Нева, където се бяха окопали хитлеристите. Бе изчислено едва ли не до секундата как пехотата ще се прехвърли по леда с леките танкове под прикритието на артилерийската завеса. А частите на Волховския фронт, които трябваше да се прехвърлят през торфени блата, бяха направили всичко, за да прекарат през тресавищата тежката техника.
	Бойците и командирите от фронтовете се бяха заклели да пробият блокадата. Волховци писаха: „Настъпи дългоочакваният час… Ние идваме при теб, многострадален Ленинград… Ще вървим напред и само напред. Сред нас няма да има страхливци и малодушни. Ние ще се равняваме по вашата доблест и мъжество, драги ленинградци. Друг път нямаме. Смърт или победа! Кълнем се пред теб, Ленинград: само победа!“ Партийнополитическата работа вдъхваше огромно въодушевление на войските, които се гордееха, че участват в епохалното настъпление.
	На 12 януари 1943 г. Ленинградският и Волховският фронт атакуваха от две страни вражеския коридор, който стигаше до Ладожкото езеро и прерязваше връзката на Ленинград със страната по суша. Трудно е да се опише колко отчаяно се съпротивляваше врагът. Хитлеристите разбираха: води се сражение за освобождаването на Ленинград от менгемето на блокадата и това ще погребе завинаги надеждите им да унищожат града. На животинската упоритост на хитлеристите съветските воини противопоставиха изключително мъжество. На седмото денонощие от сражението, което не бе прекъсвало нито за миг, войските от Ленинградския и Волховския фронт се обединиха в района на работнически селища № 1 и № 5.
	„По това време се намирах в района на селище № 1 — пише Жуков — и видях с каква радост се хвърлиха един към друг бойците от фронтовете, пробили блокадата. Войниците се прегръщаха, без да обръщат внимание на артилерийския обстрел на противника от района на Синявските височини. Това бе една наистина дългоочаквана радост.“
	Същия ден, 18 януари 1943 г., Президиумът на Върховния съвет на СССР удостои Георгий Константинович Жуков със званието „Маршал на Съветския съюз“. Както подобава на воин, Жуков научи, че е получил това висше воинско звание, на бойното поле — той бе в предните бойни редици на войските, водещи ожесточен бой.
	След като блокадата бе разкъсана, Жуков отиде в Ленинград. Градът си оставаше фронтови: фашистите злобееха и го подлагаха на артилерийски обстрел. Но времената се бяха променили, контрабатарейната отбрана бе отлично организирана и вражеските оръдия бързо заглъхваха. Както всички, които по онова време са били в Ленинград, Жуков бе потресен и развълнуван до дъното на душата си. Ленинградци, чиито лица бяха белязани от страшната блокада, не се оплакваха от живота, а с ентусиазъм говореха какво ще направи градът им за фронта.
	Такава бе развръзката на западното и северозападното направление. Противникът, укрепвал отбраната си в продължение на година-година и половина, бе изтласкан частично след серия операции на съветските части и бе принуден да изтегли войските си, които се намираха в неизгодно оперативно положение — наследство от ударите на Жуков през 1941— 1942 година. От началото на март хитлеристите, преследвани по петите, трябваше да оставят Ржевско-Вяземския издатък — един напоен с кръв плацдарм.
	Те се отдръпнаха на още 130–160 километра от Москва. Германското командване се страхуваше да не бъдат подновени боевете на рубежите, където навремето ги бяха изтласкали воините от Западния фронт под командването на Жуков.
	А през февруари-март маршал Жуков координираше действията на фронтовете от северозападното направление, осъществяващи операцията „Полярна звезда“. Бойните действия се водеха в блатиста местност, съветските части напредваха много бавно и трудно. Още щом усетиха, че фронтът преминава в настъпление, немците оставиха простиращия се на изток демянски плацдарм, който бяха държали 17 месеца. След Сталинград те не изгаряха от желание отново да попаднат в обкръжение. Съветското настъпление не можа обаче да се разгърне — след необичайно ранното затопляне блатистата местност стана непроходима, а врагът успя да се укрие зад придошлата р. Ловат. Жуков доложи на Сталин, че за известно време трябва да спрат настъплението. Върховният се съгласи. Беше средата на март 1943 година.
	В края на 1942 и началото на 1943 г. фронтовата линия на западното и северозападното направление се движеше в места, където нямаше големи градове.
	Може би единственото изключение беше освобождаването на древния руски град Великие Луки. Щабът на 3-та ударна армия реши да предприеме тази операция в паметния ден — 19 ноември 1942 г., — когато съветските войски край Сталинград преминаха в настъпление.
	И именно тогава на съвещанието в щаба на армията дойде маршал Жуков. Генералите от 3-та ударна очакваха да видят суров военачалник и бяха изненадани, че докато подробно се запознаваше с проблемите на тяхната армия, той се държеше спокойно и непосредствено и се шегуваше.
	Както си спомня командващият армията К. Н. Галицки, Георгий Константинович забелязал, че един генерал е с хубав шинел, усмихнал се и казал: „А аз, както виждате, съм с униформата на командира на 4-та донска кавалерийска дивизия, която командвах в средата на тридесетте години, пък и генералските ми знаци са от преди войната.“ Всички се разсмели.
	От тази шега някак отведнъж напрежението се разсеяло. А Галицки си помислил: „От шеговитата забележка, която Жуков неочаквано направи, без да променя сериозния израз върху лицето си, пролича, че той изобщо не е високомерен, както изглеждаше от пръв поглед. Бе готов да се пошегува дори със себе си.“
	Мащабите на операцията на 3-та ударна бяха много по-скромни в сравнение с онова, което ставаше по същото време в Сталинград, но Жуков се отнесе към нея изключително сериозно. Когато Галицки доложи за решението си (вече одобрено от командването на фронта) да действат стремително, Жуков спокойно поясни: „Все едно, ще смятаме задачата за изпълнена, ако привлечете силите на противника и той не успее да ги изтегли от вашия участък и да ги прехвърли на юг. И така с действията си трябва да сковете за дълго, повтарям, за дълго противниковите войски.“ Присъстващите се спогледаха недоумяващо, а Жуков добави: „Не се страхувайте и от отбрана, важното е да смажете повече вражески сили.“
	След двадесети ноември 1942 г. войските на 3-та ударна армия преминаха в настъпление и напредвайки бавно, обкръжиха в началото на януари 1943 г. Великие Луки. Жуков няколко пъти идва в армията, ходи в щабовете на дивизиите, на предните позиции. „Не бързайте“ — неизменно напомняше той. Веднъж дойде тъкмо когато хитлеристите се готвеха да деблокират своя гарнизон във Великие Луки и отхвърли предложението за изпреварващи удари, като посочи: „Необходимо е и резервите, и частите, прехвърлени от други участъци, да се разполагат ешелонирано пред фронта на настъпващите немски дивизии. Нека те сами се разбият в нашата отбрана. В такъв случай загубите им ще бъдат несравнимо по-големи. Все едно, няма да успеят да проникнат в града.“ Своевременно напомняне! Яростните атаки на противника срещу обръча на съветските войски бяха безрезултатни.
	Малко преди решителния щурм на Великие Луки тук отново пристигна Жуков. Този път направо в града, част от който беше освободена. Не му убягна: предвкусвайки победата, командването на армиите, командирите на частите и съединенията очевидно от радост бяха забравили, че хитлеристките войски могат внезапно да ги нападнат. Жуков предупреди сериозно Галицки: „Нека действащите в града части се готвят за щурма по вашия план, а вие, както и преди, насочете вниманието си към отразяване на евентуалния пробив отвън.“ На 16 януари 1943 г. след почти двумесечни боеве Великие Луки бяха освободени сравнително лесно, а немците дълго след това трябваше да лекуват тежките си рани.
	И така фронтът на западното и северозападното направление неотклонно се преместваше на запад. Най-важното бе, че с умелия си натиск съветските фронтове блокираха всички сили, с които разполагаше тук вермахтът. Много ли бяха те или малко? В най-авторитетното изследване — съветската дванадесеттомна „История на Втората световна война“, се казва: „На тези направления вражеското командване имаше 124 съединения, или повече от половината от силите, които се намираха на съветско-германския фронт. Това бяха най-боеспособните войски на противника.“
	През първата половина на февруари в сводките на Върховното главно командване се появяваха имената на нови и нови градове, освободени от войските на Воронежкия, Югозападния и Южния фронт. Те настъпваха в широк район — 800 километра — и към януарските успехи прибавиха 150–300 километров пробив напред, през който от фашистко робство бяха освободени Курск, Белгород, Ростов. На 16 февруари от фашистката сган бе очистен Харков.
	Настъплението, започнало край Волга, сякаш скоро щеше да стигне до Днепър. С огромен оптимизъм бе белязано дори названието на операцията, която започваха на юг съветските фронтове — „Скок“: предвиждаше се те да освободят Донбас, да вземат основните преправи през Днепър в Запорожието и край Днепропетровск. Командването на Югозападния и Воронежкия фронт като че бе свикнало с победите още от Сталинград, щабовете оптимистично пресмятаха съотношението на силите и забравяха, че войските са оредели и са изтощени, че тиловете вече са далече, а пред фронтовете стоят грандиозни задачи. Нещо повече, щабовете не забелязаха веднага, че съпротивата на врага се е засилила. Когато към 20 февруари най-сетне го усетиха, решиха: сражава се ариергардът, който прикрива отстъплението. Значи напред и само напред, щастието се усмихва на смелите!
	А побеснелият Хитлер бе решил да се реваншира тук за Сталинград. Насам бяха прехвърлени танковите дивизии на СС „Адолф Хитлер“, „Райх“, „Мъртвешка глава“, моторизираната дивизия „Велика Германия“ от групата армии „Център“. Накратко казано, беше струпана цялата немска „гвардия“, да не говорим за многото нови части и съединения. На 12 февруари 1943 г. групата армии „Дон“ по напълно разбираеми причини бе преименувана — разбитите хитлеристи бяха прогонени далече от голямата река — в група армии „Юг“ пак под командването на Манщайн с щаб в Запорожието.
	На 17 февруари тук пристигна Хитлер с цялата си свита. Той благоволи да се яви, за да вдъхновява есесовците за „подвизи“ в прослава на райха. На 18 февруари немското радио излъчи в цяла Европа истеричната реч на Гьобелс в Берлин: от днес започва „тоталната война“. В Запорожието фюрерът свика съвещание с командващите, но още сутринта на 19 февруари бандата престъпници чу ясни гърмежи в далечината: стреляха съветските танкове, настъпващи към Запорожието. Някои германски генерали предложиха да не прекъсват съвещанието, за да не направят „лошо впечатление“, ако фюрерът хукне да бяга от града под грохота на съветските танкове. Хитлер надуто обяви: заминава спешно, тъй като имал съвещание с Гудериан, който е изваден от запаса и е назначен за главен инспектор на германските бронетанкови войски.
	На летището, където изстрелите на танковете се чуваха още по-силно, фюрерът набързо се сбогува с Манщайн и изчезна. Той явно е знаел, че между Запорожието и съветските танкове няма никакви германски войски, освен 200 зенитни оръдия, насочени за права стрелба със заповед да се бият до последния снаряд.
	Хитлер остави обръщение към войниците от групата армии „Юг“, в което съобщаваше, че към тях пътуват нови дивизии и едно уникално, непознато досега оръжие. След като изслушаха обръщението на фюрера, което бе прочетено в частите, верноподаните танкисти затвориха люковете на танковете и още същия ден, в който Хитлер избяга на запад, поеха на изток. Те контраатакуваха съветските войски с дива злоба и с пълната увереност, че всеки момент ще ги подкрепи „тайното“ оръжие, обещано им от самия фюрер.
	За съжаление натискът на есесовците изненада съветските части. По главните направления върху тях внезапно налетяха 800 германски танка, немците имаха 2,4 пъти повече самолети. Съветските командващи подцениха решителността и силите на врага и не бързаха да се отдръпнат: как така ще отстъпват на 25-ата годишнина на Червената армия! Едва на 25 февруари бе решено да се изтеглят отскубналите се напред части. Разбира се, това не беше кой знае каква трагедия, „в нашето отстъпление нямаше обърканост и суматоха. Не бяха нарушени нито редът, нито ръководството на войските, макар че на всички бе тежко да се разделят с тъй скъпите градове и райони“ — ще напише след време А. М. Василевски.
	Още в началото на март Василевски, получил на 16 февруари званието „Маршал на Съветския съюз“, пристигна тук като представител на Ставката. Заедно с него командваха войските пълководците Ф. И. Голиков, Н. Ф. Ватутин, Р. Я. Малиновски и други. По това време се изясни замисълът на противника: настъпвайки през Белгород, да си пробие път към: Курск и да удари от другата страна, откъм Орел. Следователно съветските войски, които преди около месец бяха превзели Курск и сега напредваха на запад, можеха да бъдат отрязани.
	Това беше опасно и на 10 март Ставката предупреди маршал Василевски. Като допълнение към вече пристигналите резерви му изпрати още три армии, от които една танкова.
	На 14 март вражеските войски превзеха Харков, а след 20 февруари отблъснаха Югозападния и Воронежкия фронт на 100–150 километра.
	Този ден по обед в командния пункт на Северозападния фронт се обадиха от Ставката. На Жуков бе заповядано да се яви в Кремъл. Той тръгна рано сутринта, целия ден пътува по ужасните пътища с всъдеходния автомобил към Москва. Късно вечерта доложи, че е пристигнал, и веднага бе извикан при Сталин, който бе свикал съвещание. В кабинета на върховния главнокомандващ Жуков има рядката възможност да чуе докладите за положението на военната икономика на страната. „Ясно личеше — отбелязва в спомените си Георгий Константинович, — че в промишлеността все още съществуваше огромна напрегнатост, включително и в такива важни заводи като авиационните и артилерийските.“
	По всяка вероятност Сталин нарочно бе извикал маршала на съвещанието: да му напомни за подвига на тила. Василевски приблизително по същото време разказа възторжено в Москва на директора на столичния автомобилен завод И. А. Лихачов за победата край Сталинград и чу в отговор: „Защо се хвалиш така лошо! Ние… Ние… Ние… А ние какво, не участвахме ли в постигането на тази победа?… Не забравяй, че днес воюва цялата страна. Всеки завод, всеки колхоз е фронт. С тази победа се гордее всеки съветски труженик.“
	Но да се върнем към Жуков. Съвещанието с ръководителите на промишлеността завърши към три часа след полунощ. Сталин се приближи към Жуков:
	— Вечеряли ли сте?
	— Не.
	— Тогава да отидем у дома, тъкмо ще поговорим за положението в района на Харков.
	„Вечерята“ продължи до пет часа сутринта. Те се запознаха с картата с обстановката на Западния и Воронежкия фронт, която рязко се бе влошила: есесовският танков корпус бе превзел Харков и се насочваше към Белгород. Както се изясни, Воронежкият фронт (командващ Ф. И. Голиков, член на Военния съвет Н. С. Хрушчов) не бе успял да вземе навреме необходимите мерки и да спре напредването на врага. Сталин веднага се обади на Хрушчов и по думите на Жуков „здравата го смъмри“. На разсъмване „вечерята“ завърши с думите на Сталин:
	— Ще се наложи утре сутринта да заминете със самолет за фронта.
	Самолетът излетя на разсъмване от Централното летище в Москва. Жуков замина за щаба на Воронежкия фронт. Капналият от умора маршал спа през целия път и се събуди едва от удара при кацането. Незабавно отиде при войските, на предната линия. Надвечер пристигна в командния пункт на Воронежкия фронт в Обоян. Там оживено се съвещаваха маршал Василевски, генерал Голиков, Хрушчов и други. Генерал Л. И. Сандалов, който е бил на командния пункт, по-късно си спомня: „Георгий Константинович разгърна картата си на масата и сухо, но много коректно се обърна към Голиков:
	— Положението на войските на фронта е нанесено върху картата от вашия щаб. Но на редица направления войските вече са напуснали позициите си, а в някои участъци на 69-а армия не намерихме никакви наши войски и едва не се натъкнахме на противника.
	Участниците в съвещанието започнаха дълго и по-подробно да анализират обстановката, правеха предложения как да се спре по-нататъшното настъпление на противника и веднага ги обсъждаха.“
	Жуков не остана на съвещанието, а по прекия телефон съобщи на върховния главнокомандващ, че тук обстановката е по-тежка, отколкото са доложили в Генералния щаб в Москва. Най-лошото е, че противниковите части напредват на белгородско направление, без да срещнат особена съпротива, и Ставката трябва „незабавно да прехвърли тук всичко, което може, от резерва си и от съседните фронтове, в противен случай немците ще превземат Белгород и ще разгърнат атаката на курското направление“. Един час след този разговор Жуков научи от Василевски, че върховният главнокомандващ вече се е разпоредил да изпратят на това направление две общовойскови и една танкова армия.
	Най-много до фронта се приближи 21-ва армия, прехвърлена от Сталинград. Нейните войски слязоха от района на Елец и още на 11 март вече получиха заповед незабавно да поемат към Курск и южно от него. Придвижваха се пеша само нощем по пътищата, които почти не се виждаха под преспите. През деня хората, танковете и оръдията се криеха в горите и доловете. Сутринта на 18 март, когато армията излезе южно от Обоян, се разбра, че немците вече са превзели Белгород. Привечер изпратеният челен армейски отряд — стрелкови полк — влезе в бой с противника и спря по-нататъшното му напредване. Пристигналата гвардейска дивизия се укрепи на шосето за Обоян, по фланговете й се развърнаха още две дивизии. Вражеският наплив се разби в тях — пътят на есесовците бе преграден от воините от Сталинград. Хитлеристите засипаха нашите позиции с позиви, в които заплашваха, че ще изтребят сталинградците, 21-ва армия до последния войник. В набързо направените в замръзналата земя окопи екна дружен смях. Не можа да сдържи усмивката си и Жуков, който по заповед на Ставката вече бе поел командването на боевете.
	На 20 март Жуков връчи направо на позициите бойни награди на отличилите се войници и офицери. Героите спокойно гледаха маршала в очите, благодаряха за наградите, но не смятаха, че имат някакви особени заслуги, просто са изпълнили заповедта и толкоз. В Сталинград им е било и по-тежко. Отпусна се сърцето на Жуков — можеше да разчита на такива воини. На 22 март Василевски замина за Москва, вместо Голиков командването на Воронежкия фронт пое Ватутин. До края на март врагът се опитваше да поднови настъплението, но не напредна и крачка. Повредените и изгорените танкове като жалони бележеха докъде е стигнал той.
	Жуков не обичаше да се връща към миналото, но когато фронтът се стабилизира, той понякога се изразяваше доста цветисто за ония „заплеси“, допуснали подобна „глупост“ — да отстъпват победоносни войски.
	За историята бившият командващ Воронежкия фронт Голиков описва така в рапорта си причините за неуспехите: „Трябва да призная, че на този етап оценявах неправилно намеренията и възможностите на противника. Грешката ни бе, че гледахме на масовото придвижване на мотомеханизираните противникови части към Полтава като на отстъпление. А врагът е изтеглял главните сили на танковия корпус СС в района на Полтава, за да започне оттам контраудар.“ Историята не е зафиксирала как маршал Жуков е реагирал на подобни обяснения. Да, той вероятно не е имал време да се взира в миналото, защото е мислел за настоящето и бъдещето.
	Ето как американският военен изследовател М. Кайдън описва в книгата „Тигрите горят“ (1974) онова, което Жуков е направил през тия няколко решаващи дни: „Та нали тогава ситуацията бе критична, катастрофата едва бе избегната. На 18 март немците превзеха Белгород и се натъкнаха на по-голяма съпротива. Само след три дни руснаците успяха да се окопаят непосредствено край Белгород. Северно от предадения на немците град се появиха нови отбранителни рубежи. Жуков разположи 1-ва танкова армия южно от Обоян, където да може да я използва или за отбрана, или, ако позволи обстановката, за настъпление… За известно време на фронта се възцари неустойчиво затишие… Никой не можеше да пренебрегва факта, че Жуков е тук. В миналото той неведнъж бе притъпявал с едната страна на меча немската стомана, а с другата бе унищожавал германските армии. Времето. Сега то бе съюзник на русите, изчакващи новия натиск на немците.“
	Както подчертава Кайдън, жестокият отпор, който в края на март 1943 г. получиха на замръзналото шосе от Белгород за Обоян поокопитилите се немци, бе типичен за Жуков: „Невероятните успехи на Жуков срещу най-доброто, което нацистите са могли да хвърлят срещу руснаците, са смайващи, ако се заемем да изучим битките под негово командване. Жуков рядко е разполагал в операциите с превъзходство на силите. Той наистина бе «пожарникарят» на руския фронт: когато всички останали се проваляха, когато другите генерали биваха побеждавани и отбраняващите се бяха пред прага на катастрофата, Сталин викаше Жуков. Той, военният гений, човекът със стоманения характер, надарен с решителност, с която не допускаше нищо друго, освен своята воля, излизаше на сцената и превръщаше катастрофата в реми, а спасяването в блестяща победа.“ В началото на април 1943 г. положението северно от Белгород наистина приличаше на „реми“. В размислите си как врагът да бъде разгромен Жуков не смяташе това за приемлив изход.
	По това време възникна ново усложнение. Както пише Жуков, Н. Ф. Ватутин, поел командването на Воронежкия фронт, „с присъщата му енергия се зае да укрепва войските и да създава дълбоко ешелонирана отбрана.“ Това беше прекрасно. Но в същото време заедно с члена на Военния съвет на фронта Хрушчов той не по-малко енергично се зае да съблазнява Ставката — немците непременно ще подновят настъплението и затова е за предпочитане съветските части да нанесат на белгородско-харковското направление изпреварващ удар.


>	Крахът на „Цитаделата“

>>	Къде ще удари врагът?

	Какво пък, до болка позната история. За кой ли път в паузата между сраженията по щабовете като гъби никнеха планове, които според техните автори бяха многообещаващи. И тези автори бързаха да ги доложат на Върховното главно командване. Й. В. Сталин гледаше изключително сериозно на тези предложения по причина, описана от А. М. Василевски:
C>
	„Както вече отбелязах, Й. В. Сталин понякога подценяваше работата на апарата на Генералния щаб. Той все гледаше да изпрати на фронта мнозина ръководни сътрудници от Генералния щаб. Ако възразях поредният сътрудник от апарата на Генералния щаб да бъде изпратен на фронта, той всеки път отговаряше?
	— Там той е по-необходим, а с тази канцелария все някак ще се оправим.
	А когато го помолих да върнем от войските Н. Ф. Ватутин, тъй като, дето се казва, се задъхваме без квалифицирани щабни сътрудници, той попита сериозно: Не го ли бива за фронта?“
C$
	На 8 април 1943 г. маршалът на Съветския съюз Г. К. Жуков изпрати също от фронта, от Воронежкия, доклад на Й. В. Сталин. Докладът отразяваше мнението на Генералния щаб, с чието ръководство Жуков бе съгласувал и съдържанието, и изводите в този наистина исторически документ. Докладът бе обсъден с командващите Воронежкия и Централния фронт. Жуков пишеше:
C>
	„Докладвам мнението си за евентуалните действия на противника през пролетта и лятото на 1943 г. и съображенията си за нашите отбранителни боеве в най-близко време.
	1. След като понесе големи загуби в зимната кампания от 42/43 г., противникът явно… поради ограничените си резерви ще бъде принуден през пролетта и през първата половина на лятото да разгърне настъпателните си действия на по-тесен фронт. Като изхождам от факта, че сега срещу нашия Централен, Воронежки и Югозападен фронт са разположени групировки, смятам, че противникът ще разгърне основните си настъпателни действия срещу тези три фронта…
	2. Ще атакува със своята орловско-кромска групировка в обход на Курск от югоизток…
	5. Трябва да очакваме, че тази година противникът ще разчита при настъпателни действия преди всичко на своите танкови дивизии и на авиацията, тъй като пехотата му сега е много по-неподготвена за настъпателни действия; отколкото миналата година.
	Сега противникът е разположил пред Централния и Воронежкия фронт към 12 танкови дивизии и ако изтегли тук от други участъци 3–4 танкови дивизии, може да хвърли срещу нашата курска групировка около 15–16 дивизии с обща численост към 2500 танка.
	6. За да се разбие противникът в нашата отбрана, освен мерките за подсилване на противотанковата отбрана на Централния и Воронежкия фронт трябва колкото може по-бързо да съберем от пасивните участъци 30 изтребително-противотанкови артилерийски полка, които като резерв на Ставката да прехвърлим на застрашените направления, а също така да съсредоточим всички полкове на самоходната артилерия в участъка Ливни–Касторно–Стари Оскол. Желателно е веднага да подсилим с част от полковете Рокосовски и Ватутин и да съсредоточим колкото се може повече авиация в резерва на Ставката, тъй че с масирани удари на авиацията във взаимодействие с танковете и стрелковите съединения да разбием ударните групировки и да провалим плана за настъпление на противника.
	Не съм запознат с окончателното разположение на нашите оперативни резерви, затова смятам за целесъобразно да предложа да ги разположим в района Ефремов–Ливни–Касторно–Нови Оскол–Валуйки–Росош–Лиски–Воронеж–Елец. Основните резерви трябва да бъдат разположени в Ряжск, Раненбург, Мичуринск и Тамбов.
	В района на Тула–Сталиногорск трябва да разполагаме с резервна армия.
	Смятам, че не е целесъобразно войските ни да преминат в близките дни в настъпление с цел врагът да бъде изпреварен. По-добре ще е да изтощим противника в нашата отбрана, да обезвредим танковете му, а след това, въвеждайки свежи резерви, да преминем в общо настъпление и да ликвидираме окончателно основната вражеска групировка. Константинов (Жуков).“
C$
	Когато Сталин получи доклада на Жуков, при него беше Василевски, вече началник на Генералния щаб. След като прочете внимателно документа, Върховният се разхожда известно време из кабинета, без да казва нищо, като димеше с лулата и разглеждаше портретите на Александър Суворов и Михаил Кутузов (малко след началото на войната той бе наредил да окачат тия портрети в кабинета му). Накрая каза:
	— Трябва да се посъветваме с командващите фронтовете.
	Върховният нареди да бъде свикано съвещание, на което да бъде обсъдена лятната кампания през 1943 година.
	Вечерта на 11 април Жуков се върна в Москва и целия следващ ден съгласуваха с Василевски и с неговия заместник Антонов доклада до Върховния. Тримата стигнаха до извода: хитлеристите се опитват да ликвидират дълбоко вклинилия се в техните позиции Курски издатък, или Курската дъга. Ако успеят и разгромят съветските войски вътре в Курския издатък, общата стратегическа обстановка може да се промени в полза на врага.
	Разбира се, съотношението на силите на фронта далеч не бе благоприятно за хитлеристите. През лятото на 1943 г. Германия успя чрез тотална мобилизация да струпа на съветско-германския фронт към 4,8 милиона души (плюс 525 хиляди души, изпратени от нейните сателити), разполагащи с 54 хиляди оръдия и минохвъргачки, с 5,8 хиляди танка и щурмови оръдия, с към 3 хиляди самолета. Но Германия не успя да попълни загубите и да си възвърне максималната численост на своите армии на Източния фронт, наброявали през есента на 1942 г. 6,2 милиона души.
	През лятото на 1943 г. съветската действаща армия вече бе нараснала на 6,6 милиона души със 105 хиляди оръдия и минохвъргачки, 2200 реактивни установки, 10199 танкове и самоходни оръдия, почти 10 252 самолета. На 1 юни 1943 г. в армията имаше 1 818 385 комунисти и 2 493 396 комсомолци. От началото на 1943 г. армията и флотът с гордост носеха пагоните — символ на почетния воински дълг пред родината. Списъкът на наградите за отличилите се бе попълнен с новоучредените бойни ордени — „Суворов“, „Кутузов“, „Александър Невски“, „Нахимов“. С новите си подвизи съветските воини множаха отколешните ратни традиции на Русия.
	Много политработници бяха преместени на командирски длъжности, а 160 от тях получиха генералски звания.
	Към края на втората година на Великата отечествена воина в ръцете на съветското Върховно главно командване бе съсредоточена огромна военна мощ. Но и врагът все още беше силен. Макар че СССР имаше съюзници — САЩ и Великобритания, вече бе ясно: тъкмо той ще трябва да понесе основното бреме на бойните действия. Трябваше още отсега да се мисли как Съветският съюз ще излезе от най-тежката в историята на човечеството война. Следователно врагът трябваше да се громи по възможност с по-малко жертви.
	Вечерта на 12 април 1943 г. Жуков и Василевски докладваха в Ставката: ако през пролетта и лятото на 1943 г. хитлеристите подновят военните действия, съветските части трябва да ги срещнат на добре подготвени позиции, да ги обезкървят и едва тогава да преминат в настъпление. „Този път Върховният като никога — пише Жуков — изслуша внимателно нашите съображения. Той се съгласи, че трябва да насочим главните си усилия в района на Курск… Така че отбраната на нашите войски безусловно не беше принудителна, а съвсем преднамерена; моментът за настъпление зависеше от обстановката. Ставката бе на мнение, че не бива да се бърза, нито да се протака.“
	Бе взето решение с всички средства да се заздравяват позициите по Курския издатък, на северния фас на който беше Централният фронт на Рокосовски, а на южния — Воронежкият фронт на Ватутин. Генералният щаб и командването на тези фронтове се заеха да разработят подробен план за съсредоточаването на съветските сили в района.
	И така на 8 април Жуков определи мястото на предстоящото сражение и предложи как да бъде разгромен вермахтът, на 12 април Ставката прие предложението му.
	А какво ставаше в щаба на другата страна, при Хитлер?
	В директива № 6, издадена от Хитлер на 15 април 1943 г., пред вермахта се поставяха задачите, предсказани от Г. К. Жуков. Съветският маршал бе предвидил точно и силите, които ще успее да събере вермахтът — 2500 танка. В битката край Курск немците използваха 2700 танка. Г. К. Жуков бе определил точно броя им почти три месеца, преди да плъзнат към съветските позиции! Той бе анализирал директивата на Хитлер в доклада до Сталин от 8 април, т.е. една седмица преди издаването й. Единствената разлика — Хитлер вярваше, че ударът по Курската дъга ще донесе нечувана победа за Германия. Жуков смяташе, че ще последва катастрофалното й поражение. И така, да надникнем в директивата на Хитлер: Аз реших, още щом времето го позволи, да предприемем настъплението „Цитадела“ — първото настъпление през тази година.
C>
	На това настъпление се отрежда решаващо значение. То трябва да завърши с бърз и решителен успех и да прехвърли в наши ръце инициативата за пролетта и лятото на тази година.
	Във връзка с това всички подготвителни мероприятия трябва да бъдат проведени изключително внимателно и енергично. За главните удари трябва да бъдат използвани най-добрите съединения, най-доброто оръжие, най-добрите командири и много боеприпаси. Всеки командир, всеки редник са длъжни да заживеят с мисълта за решаващото значение на това настъпление. Победата край Курск трябва да стане факел за целия свят.
	Заповядвам:
	1. Целта на настъплението е със съсредоточен удар, проведен бързо и решително от една ударна армия от района на Белгород и от друга — от района, южно от Орел, и с концентрично настъпление противотанковите войски в района на Курск да бъдат обкръжени и унищожени.
	5. … Да се вземат всички мерки за маскировка и запазване на тайната, а също така за дезориентация на противника. Настъплението да започне най-рано на 3.05… Частите да заемат изходни позиции за настъплението само през нощта, като спазват всички правила на маскировката.
	7. За да се запази тайната, в замисъла на операцията да бъдат посветени само лицата, чието привличане е абсолютно необходимо. Новите лица да се запознават със замисъла постепенно и по възможност по-късно. Този път трябва непременно да избегнем противникът да узнае поради наше невнимание или небрежност замислите ни. Чрез подсилване на контраразузнаването да се осигури постоянна борба с вражеския шпионаж.
C$
	Директивата е дълга, тя изобилства със самоуверени указания какво и как да се прави след разгрома на съветските войски, например за „незабавен и пълен отчет на всички заловени пленници, местни жители и трофеи“. Бандитското счетоводство си има своята история. При подготовката на операция „Цитадела“ Хитлер отначало се разпореди пленниците да не се откарват, а да се разстрелват на място. Когато го научи от своите приятели — професионалните убийци, генералите от СС, министърът на въоръженията А. Шпеер се вцепени — във военните заводи в Германия не достигат роби, а ето че се канят да унищожат „стотици хиляди“ яки мъже. Той уговори фюрера да се откаже от намерението си. Ето защо директивата бе разширена и допълнена с препоръки „как да се води пропагандата за разложението на противника“. „Ах, тия спорове за бъдещите пленници се оказаха безпредметни“, щеше да се вайка Шпеер по-късно, след като се разбраха резултатите от операцията „Цитадела“ — поредния разгром на вермахта.
	Само политически кретени, с каквито изобилстваше висшето ръководство на райха, можеха да си въобразяват, че в края на втората година от войната на някой ще му хрумне да вдигне ръце пред фашистите.
	На Курската дъга стояха съветски войници, вече извървели стотици километри на запад, освобождавайки родната земя. На всяка крачка те виждаха какво носи фашизмът на съветския народ. Генерал П. И. Батов, командващ 65-а армия, която държеше „върха“ на Курския издатък, разказва типичен случай от зимното настъпление. Той пита по телефона подчинен командир как вървят работите.
	Отговор: „Имаме трофеи — шестдесет коли и четиридесет и пет оръдия с различен калибър… За пленници ли питате? Малко са, към тридесетина. Но днес освободихме сто и шестнадесет червено армейци, пленени от фашистите. Тръпки те побиват, като ги гледаш, другарю командващ! Само кожа и кости. Раните им са гноясали. Дрипите по тях са прогнили. Проклета да е тази «западна цивилизация»! Да доложа какво е настроението ли? Давам им храна, другарю командващ, то и ние нямаме кой знае какво, но все ще ги изхраним. Те ще бъдат най-смелите бойци, такова е настроението им…“
	В ръцете на съветските войници попадна инструкцията „Дванадесет заповеди на Изток и как да се отнасяме с руснаците“, подписана от Хитлер. В нея се казваше: „Трябва да осъзнаете, че столетия наред ще бъдете представители на млада Германия и знаменосци на нова Европа. Затова трябва достойно да прилагате най-твърди и безпощадни мерки…“
	Ето как хитлеристките пропагандисти бяха „решили“ отдавнашния проблем — Западът и Русия. „Политическите работници от 65-а армия използваха «заповедите» в разговорите си с бойците“ — завършва П. И. Батов.


>>	Курската битка

	Немците отлагаха няколко пъти през следващите два месеца настъплението към Курската дъга, отпърво насрочено за началото на май. Хитлер замахна, но се страхуваше да действа. Какво се криеше зад зловещото спокойствие на Източния фронт? Разузнаването не можеше да доложи нищо конкретно, предпазните мерки, взети от съветското командване, дадоха своите плодове: над съветските армии се бе спуснала непроницаема завеса.
	Хитлер поиска мнението на генерал Модел — той щеше да настъпва от север, откъм Орел — колко време ще му трябва, за да стигне до Курск. Отговорът гласеше: три дни. След година Хитлер щеше да се вайка: „Краката ми се вдървиха“, за тридневен бой немските войски щяха да бъдат унищожени.
	Хитлеристкото ръководство разчиташе, че новата техника — танковете „Тигър“, „Пантера“, щурмовите оръдия „Фердинанд“ — ще му донесе победата. Тези Тежкотоварни машини на немските конструктори имаха много дебела броня, бяха тромави. Фердинандпте и част от тигрите нямаха картечници и бяха уязвими в близък бой. Но тевтонската гигантомания си каза думата: Хитлер и висшият генералитет повярваха, че разполагат с оръжие чудо.
	Те докараха и струпаха край Курск всичко, което се смяташе за най-добро във вермахта. В началото на юли хитлеристите имаха на курското направление над 900 хиляди души личен състав, около 10 хиляди оръдия и минохвъргачки, към 2700 танкове и щурмови оръдия, към две хиляди самолета.
	Противостоящите им фронтове — Централният и Воронежкият — разполагаха с над 1300 хиляди души личен състав, с 19 хиляди оръдия и минохвъргачки, с около 3500 танка, с над 2000 самолета. Непосредствено в тила им се бе разгърнал и Степният фронт под командването на И. С. Конев — към 6000 хиляди души личен състав, 8400 оръдия и минохвъргачки, над 1500 танка. Както се вижда, съветските части значително превъзхождаха врага по сили и средства.
	В района на Курския издатък те имаха осем отбранителни полоси с дълбочина общо към 300 километра. Поразяващ е обемът на бързо проведените работи: бяха изкопани окопи и траншеи с дължина 10 хиляди километра. По всички танкоопасни направления имаше минирани полета, противотанкови райони, ровове. Навсякъде — широки телени прегради, някои от тях с електричество. Съветските сапьори бяха замаскирали огромните отбранителни съоръжения. Дори при въздушни разузнавания противникът не можа да установи какво се крие в съветската отбрана.
	„Трудно е да се изброят всички мероприятия, проведени от Държавния комитет на отбраната, Ставката и Генералния щаб за подготовката на решаващата битка на Курската дъга — пише в спомените си А. М. Василевски. — Това бе огромна, действително титанична работа.“
	В книгата си „Тигрите горят“, посветена на Курската битка, американецът М. Кайдън пише: „Когато изучаваме как руснаците са се готвели за Курската битка, ни става ясно: немците отдавна се славеха, че се готвят за сраженията методично, ефикасно, без да пропускат нищо. Сега руснаците бяха надминали врага със старателната и добра подготовка. Под твърдото ръководство на Жуков те работеха денонощно, изпълвайки с човешки и материални ресурси Курския издатък.
	Основният замисъл, предложен от Жуков за предстоящата операция, развиваше мерките, които той бе приложил в ожесточените боеве край Москва и бе предвидил за битката край Сталинград. Отначало отбрана.
	След това в класическия стил на Жуковите операции, когато натискът на германците отслабне и превъзхождащата руска огнева мощ унищожи техните сили, ходът на сражението се променя. Жуков, който внимателно следи всички перипетии на боя, определя момента — немското настъпление е изгубило сила. И именно в този момент хвърля войските си срещу ордите на вермахта.“
	Два месеца — май и юни — Жуков не се отлъчи от войските на Воронежкия и Централния фронт. Той вникваше и в най-малките подробности в подготовката на сражението. Нищо не убягваше от погледа му. Ето как по онова време е била изградена системата за вземане на решения. Например донесението на командването на Централния фронт до Генералния щаб от 26 май 1943 г. по въпрос, който съвсем не е бил решаващ, като се имат предвид мащабите на предстоящото сражение. „С разрешението на маршал Жуков и на другаря Сталин Романенко да се подсили само с две стрелкови дивизии — 202-ра и 170-а, от резерва на фронта. Рокосовски. Телегин.“
	Жуков всекидневно, а понякога и по няколко пъти на ден изпращаше телеграми на върховния главнокомандващ, в които му съобщаваше за една или друга мярка и го молеше да ги одобри. Ставката и Генералният щаб най-внимателно разглеждаха предложенията на представителите на Ставката — Жуков, Василевски, командването на фронтовете, и ги изпращаха на фронтовете като директиви на Върховното командване. Подготовката на сражението край Курск е чудесен пример за колективната работа на Ставката, Генералния щаб и военните съвети на фронтовете.
	Безупречното съветско разузнаване не само успя да установи къде и какви сили са съсредоточили немците, но и своевременно да научи датите за настъплението, които Хитлер променяше. Всеки път Ставката незабавно предупреждаваше командването на фронтовете от Курската дъга за поредната дата на очаквания вражески удар. Тези предупреждения светкавично се предаваха надолу — в щабовете на армиите, корпусите, дивизиите, полковете. Те стигаха до всеки взвод на предната линия. Всички — от генералите до войниците — заставаха нащрек. Но пак не се случваше нищо.
	В щаба на Воронежкия фронт се създаде впечатлението, че Ставката се колебае. През втората половина на юни войнственият Н. Ф. Ватутин развълнувано внушаваше на ръководството на Генералния щаб:
	— Ще проспим, ще изпуснем момента. Противникът не настъпва, скоро ще дойде есента и ще се провалят всичките ни планове. Стига сме се окопавали, да започнем първи. Имаме достатъчно сили за това.
	Ватутин се обърна към Сталин, който като че ли започна да се двоуми. Като обедини силите си с Василевски, Жуков убеди Сталин да не бърза. Което не беше никак лесно, затишието преди бурята на съветско-германския фронт се проточи почти 100 дни — от момента, в който Жуков спря Манщайн северно от Белгород, до началото на операция „Цитадела“.
	Нервите на всички съветски командващи бяха изопнати до краен предел. На 30 юни Жуков получи заповед: да отиде на орловското направление, за да координира действията на Централния, Западния и Брянския фронт. Вече бяха разработени операция „Кутузов“ за отразяването на вражеското настъпление, ударът към Орел. Василевски замина за Воронежкия фронт. Воронежкият и съседният Югозападен фронт разработваха операция „Румянцев“: след отбранителната фаза на сражението да се нанесе удар на белгородско-харковското направление.
	Всички звена в съветското разузнаване работеха с точността на часовников механизъм — през нощта на 4 срещу 5 юли те успяха да установят: немското настъпление ще започне в 3 часа след полунощ. Жуков начаса се обади на Сталин и доложи за решението, което е взел: веднага да проведе артилерийска контраподготовка. Върховният главнокомандващ одобри решението и помоли Жуков по-често да го информират какво става. „Почувствах — спомня си Жуков, — че Върховният е крайно напрегнат. Пък и всички ние, макар че бяхме построили дълбоко ешелонирана отбрана и сега разполагахме с мощни средства за удар по немските войски, се вълнувахме много и бяхме крайно възбудени. Беше късно през нощта, а не ни ловеше сън.“
	В 2,20 сутринта там, където се очакваха вражеските удари, забоботи съветската артилерия. По-късно се изясни, че на Централния фронт са оставали само 10 минути до артилерийската подготовка на врага. От съветска страна рев на хиляди оръдия, от другата страна отделни изстрели, които скоро секнаха. Дивизионният командир П. Гудз е записал: „Тътенът се усилваше. На запад бе мрачно. Като зловеща стена към небето се издигаше плътен сиво-черен облак от прах и дим, насечен от мълниите на взривовете. Едва ли безсмъртният Данте с неговото изумително въображение си е представял така ада в своята «Божествена комедия». Отидох при една батарея, разположена на 100 метра от НП. Хората разговаряха с жестове: нямаше да чуят гласовете си. Всички бяха с отворени уста — иначе ще им се пукнат тъпанчетата на ушите. Почернелите мускулести тела (фланелите и куртките бяха съблечени) блестяха от потта. Скоростта на стрелбата бе максимална.“
	След като понесе сериозни щети, врагът започна настъплението срещу Централния фронт със закъснение от два и половина часа, срещу Воронежкия — от 3 часа. Фашистите тръгнаха в атака не само отслабени, но и измъчвани от тежки предчувствия. Пороят от снаряди, изсипал се върху тях, опитните войници, им отвори очите: руснаците знаят, те са подготвени! Жуков ставаше все по-взискателен. Според него артилерийската контраподготовка трябваше да даде повече, често се обстрелваха площи, а не конкретни цели.
	В борбата с пълчищата танкове всяка битка се решаваше от издръжливостта на бойците и командирите. Те бяха на висота и направиха всичко, което беше по силите им, та дори повече. Образно го е описал генерал И. М. Чистяков, командващ 6-а гвардейска (бившата 21-ва армия), която се сражаваше по южния фас на Курския издатък: „На най-важните участъци на всеки километър от фронта се падаха по 100 и повече танка. Танкът е три метра широк и затова може да се каже, че към нас настъпваше стена от танкове.“
	Но хитлеристките командващи действаха по шаблон, тяхната тактика бе позната на съветските войски: в острието на клина напредваха тежките танкове, този път най-новите тигри, след тях пъплеха множество по-леки танкове и пехотата на бронетранспортьори. Те се движеха неотстъпно напред, подчинявайки се на заповедта: „Танковете не бива да спират в никакъв случай, за да оказват помощ на екипажите на изведените от строя машини. Командирите трябва да вървят към целта, докато танковете им не спрат. Ако танкът е повреден, а оръдието работи, той трябва да поддържа атаката с огън от място.“ Но врагът успя да се вклини в съветските позиции само на отделни участъци, в повечето случаи той бе отблъснат.
	Понякога атакуващите не можеха да преминат предната линия на съветския фронт. Ако проникнеха навътре в отбраната, се натъкваха на нови и нови рубежи, прикрити от минирани полета, от масирания и точен огън на противотанковата артилерия. Най-наглите немски танкисти се промъкваха напред и попадаха в капани: още щом танковете им минеха съветските окопи, съветските бойци ги уцелваха в тил и пресрещаха от място пехотата. На застрашените направления Жуков и Рокосовски пускаха танкове, които контраатакуваха все по-слабия враг.
	Ето как генерал-полковник В. С. Архипов, добър познавач на танковия бой, описва какво е ставало с вражеските танкисти, атакували силната отбрана: „Немските танкове вече се приближават към поредния рубеж на отбраната. Прилича на прелом в боя, но все още не е прелом. Какво са 100–200 метра за атакуващия танк? След броени секунди той ще нахлуе в нашите позиции. Танкистът вече вижда през оптическия уред двуръчния трион и другите инструменти, прикачени към бронята на обстрелващия го танк, изопнатите червени лица на артилеристите, мяркащи се над щита на противотанковото оръдие. Още малко и… Но танкът спира. Не се чува по ефира и гласът на командира — той е убит, ранен или е изскочил от запаления танк. А на хвърлей, спуснал оръдие, е застинал танкът на Вили и самият Вили също е увиснал с главата надолу от горния люк. Не, не и не! Законът за самосъхранение взема връх над студената логика, механикът водач вече е дръпнал лоста, танкът отстъпва и излиза от боя. Или вече не излиза. Защото огънят на нашите оръдия еднакво поразява и настъпващите, и отстъпващите танкове.“
	Подчинявайки се на заповедта на Хитлер да атакуват с всички сили, в началото на Курската битка немските генерали изпращаха пехотата си в бой с бронетранспортьори. „Изобщо не разбирахме замислите на вражеското командване в такъв род атаки срещу силна отбрана“ — отбелязва Архипов. Ако „пехотата придружава танковете не пеша, а с коли“, то според него резултатът е един: „съветските оръдия извеждаха от строя немския бронетранспортьор не само с преки попадения, но и с близки експлозии. Пехотинците или загиваха всичките, под тънката броня, или изскачаха от повредената кола и биваха покосявани от прицелния картечен, артилерийски и минохвъргачен огън.“
	Жуков докладваше подробно на Сталин всичко, което ставаше на фронта. Вечерта на 5 юли, първия ден от немското настъпление, той изпрати донесение от четири страници, което завършва с думите: „Въпреки понесените загуби нашата пехота и артилерия се сражаваха добре и организирано посрещнаха масираната танкова атака на противника.“ Така продължава и сетне.
	Вражеските танкови дивизии непрекъснато атакуваха Централния фронт, като се прегрупираха и променяха посоката на ударите. Те атакуваха ту край Понири, ту край Олховатка. Навсякъде се натъкваха на чудесно организирана отбрана. Отлично действаше съветската авиация — щурмовите самолети Ил-2 за първи път използваха противотанкови бомби с кумулативно действие. Всеки самолет можеше да натовари по 144 такива бомби, които пробиваха броните на немските танкове. Във въздушните боеве, в които участваха стотици самолети, съветската авиация постепенно спечели господство във въздуха, а това според командващия 16-а въздушна армия, генерал С. И. Руденко, бе „главното, към което се стремяхме“.
	Макар че врагът атакуваше понякога с 300–500 танка, за около една седмица той успя да напредне най-много с 6–12 километра на Централния фронт. Жуков и Рокосовски ръководеха умело сражението, фронтът отби настъплението със собствени сили, без да иска помощ от Степния фронт, който бе в тила му.
	С дълбоко удовлетворение Жуков докладва на върховния главнокомандващ първите резултати от сражението. На 9 юли Сталин го попита:
	— Не е ли време да включите Брянския фронт и левия фланг на Западния фронт, както бе предвидено по плана?
	Жуков бе на същото мнение и замина със самолет за щаба на Брянския фронт, за да проведе операция „Кутузов“. На 11 юли Юриев (Жуков) докладва на Иванов (Сталин): „Подготовката на «Кутузов» е напълно завършена. Днес проведохме силово разузнаване, за да уточним къде е предната линия на противниковата отбрана. Както личи от докладите, командармите и командирите на съединенията по всички тези направления смятат, че нашите части се намират до самата предна линия.
	И наистина днешните действия на нашите подсилени батальони показаха, че в първите траншеи на противника има малки подразделения.
	Всички действащи батальони днес превзеха първата траншея. В съответствие с уточнената предна линия на противника сега правим уточнения за артилерията и авиацията за артилерийската подготовка.“
	На 12 юли бяха нанесени съкрушителни удари по посока на Орел. Веднага щом научиха за настъплението на руснаците откъм север, хитлеристите прекратиха атаките срещу Централния фронт и се спуснаха да запушват пробивите с части, вече оредели на Курската дъга. Щабът на Централния фронт доложи в Ставката: „Войските от Централния фронт посрещнаха противника със стена от смазващ метал, с руската издръжливост и упоритост, изтощиха го с непрекъснати осемдневни боеве и спряха натиска му. Първият етап на сражението приключи.“ На 15 юли Централният фронт също премина в настъпление.
	Жуков вече не беше тук, той остана на Брянския фронт по-малко от три дни: на 12 юли следобед Сталин му заповяда да замине за южния фас на Курския издатък и да поеме координирането на действията на Воронежкия и Степния фронт.
	От какво бе продиктувано това? Макар че войските на Ватутин отразиха атаката не по-малко мъжествено от бойните си другари, които се сражаваха под ръководството на Рокосовски, немците имаха тук по-силна групировка, отколкото на северния фас на издатъка, и успяха да се вклинят на около 35 километра в съветската отбрана. Към участъците на пробива веднага бяха прехвърлени от Степния фронт съединения на танковите и стрелковите войски. На 12 юли в района на Прохоровка се разигра най-голямото в историята на Втората световна война насрещно танково сражение — около 800 фашистки танкове и щурмови оръдия се срещнаха с приблизително същия брой съветски танкове и самоходни артилерийски оръдия.
	Немските танкове „Тигър“ превъзхождаха съветските Т-34 по далекобойност, но им отстъпваха по маневреност. Съветските танкове смело се вклиниха в редиците на тромавите тигри и ги разгромиха. Вражеският план за въвеждане на тежките танкове в бой бе провален. Напразно хитлеристите се мъчеха да се отскубнат, да се прегрупират и да започнат всичко отначало. Стремителните Т-34 продължаваха да действат, в краен случай танкистите се блъскаха в противниковите танкове и загиваха, но унищожаваха врага.
	Един немски танкист си спомня с ужас за тази битка: „Върху нас връхлетяха безчет вражески танкове, този ден за пръв път получих представа за смазващата руска мощ. Кълбата дим и прах попречиха на авиацията да ни помогне и не след дълго множество Т-34 пробиха нашите редици и бясно се понесоха по цялото бойно поле.“ Почти половината вражески танкове, пуснати в боя при Прохоровка, бяха извадени от строя. Съветските загуби също бяха големи, но по-незначителни от тези на немците.
	Сутринта на 13 юли, в края на това историческо сражение Жуков отиде в командния пункт на Воронежкия фронт, където бе и командващият Степния фронт Конев. „Водеха се ожесточени, кървави боеве — пише по-късно Жуков, — горяха стотици танкове и самоходни оръдия. Над бойното поле се издигаха облаци прах и дим. Това бе преломният момент в сражението на белгородското направление.“ На 14 юли Василевски съобщи на Сталин: „Заплахата от пробив… на противниковите танкове… все още е реална… Не е изключено и утре да има тук насрещно танково сражение.“ След това по заповед на Сталин Василевски отиде да координира действията на Югозападния и Южния фронт.
	В спомените си Жуков пише: „Обезкървени и обезверени в победата, хитлеристките войски преминаваха към отбранителни действия.“ След като изучи щабните документи и разпита пленниците, Жуков разбра, че кризата в сражението е преминала. На 16 юли хитлеристите окончателно прекратиха атаките и постепенно започнаха да отстъпват към изходните си позиции. Сега не биваше съветските части да изпускат момента! Те трябваше да стигнат тези позиции преди отстъпващия враг, да не допуснат хитлеристите да допълзят до своите добре изградени траншеи и да подновят обстрела. За съжаление на 23 юли се случи именно това: врагът отново зае позициите, от които на 5 юли бе започнал безславното си настъпление.
	Жуков го очакваше. Той отиде на Воронежкия фронт точно в разгара на сражението, когато вече бяха взети основните решения — да бъдат пуснати в действие всички налични сили. Като представител на Ставката Жуков изпълняваше естествено всекидневните си задачи. Но едновременно с това той изпрати на Сталин няколко доста подробни документа, които в известна степен са с военнотеоретичен характер. Те се свеждат до това, как трябва да се провежда настъпление.
	И така на 16 юли Юриев (Жуков) докладва на Иванов (Сталин): При настъпателните операции, които предприехме на различните фронтове, проличаха следните недостатъци в провеждането на артилерийската подготовка:
	1. Поради лошото изучаване на отбранителната система на врага нашите командири често смятаха неговата лъжлива предна линия, заета с усилена бойна отбрана, за истинската предна линия и насочваха почти изцяло артилерийския огън по нея…
	2. Артилерийската подготовка се провеждаше по начин, вече изучен от противника. Немците знаеха, че последната огнева атака завършва с РС, които едновременно са сигнал пехотата ни да премине в атака. С пренасянето на огъня в дълбочина темпът му от последната огнева атака намаляваше и в очакване да атакуваме немците излизаха от укритията и пресрещаха атакуващите с огън.
	Не, не бива да се действа така. Жуков дава за пример настъплението на войските от Западния и Брянския фронт на 12 юли. Подсилените батальони откриваха истинската предна линия и артилерийската подготовка бе насочена към нея. „Танковете, а след тях и пехотата тръгваха от изходните позиции 20 минути преди края на артилерийската подготовка. Те напредваха чак до началото на атаката. Артилерията следеше движението на пехотата и когато тя се приближи до противниковите траншеи, ускори темпа на огъня, като съпровождаше пехотинците с огневи вал. Този начин на артилерийска подготовка не позволи на противника да определи края й, да излезе от прикритията и да пресрещне нашата пехота, така че тя проникна внезапно във вражеските траншеи.“ Предложенията на Жуков: „1. Да се използва опитът на Западния и Брянския фронт. 2. Да бъде запознат с него командният състав до командирите на стрелковите и артилерийските полкове.“
	Но защо маршалът, изключително зает с проблемите на фронта, които не търпяха и час отлагане, е отделил от своите докрай претоварени нощи и дни време да съставя тези документи? Той бе успял да се досети за току-що оформилия се замисъл на хитлеристкото ръководство. Разгромът край Курск погреба в щаба на Хитлер последните проблясъци на надежда, че германците ще спечелят победа с настъпателни операции. Указанията, които Хитлер даде след това, бяха категорични: с жестока отбрана германските части да нанасят максимални загуби на съветските войски.
	Анализирайки настъпателните действия на Брянския и Западния фронт, Жуков доказваше на Ставката защо не трябва да се бърза с настъплението на Воронежкия фронт. С целия си опит, с войнишкото си сърце той бе против това, бушуващото изключително тежко сражение да се превърне в най-кръвопролитното.
	Жуков и Василевски трябваше да хвърлят доста сили, за да накарат Сталин да се откаже от незабавна атака. Да, Централният фронт тръгна към Орел веднага след като немското настъпление бе отразено, започна добре, но се бие с германците челно. В резултат на което напредва много бавно. Защо да обричаме на същото и харковското направление? „Без желание, след много разговори Върховният прие нашето решение, тъй като нямаше друг изход“ — отбелязва Жуков. Около 10 дни войските набираха сили и съсредоточиха по 230 оръдия и минохвъргачки и 70 танка на всеки километър в района на пробива.
	„След смъртта на Й. В. Сталин се появи версия, че той бил вземал сам всички военнополитически решения. Не можем да се съгласим с това. Както вече споменах, ако докладвахме на Върховния въпросите обосновано, той ги вземаше под внимание. Знам случаи, когато се е отказвал от собственото си мнение и от взетите преди решения. Така беше например с датите, определяни за много операции“ — пише в спомените си Жуков.


>>	Освобождаването на Харков

	Почти един милион души, над 12 хиляди оръдия и минохвъргачки, 2400 танкове и самоходни оръдия, 1300 самолета — такива бяха силите на Воронежкия и Степния фронт. Те бяха много по-силни от врага, но…
	На белгородско-харковското направление врагът имаше седем отбранителни рубежа. Населените пунктове бяха превърнати в мощни възли на отбрана. В дълбочина отбраната достигаше 90 километра. А войските бяха ръководени от човека, който минаваше за най-разумен във вермахта — от енергичния и инициативен фелдмаршал Манщайн.
	На 3 август започна операция „Румянцев“. Законно чувство на удовлетворение и нескривана гордост за войските и извършената работа лъхаха от редовете на подробното донесение на маршал Жуков до Сталин:
C>
	„Днес, 3.08.43, войските на Чистяков, Жадов, Манагаров и Крючонкин започнаха в 5,00 контранастъпление, в провеждането на което изцяло бе взет под внимание опитът на Западния и Брянския фронт и което беше изградено така:
	5 минути внезапен силен обстрел с артилерията, минохвъргачките, «катюшите» и огън на пехотата по предната линия и цялата отбрана на противника в дълбочина.
	35 минути проверка на прицела и пристрелване на оръдията с тежък калибър.
	1 час и 20 минути методичен натиск, разрушаване на целите и обстрел, с «катюшите».
	20 минути нарастващ до пределния режим артилерийски и минохвъргачен обстрел.
	45 минути предварително подготвен артилерийски огън по възлите на отбрана навътре в противниковата отбрана.
	Пехотата бе вдигната в атака заедно с танковете за пробив и с оръдията на самоходната артилерия в 7,55 часа, тоест в момента, когато артилерията откри нарастващ до краен предел огън, и след 20 минути под прикритието на огневия вал пехотата се промъкна с танковете и оръдията на самоходната артилерия на предната линия на противниковата отбрана.
	Този ден авиацията действа по следния план:
	Първата бомбардировка бе по щабовете, по възлите и линиите за свръзка за нарушаване на управлението.
	Вторият, третият и четвъртият бомбардировъчен удар бяха нанесени съответно по артилерийските позиции навътре в отбраната, по точките, където бе съсредоточен противникът, и по неговите резерви.
	Първият удар на щурмовите самолети бе нанесен в 7,55, тоест в момента, когато пехотата тръгна в атака, и продължи без прекъсване два часа и половина с огневата задача да смаже артилерията и минохвъргачките на противника и огневите точки на противоположните скатове…
	Танковите армии на Катуков и Ротмистров, разположени на изчаквателни позиции, изпратиха авангардните си бригади непосредствено след пехотата, което осигури въвеждането на главните сили на танковите армии в пробива веднага след като тактическата дълбочина на противниковата отбрана бе разбита.“
C$
	Отбраната на противника бе разбита до 14,00 часа. Съветските войски се вклиниха на шест-седем километра. Веднага в пробива бяха включени основните сили на танковите армии, които до 18,00 часа бяха изминали към 20 километра. До вечерта Воронежкият и Степният фронт бяха изтласкали противника на 35 километра.
	Сутринта на 5 август над Белгород се развя червено знаме и още същия ден завършиха тежките боеве за Орел.
	В чест на тези победи в Москва бе даден първият салют през Великата отечествена война.
	През петте дни на настъплението съветските войски напреднаха с непрекъснати боеве на 80 километра западно от Харков. Щабовете бяха завладени от възбудата на настъплението. Съветските части унищожаваха противника навсякъде, където го срещнеха, и не се досещаха, че той постепенно се окопитва и може да спре безогледното съветско настъпление.
	На 15 август Жуков призовава рязко към реализъм командващите Воронежкия и Степния фронт и деветте влизащи в състава им армии. Той пише:

C>
	Ставката ви даде артилерийски корпус и пробивни дивизии, за да пробиете отбраната на противника. На първия етап в пробива на противниковата отбрана — 3.08.43 г., използвахте правилно пробивните артилерийски дивизии и в резултат на това изпълнихте блестящо задачата.
	Артилерийските дивизии бяха използвани правилно и при преследването, когато стрелковите дивизии бяха подсилвани от тях с леки бригади.
	Сега обстановката се промени, трети ден настъпваме срещу организираната отбрана на противника, следователно при тази обстановка артилерийските дивизии трябва да бъдат използвани при пробива на главното, решаващо направление, а всъщност се получава, че вместо да осъществят пробива, те са пръснати по стрелковите дивизии и им проправят път.
	ЗАПОВЯДВАМ:
	1. Артилерийските дивизии за пробив да бъдат струпани на главното направление.
	2. Артилерийският пробив да бъде организиран така, че на всеки километър от фронта в главното направление да има по 150–170 цеви.
	3. На избраното направление да бъдат струпани повечето танкове и оръдия на самоходната артилерия.
	4. Пробивът да бъде организиран на направленията, където противникът може да бъде обкръжаван и неговите групировки да бъдат обхождани откъм фланговете и тила. Да не се допускат челни пробиви, водещи до продължителни кръвопролитни боеве.
C$
	Но обходите, за които настоява Жуков, изискваха голямо умение. Командващият 6-а гвардейска армия И. М. Чистяков получи донесение: от гара Алексеевка, разположена на 20–25 километра южно от Харков, се изтеглят вражески ешелони с танкове и друга бойна техника. Чистяков обсъди въпроса с командващия фронта Ватутин и на 16 август те набелязаха плана за превземане на гарата, с което да прережат пътищата за отстъпление на вражеската групировка към Полтава.
	Неочаквано в щаба на армията, където Чистяков и Ватутин уточняваха последните подробности, се появи Жуков. Той хвърли поглед към картата, пред която бе седнал Чистяков, и попита:
	— Какви са тия стрели, другарю Чистяков?
	Чистяков обясни важно плана, на който толкова държеше. „Маршал Жуков — запомнил е за цял живот Чистяков — погледна картата и с присъщата му поразителна способност моментално да оценява обстановката ме попита:
	— Каква е числеността на противника? Дивизия? Две? Три? Нали край Харков те имаха четири-пет дивизии. А вие искате да правите пролет само с вашата 52-ра гвардейска дивизия. Едва ли ще постигнете нещо. Да, може би ще превземете временно гарата и ще прережете пътя, но противникът, поел с танкови части и пехота от Харков към Полтава, ще ви прогони от железопътната линия и вие няма да имате с какво да парирате неговия удар!“
	Ватутин и Чистяков увериха маршала, че са обмислили всичко. Жуков сви рамене и на сбогуване каза:
	— Внимавайте, не ми харесва тази работа.
	На 17 август гара Алексеевка бе превзета. Хитлеристите върнаха две танкови дивизии и изтласкаха съветските войски.
	Жуков смъмри Чистяков:
	— Преди да настъпваш, опознай добре противника и не започвай действия с една дивизия, при това непълна. Накъде тръгна сега врагът?
	— Пътят води само към Полтава.
	— Интересно защо не те е преследвал по-нататък? Както бе подгонил 52-ра дивизия, той щеше да довтаса при теб и да помете отбраната ти. Има една поговорка: „Не знаеш ли брод, не нагазвай във водата.“ Особено на война.
	„Да, това ми беше добър урок — спомня си Чистяков. — И щабът ни беше силен, и аз вече имах някакъв опит, и командващият фронта се съгласи с нас, а маршал Жуков излезе прав, трябваше да го послушаме.
	Всъщност често имах случай да се срещам с маршал Жуков и, струва ми се, съм поопознал характера му. Всички ние знаехме, че дори да дойде в добро настроение, маршал Жуков пак ще смъмри някого за пропуските, които забележи, и ще си тръгне сърдит. А ако дойде в лошо, ще ни смъмри, но ще си отиде в добро настроение. И въпреки всичко той винаги ни беше пример за незлопаметност.“
	През тези августовски седмици рядко виждаха Жуков в щабовете на фронтовете, той през цялото време беше „на колела“, сред войските. Искаше да организира настъплението така, че немските съединения да бъдат обкръжавани и разбивани на части. Водеше се маневрена война, в която Манщайн не беше слаб. Той не пропускаше нито една необмислена крачка на съветските командири, веднага предприемаше силни контраудари; Жуков винаги настояваше подчинените му да действат стремително, но обмислено, да не допускат никакви случайности.
	От разстояние, от Москва театърът на бойните действия изглеждаше неясен, дори неразбираем, тъй като обстановката се променяше всеки ден, а понякога и всеки час. Често боевете се водеха с променлив успех… Но все пак фронтовата линия се преместваше на запад и на югозапад!
	На 16 август Жуков доложи на върховния главнокомандващ: „Както вече Ви докладвах, през последните дни противникът значително засили съпротивата си срещу нашите настъпващи части… Пленниците казват, че частите са получили заповед на Хитлер — да се сражават до последния войник, да загинат, но да не отстъпват отбраняваните позиции и на всяка цена да удържат Харков.“ На подстъпите към града се водеха ожесточени боеве.
	Жуков на място даваше указания и заповеди, поправяше грешките и, разбира се, нямаше време да докладва по-подробно за всичко на Ставката.
	На 22 август той съобщи лаконично на Сталин: „Организирането на операцията за превземането на Харков трябва да се възложи на един човек“, тоест на командващия Степния фронт Конев, и едва тогава да се действа. Тази телеграма явно не съвпадаше с указанието от Москва.
	На 22 август от Ставката пристигнаха сурови телеграми. До Ватутин:
C>
	„Събитията от последните дни показаха, че Вие не сте взели под внимание опита от миналото и продължавате да повтаряте старите грешки както при планирането, така и при провеждането на операциите. Стремежът да настъпвате навсякъде и да превземате колкото се може по-гол ям а територия, без да затвърдявате успеха и да подсигурявате добре фланговите ударни групировки, е настъпление с повърхностен характер. Такова настъпление води до разпиляване на сили и средства, то позволява на противника да нанася удари по фланга и тила на нашите изтеглени далеч напред войски, неподсигурени с флангови групировки, и да ги унищожава на части… Още веднъж съм принуден да Ви посоча недопустимите грешки, многократно повтаряни от Вас при провеждане на операции.“
C$
	До Жуков:
C>
	„Ставката на Върховното главно командване не е запозната по какъв план действат сега Воронежкият и Степният фронт. Ставката настоява да бъде представен планът.“
C$
	Главният упрек на Сталин — „протака се“ операцията за превземането на Харков и не е разбита вражеската групировка в района на Ахтирка.
	На 23 август 1943 г., още преди телеграмите на Върховния да бъдат дешифрирани на получателите, войските на Степния фронт освободиха Харков. Бесен, врагът бягаше от града от страх да не бъде обкръжена неговата харковска групировка. Скоро немците бяха изтласкани и от Ахтирка.
	Когато се връща към изгубените от него сражения през август 1943 г., фелдмаршал Манщайн нарича тази глава от спомените си „Борбата с хидрата“ и в нея ридае: „Към края на август само нашата група загуби 7 дивизионни командири, 38 полкови командири и 282 командири на батальони… Нашите ресурси бяха изчерпани… Ние, разбира се, не бяхме очаквали от съветската страна такива големи организаторски способности, каквито тя прояви тук, а също и при развитието на своята военна промишленост. Наистина се натъкнахме на хидра, и да й отсечем главата, вместо една й растяха две.“
	След освобождаването на Харков „Правда“ изрази надеждите на целия съветски народ в уводната си статия от 26 август 1943 г.: „Червеното знаме отново се развя над втората столица на Украйна. Гигантската битка завърши с блестяща победа на съветското оръжие… Зарята на освобождението ярко се разгоря над Днепър. Измъчените, изстрадали хора и от левия, и от десния бряг на реката внимателно се вслушват в радостните вести, идващи от изток.“
	Военните историци смятат превземането на Харков за епилог на Курската битка. В сражението, продължило петдесет дни, врагът загуби около 500 хиляди войници и офицери, 1,5 хиляди танка, 3 хиляди оръдия и над 3,7 хиляди самолета. Гръбнакът на ударната сила на вермахта — бронетанковите войски — бе счупен, от този момент чак до края на войната те не успяха да възстановят някогашната си мощ. Към края на август 1943 г. започналото край Курск настъпление на съветските войски прерасна в общо стратегическо настъпление, обхванало към 2000 километра от съветско-германския фронт.
	Победите на Червената армия през 1943 г. прокънтяха в цял свят. Те отекнаха на конференцията на Ф. Рузвелт и У. Чърчил, проведена през втората половина на август 1943 г. в канадския град Квебек. Президентът на САЩ и министър-председателят на Великобритания се опитаха да оценят при закрити врати последиците от съветските победи, спечелени под ръководството на блестяща плеяда пълководци начело с Жуков, не само за по-нататъшния развой на войната, но и за следвоенния мир. В документа „Позицията на Русия“, представен на конференцията, английският Комитет на началник-щабовете доложи за резултатите от своето изследване на промените, настъпили в съотношението на силите вътре в антихитлеристката коалиция:
C>
	„След завършването на войната Русия ще заеме господстващо положение в Европа. След разгрома на Германия в Европа няма да остане нито една държава, която да противостои на огромните военни сили на Русия. Наистина Великобритания укрепва позициите си в Средиземно море срещу Русия, което може да бъде полезно за създаване на равновесие на силите в Европа. Но и тук тя няма да е в състояние да се противопостави на Русия, ако не получи съответната подкрепа.
	Изводите от изложеното по-горе са ясни. Тъй като Русия е решаващ фактор във войната, трябва всячески да й се помага и да се полагат всички усилия, за да бъде спечелено нейното приятелство. Тъй като след поражението на държавите от Оста тя безспорно ще заема господстващо положение в Европа, още по-важно е да се поддържат най-преки отношения с нея.“
C$
	С грандиозни победи и тежки жертви Червената армия и съветският народ си извоюваха подобаващо място в света. Още в края на лятото на 1943 г. западните съюзници си даваха сметка — създава се равновесие на силите между тях и СССР. Следователно те нямат друг избор, освен да поддържат приятелски отношения с великия Съветски съюз. Друг въпрос е доколко искрено е било това тяхно приятелство. Но външно правителствата на САЩ и Великобритания на всяка крачка се кълняха във вярност към своя съюзник — СССР.


>	През Днепър, на запад

>>	Щурмът на „Източния вал“

	След краха на „Цитадела“ рухнаха надеждите на хитлеристкото ръководство за победоносно завършваме на войната срещу Съветския съюз. От този момент Берлин започна да търси начини как да направи така, че Съветският съюз да не победи. Крайъгълен камък в стратегията на хитлеристите бе да нанесат на СССР непоправими загуби.
	Вермахтът получи категорични заповеди да се бие най-безпощадно в отбрана, а в случай на отстъпление да унищожава всичко по съветска земя. Да оставя след себе си опожарена безлюдна пустиня.
	На 7 септември 1943 г. Химлер инструктира командването на СС и полицията в Украйна: „Трябва при изтеглянето си от Украйна да не оставите нито един човек, нито една глава добитък, нито един центнер жито, нито една релса, да не оставите нито една къща, да няма мина, която да не бъде извадена от строя за дълги години; да няма кладенец, в който водата да не е отровена. Противникът трябва да намери страна, която действително да е тотално опожарена и разрушена… направете всичко, което е по силите ви, за да изпълните това.“
	След войната светът се ужаси, когато научи за зверствата на фашистите. Победените германски генерали започнаха да съчиняват легенди, че чудовищните зверства били извършвани от нацистите, а вермахтът само воювал. Но на 11 септември 1943 г. не друг, а самият маршал Манщайн е издал на поверените му войски следната заповед: „Опитът при оттеглянето от териториите показва, че основната част от населението не желае да тръгне доброволно с немските войски… Само с най-строги мерки армията ще може да отведе стотици хиляди хора, добитък и зърно… Принуждавайте с всички средства селското население да тръгва на запад с конете и едрия рогат добитък… Хората, които могат да носят оръжие, трябва да бъдат събирани без оглед на средствата и изпращани на групи в тила. Материалните ресурси, които не могат да бъдат откарани в тила, трябва да бъдат унищожавани с всякакви средства.“
	Всички те — есесовските палачи в черна униформа и войниците на вермахта със сиви мундири — старателно изпълняваха заповедта. Бягаха на фронта от Червената армия и после си изливаха злобата на ония, които се озоваваха в тяхна власт — мирните жители. Прекрасно разбираха какво в заповедта на Манщайн мъгливо е наречено „всякакви средства“: те не носят никаква отговорност и са насърчавани да убиват. Тази черно-сива сган разстрелваше наляво и надясно. Тя не издържа на боя лице срещу лице с Червената армия и със садистично удовлетворение забиваше куршумите в беззащитните си и безпомощни жертви.
	Чак до лятото на 1943 г. Халдер забраняваше да строят отбранителни полоси навътре в тила на вермахта на съветско-германския фронт. След разгрома край Москва той забеляза една закономерност: войските, които знаят, че имат зад гърба си готови позиции, рано или късно бързат да стигнат на тях. Но на 8 юли в разгара на Курската битка министърът на въоръженията Шпеер е записал със задоволство: „Фюрерът се отказа от предишното си становище и сега е напълно съгласен — трябва да се ускори строителството на «Източния вал».“ Сериозна директива. От Германия на изток поеха ешелони с оборудване, подчинената на Шпеер военна строителна организация „Тот“ запретна ръкави.
	На 11 август германският Генерален щаб окончателно определи откъде ще минава „Източният вал“: по линията р. Молочна–Днепър–р. Сож–Орша–Витебск–Псков–Нарва. На най-застрашения участък — Днепър, укрепленията по високия западен бряг трябваше да бъдат завършени до 15 ноември 1943 година.
	Сталин, пише Жуков, държеше „да се направи всичко възможно Днепър и р. Молочна да бъдат превзети час по-скоро, преди противникът да е превърнал в пустиня Донбас и Левобрежна Украйна. Това беше правилно становище, тъй като, отстъпвайки, хитлеристите в животинската си злоба подпалваха и рушаха всичко. Те взривяваха фабрики и заводи, превръщаха в развалини градове и села, унищожаваха електроцентрали, доменни и мартенови пещи, опожаряваха училища, болници. Загиваха хиляди хора, жени, старци.“
	Но как по-бързо да стигнат до пълноводната река и да я форсират? Жуков настояваше да проведат в Левобрежна Украйна операции, с които да откъснат и обкръжат многочислени вражески групировки. Особено примамливо му се струваше с мощен удар от района Харков–Изюм по посока на Днепропетровск и Запорожието да отрежат големите вражески сили, които продължаваха отчаяно да се бият за Донбас. Сталин не се съгласи, той смяташе, че врагът трябва да бъде изтласкан с челен натиск. Това ще отнеме по-малко време. „Реших да не споря с него“ — лаконично отбелязва в спомените си Жуков.
	На 25 август на съвещание в Ставката бяха определени задачите на настъплението. Жуков помоли да получи попълнения: трябваха хора, танкове, артилерия, боеприпаси. Сталин дълго обмисля молбата, а след това съкрати исканите подкрепления с 30–40 на сто.
	— Останалите Ставката ще отпусне, когато фронтовете излязат на Днепър.
	Смисълът на тези думи не убягна на Жуков. Нещо като стимул! Щабовете отдавна бяха възмъжали, а схемата за натиск към Днепър, предложена от Сталин, беше пределно ясна. Само на запад.
	Трябва! Единствено с тази дума, станала наистина крилата сред войските от армиите на южния фланг на съветско-германския фронт, Жуков отговаряше на молбите на командващите и командирите. Трябва да настъпват, трябва да прогонят войските от Левобрежна Украйна, трябва да форсират Днепър. Той знаеше, че войските са много уморени и оредели, че са останали малко танкове, че боеприпасите невинаги са достатъчно. Съгласно с директивата на Ставката Воронежкият фронт трябваше да настъпва към Киев, а Степният — на полтавско-кременчугското направление. Но „започналото настъпление на фронтовете, които ми бяха подчинени — пише Жуков, — се развиваше изключително бавно“.
	Скоро настъпи прелом, и то не само и не толкова благодарение на пристигналите на фронта подкрепления, колкото на моралния подем, обхванал войските. Битката за Днепър е един от най-ярките примери за мощното въздействие на партийнополитическата работа. Политическите работници, които непрекъснато бяха сред армията, водеха масите след себе си с думи и личен пример. Те бяха в челните отряди, които си пробиваха път през редиците на врага, за да преградят пътищата за отстъпление и да внесат хаос в противниковия тил.
	До Днепър им предстоеше да вървят още дълго с боеве, а политическите отдели вече бяха създали оперативни групи, които да проникнат с първите ешелони на десния бряг на пълноводната река. Предварително се формираха щурмови десантни отряди, 50–70 на сто от които бяха комунисти и комсомолци. „Дните на нашето настъпление към Днепър — пише членът на Военния съвет на 40-а армия генерал К. В. Крайнюков — бяха забележителни не само с бойните действия, но и с бурно увеличаващите се партийни редици… Най-много молби постъпваха не по време на затишие на фронта, а в периода на най-тежки изпитания. В суровия час преди настъплението много воини пишеха: «Искам да отида в боя като комунист.» Това даваше предимство — място в първата щурмова лодка или да плуваш, хванат за дъска, бъчва, за какво да е, през ледения есенен Днепър към стръмния десен бряг, откъдето стреляше всичко, което можеше да стреля.“
	На 9 септември Ставката изпрати до войските директива — проявилите се при форсирането на такива големи реки като Днепър край Смоленск и при създаването на плацдарми да бъдат предлагани за званието „Герой на Съветския съюз“. Това бе направено, подчертава Жуков, „за да се повдигне още повече морално-политическият дух на войските“.
	Съветските войски прогонваха съпротивляващите се в Левобрежна Украйна хитлеристи, водеха непрекъснати боеве, оставяха след себе си десетки километри освободена земя и се отнасяха към този тежък ратен труд като към нещо обикновено, всекидневно. Ликвидираме досадните „спънки“, казваха във войските, макар че ставаше въпрос за разгрома на силни вражески части и съединения. Главното ще започне там, на Днепър! Онова, което при други условия щеше да бъде блестяща победа, сега се смяташе за прелюдия към скока през Днепър.
	Към реката се устремиха войските на пет фронта — от Централния до Южния. Гледано от север, втори и трети по ред към Днепър си пробиваха път подопечните на Жуков фронтове — Воронежкият и Степният. На 20 септември съпротивата пред тях отслабна: хитлеристите бързаха да преминат реката, за да заемат укрепленията на недовършения „Източен вал“. Съветските войски започнаха да преследват противника, а авиацията обстрелваше струпаните край преправите вражески части.
	На 20 септември Жуков докладва на Сталин как се подготвя форсирането на Днепър. „Днес с Николаев (Ватутин) уточнихме мероприятията за най-бързото превземане на преправите на р. Днепър.
	За тази цел днес от всяка армия са сформирани челни отряди от танкови части, пехота, превозвана с коли, артилерия и минохвъргачки.
	Тези подвижни челни отряди имат за задача, без да влизат в бой с прикриващите части на противника, да заобиколят ариергардите, стремително да си пробият път към преправите и да се опитат да превземат мостовете и преправите…
	Смятам, че до 22–23 септември тези челни части ще излязат на Днепър.“
	Съветската армия бе обхваната от такъв боен порив, че войските изпревариха с цяло денонощие датата, посочена от Жуков на Сталин. Още на 21–22 септември те започнаха да излизат на Днепър и да се прехвърлят. Решителните командири, възползвайки се от тъмнината, пък дори и през деня преминаваха в движение към форсиране на реката. Не ги спираше това, че предвидените за прехвърлянето средства бяха изостанали: с набързо сковани салове, с намерени лодки потокът от войски се устреми към десния бряг.
	Не навсякъде, разбира се, прехвърлянето беше успешно, тук-таме врагът успяваше да отблъсне съветските части, а понякога предприемаше яростни контраатаки.
	Но хитлеристите не можаха да удържат „Източния вал“: в края на септември съветските подразделения излязоха на Днепър на фронт от 700 километра и превзеха 23 плацдарма на десния бряг. Така те изпълниха точно указанието на Ставката от 25 септември: след като излязат на Днепър, „незабавно да форсират на широк фронт реката с цел да отклонят вниманието и силите на противника. Да се изтеглят зенитните средства към преправите, за да ги предпазят от ударите на вражеската авиация.“
	Героизмът на първите часове и дни от прехвърлянето през Днепър бе подкрепен от добрата съгласувана работа на всички родове войски. Още щом първите пехотинци излязоха с автоматите и картечниците на другия бряг и поведоха бой от крайбрежната ивица, от левия бряг ги подкрепиха излезлите на реката танкове и артилерията. Сред стрелците, залегнали на десния бряг, имаше офицери артилеристи, които коригираха огъня на батареите. Силите се струпваха на плацдармите поразително бързо. За броени часове бяха построени понтонните мостове, заработиха саловете и ето сред бойните редици на войските, пропъждащи врага от реката, се появиха танкове и артилерия, които поддържаха пехотата с огън и колела.
	За форсирането на Днепър 47 генерали, 1123 офицери, 1268 сержанти и войници бяха удостоени със званието „Герой на Съветския съюз“.
	Ставката оцени високо безпримерното мъжество и умение, с което съветските войски разбиха „Източния вал“. Сега победата трябваше да бъде заздравена на всяка цена. Генералният щаб не си правеше илюзии: предстояха ожесточени боеве, хитлеристите нямаше да пожалят нищо, за да възстановят положението. На тях, разбира се, щеше да им трябва време, за да докарат войски и да нападнат съветските плацдарми, а засега главната заплаха беше откъм въздуха. На 28 септември Ставката напомни и настоя: Зенитните средства да се изтеглят незабавно към преправите и бойните редици на вече прехвърлилите се войски, а също така независимо от количеството на преминалите войски преправите да бъдат защитени от ударите на противниковата авиация.
	Може да е полк, батальон или дори рота. Войниците на другия бряг трябва да знаят: зад тях е мощта на цялата армия, те са острието на клина, те проправят пътя на армиите и фронтовете. Чувството за бойно другарство удесеторяваше силите на героите воини, когато окопитилият се враг се опитваше да ги изтласка от плацдармите.
	От края на септември всички плацдарми — и големите, и малките — бяха обстрелвани денонощно. Хитлеристите, без да се съобразяват със загубите, се опитваха да унищожат защитниците. Но не успяха! Напротив, плацдармите неотклонно се разширяваха, сливаха се. Червената армия струпваше сили за нови удари на десния бряг.


>>	Семейството

	Суров човек в службата, Георгий Константинович беше любещ баща. За цялата война едва ли му се събира и седмица, която да е прекарал в Москва, при семейството си — с жена си и двете си горещо обичани дъщери Ера и Ела. След победата писателят К. А. Федин се среща с Жуков, те подхващат разговор. Ето, пише Федин, „още една малка пауза, веждите му се сключват, после изведнъж се отпускат и се вдигат, и — неочаквано признание:
	— Знаете ли, отидох наскоро при картата, погледнах я от край до край и си казах — едва ли ще се намери място, където да не съм бил! Моят шофьор — добър състезател, мотоциклетистът Бучин, е изчислил, че през войната съм навъртял с него 175 000 километра. Значи колко пъти съм обиколил света? А съм пътувал не само с него… Стотици часове съм летял със самолет. Три самолета се износиха. Като обувки… Това, без да се смята Монголия.“
	Но където и да отпращаха Жуков заповедите на Върховния или фронтовите проблеми, в малкото промеждутъци между боевете той винаги се връщаше в мислите си при своето семейство. В малкото часове, които е прекарал в Москва при жена си и децата си, страховитият пълководец можеше надълго и нашироко да говори за домашни дреболии или, взел в ръце баяна, с шеговито-сериозен и закачлив израз да забавлява близките си. Те имаха различно мнение за музикалната дарба на самоукия баянист, особено малката дъщеря Ела, което тя — а през 1943 г. е била на 6 години — с детско безстрашие е заявявала на баща си.
	Те, близките на Жуков, живееха скромно, запазили за цял живот бита на червените командири от двадесетте години. Макар че Жуков често спореше с Върховния и невинаги се съгласяваше с него, едно нещо в „господаря“, както наричаха Й. В. Сталин хората, които работеха с него, заслужаваше огромно уважение: „Както се знае — изтъква в спомените си Жуков, — Й. В. Сталин живееше много скромно… При него нямаше почти нищо излишно в обстановката, дрехите и бита.“ Жуков, който бе опознал отблизо Сталин, не подражаваше на неговия начин на живот, скромността просто бе отличителна черта на хората, които създаваха историята. Лична скромност абсолютно във всичко на фона на епохалните събития, които разтърсваха света.
	Тези събития, разбира се, господстваха в живота на задружното семейство на Жуков. Неговата жена и дъщерите му се гордееха с мъжа си и баща си, който се прибираше, обгорен от войната, и донасяше дъха на фронта. Не в смисъл че в семейството се връщаше воин, който разкопчава портупея и за малко оставя оръжието. Не. Жуков не обичаше да носи оръжие, особено вкъщи. Навремето кавалерист, той имате няколко саби, подарени му по различни поводи, но не бе ги окачил на килим върху стената, а ги държеше скрити в килера.
	Войната оживяваше, докато Георгий Константинович разказваше на близките си за нея. Понякога донасяше от фронта снимки със зверствата на фашистите. След повече от 40 години Ела Георгиевна си помня, сякаш е било вчера, една ужасна снимка — труп на руско момиче от Смоленския край, с което са се гаврили немски войници. Георгий Константинович разказваше за зверската жестокост на завоевателите, убиващи мирните жители, без да повишава глас, дори спокойно, обясняваше, че ония, които го вършат, отдавна са загубили човешкия си облик. По всяка вероятност той се е опитвал да запази самообладание, да не дава воля на чувствата си, убеден, че за да ръководиш бойните действия, трябва да си хладнокръвен. На командния пост няма място за емоции.
	Жуков рядко пише на семейството си от фронта, по-често се обажда вкъщи по телефона. Още по-малко са писмата му, които са запазени. Две, писани през октомври 1943 г., хвърлят светлина върху духовния свят на пълководеца, от който трепери германският генералитет, тия нагли и надути „европейци“, довели на съветска земя ордите долни убийци.
	На 5 октомври той пише на Александра Диевна:
C>
	„Здравей, Шурик! Изпращам ти много здраве и силно те целувам. Прегърни и целуни силно Ерочка и Елочка…
	Пращам ви семки. Все едно, няма какво да правите, поне семки да гризете…
	Изпращам вълнената блуза. Много е бодлива и е невъзможно да я нося, защото боде като бодлив тел.
	При нас работите, както и преди, вървят добре. Стоим на Днепър. Немците искат на всяка цена да се удържат на реката. Но явно няма да успеят. Аз, както и преди, обикалям армиите. Не мога да седя във вагона — все ме тегли към полето, към войските, там съм като риба във вода.
	Със здравето съм добре. Чувам лошо. Няма да е зле пак да полекувам ухото си, но засега все не се наканвам. Понякога ме присвиват главата и кракът. Засега това е всичко, което исках да ти пиша.
	Желая на теб и на децата да сте здрави. Силно ви целувам всичките.“
C$
	Друго писмо до Александра Диевна от 23 октомври:
C>
	„Здравей, мой мили Шурик! Изпращам ти много здраве и силно те целувам. Много здраве и на Ерочка и Елочка. Целуни ги от мен.
	Получих писмото ти, за което ти изпращам допълнително две горещи целувки. Получих колета с бельото. До припадък се смях на нощницата. С тази нощница приличам на Матрьона или на Акулина.
	Сега при нас на фронта всичко върви добре. Вярно, на някои участъци има затруднения, но това като че ли е неизбежно след такова напредване. Иска ми се по-скоро да приключим с Киев и да си дойда в Москва, но засега, колкото и да ме е яд, трябва да остана тук.
	Здравето ми, както и преди, ту се оправя, ту се влошава. Сега нещо пак ме присвива кракът. Ще ми се да дойда в Москва и да се полекувам. Чувам с ухото както преди — шумовете още не са заглъхнали, — явно остарявам (тогава Георгий Константинович е бил на 46 години! — бел. авт.), всичко излиза наяве.
	Ако работата потръгне, мисля, че след около 8 дни ще пристигна в Москва, стига господарят (Сталин) да разреши. Това май е всичко, а ти казваш, че не пиша. Я какво писмо написах. Още веднъж ви целувам силно с децата. Желая ви всичко най-добро.“
C$
	Кратките новини от маршала войник от войната до дома. Как да коментираш малкото стигнали до нас редове, в които се чете безкрайна умора — войната изсмуква силите до капка.


>>	„Сталинград“ край Днепър

	Колкото и да злобееха немците, колкото и съветски войници да покосиха те в атаките, за месец и нещо съветските плацдарми получиха достатъчно войски и бойна техника, за да подновят сражението в Украйна, този път Деснобрежна. На 20 октомври подчинените на Жуков фронтове бяха преименувани в 1-ви украински (бившия Воронежки) на Ватутин и във 2-ри украински (бившия Степен) на Конев.
	След като анализира внимателно действията на противника, Жуков стигна до извода, че е много перспективно съветските части да продължат настъплението към Киев, първоначално набелязано за букринския плацдарм южно от града. Съветските войски се опитваха да атакуват, но безуспешно. Хитлеристите явно очакваха удар тук и бяха струпали голяма групировка срещу плацдарма. На врага не му липсваше решителност, съветското разузнаване съобщи: Хитлер отново е посетил щаба на групата армии „Юг“ и е настоял „да се сражават за Днепър до последния човек и на всяка цена да го удържат“.
	На 26 октомври Ставката заповяда на 1-ви украински фронт да пренесе основните усилия на фронта на лютежкия плацдарм северно от Киев, а това означаваше, че той трябва да изтегли от букринския плацдарм цяла танкова армия и артилерийски корпус и да ги прехвърли почти на 200 километра. От лютежкия плацдарм Жуков и командването на фронта смятаха да нанесат удар за освобождаването на столицата на Украйна. Прегрупирането мина блестящо, буквално под носа на врага. Различните мерки за маскировка бяха много резултатни — врагът непрекъснато очакваше съветския удар оттук, а бурята бе надвиснала над него много по на север.
	Всичко се правеше толкова поверително, че Жуков пишеше дори докладите си до Сталин за тази операция с общи фрази. Така например на 30 октомври 1943 г. Юриев съобщава на Иванов: „Още веднъж проверих плана за операцията на армията на Николаев (Ватутин) и с поправките, които внесох, го смятам за напълно завършен. Бях при Москаленко, където на инструктивно съвещание дадох на командармите на дивизии и на корпуси практически указания за подготовката и провеждането на настоящата операция. Подготвяме настъплението на букринския плацдарм за 1.11.43.“
	На 1 ноември по заповед на Жуков бе добавен последният щрих към великолепната картина за дезинформация: на букринския плацдарм отново загърмяха оръдията, имитираше се настъпление. Манщайн незабавно прехвърли на „застрашения“ участък резерви, включително и танкови. „Точно това ни трябваше“ — одобри Жуков действията на хитлеристкия фелдмаршал. На 3 ноември на „тихия“ в представите на немците плацдарм гръмнаха 2000 оръдия и минохвъргачки, 500 „катюши“. Огненият смерч отвори дупка във вражеската отбрана. Но в покрайнините на Киев съветските войски се натъкнаха на сериозна съпротива.
	Тогава се включи в действие 3-та гвардейска танкова армия на генерал П. С. Рибалко, която отряза основната магистрала, свързваща киевската групировка с тила — пътя за Житомир. „След тежки боеве — вайка се Манщайн — оставихме Киев, тъй като действащият тук 7-и армейски корпус можеше да бъде обкръжен в града. Корпусът бе отхвърлен на юг от Киев и успя да задържи напредващия противник едва на 50 километра от града.“ Повече от красноречив коментар на победения хитлеристки военачалник за поредната операция на Червената армия. Както винаги, предвиденото от Жуков обкръжаване осигуряваше бърза и недвусмислена победа. Немският корпус бе избягал презглава на 50 километра от Киев.
	Сутринта на 6 ноември колите на Жуков, Ватутин и членовете на Военния съвет на фронта влязоха в Киев. Изтощените, измъчени хора ги наобиколиха в тесен кръг. Бяха просълзени, пък и Жуков тайно бършеше очите си. Той не можеше да познае града, който преди му бе така познат — навсякъде развалини, а централната улица — Крешчатик — срината из основи. В самия Киев боевете не, продължиха дълго, но хитлеристите бяха унищожили преднамерено центъра на града. И веднага факти, от които настръхваш: по време на окупацията десетки и десетки киевчани са били разстреляни и измъчвани до смърт във фашистките зандани. По-късно се установи, че са били унищожени 195 хиляди души.
	Думите бяха излишни: подлият враг трябваше да бъде смазан. До края на преломната 1943 г. сражението в покритата със сняг Деснобрежна Украйна не стихна. Често боевете се водеха с променлив успех, някои армии трябваше да отстъпват — хитлеристите не можеха да се примирят с краха на „Източния вал“ и непрекъснато, но безуспешно се мъчеха да възстановят положението. Унищожаването на вермахта продължаваше. В боевете срещу 1-ви украински фронт генерал Гот претърпя поражение. Хитлер прогони и него.
	В средата на декември 1943 г. Жуков бе повикан в Москва, където се срещна с Василевски. „Александър Михайлович — спомня си Жуков — изглеждаше уморен. От началото на април и той, както и аз, трябваше непрекъснато да пътува — ту да лети, ту да обикаля фронтовите пътища. Обстановката по онова време беше доста сложна, напрегната и изобилстваше с изключително остри смени на големите успехи с досадни провали. Всичко това, взето заедно, плюс системното недоспиване, физическото и умственото пренапрежение особено силно проличаваха, щом попаднехме в спокойните кабинети, където не се чуваха нито внезапните нападения на авиацията, нито артилерийският обстрел, нито тревожните доклади от опасните участъци на фронтовете.“
	В Москва Жуков подробно се запозна с обстановката по целия фронт — от Ленинград до Черно море. Оформяше се радостна картина. Генералният щаб изчисли и доложи: към края на 1943 г. са освободени 54 на сто от територията, завзета от врага през 1941— 1942 г. с население преди войната 46 милиона души. За една година настъпление Червената армия е напреднала с бой от 500 до 1300 километра на запад. На западното направление фронтът прекосява източните райони на Белорусия, древната Смоленска земя е напълно освободена, южно фронтът минава приблизително край Житомир, Фастов, Кирввград, недалеч от Запорожието и Херсон. В Крим е обкръжена немско-румънската групировка. На страната е върнат Донбас.
	Острието на Червената армия — 1-ви украински фронт — бе напреднало на запад най-много.
	Декемврийското съвещание в Ставката бе твърде обстойно. Бяха обсъдени и обобщени резултатите от сраженията, бяха преценени ресурсите на военната икономика. Бе констатирано с огромно задоволство: мощта на Червената армия е нараснала във всяко отношение. Най-съвършено въоръжение в достатъчни количества, зрялост на командирите и огромен патриотичен подем сред войските. Разбира се, врагът съвсем не е повален: около 5 милиона души на фронта, 54,5 хиляди оръдия и минохвъргачки, 5400 танка и самоходни оръдия, над 3 хиляди самолета. Закалената в боевете Червена армия превъзхождаше противника по хора 1,3 пъти, по артилерия — 1,7 пъти, по самолети — 2,7 пъти.
	Сталин се бе върнал наскоро от Техеран, където се бе състояла конференцията с Рузвелт и Чърчил, и разказа за нея в общи линии. Рузвелт и Чърчил са възхитени от победите на руското оръжие. Нищо ново. Жуков припомни ласкавите оценки на съюзниците за подвизите на Червената армия. Има си хас, прошепна му Василевски, съвсем наскоро, през октомври ръководителят на английската мисия генерал Мартел обяви: „Нито една армия по света не би могла да извърши подвига, който извърши Червената армия, докато форсираше Днепър.“ Маршалите се усмихнаха.
	Сталин ги погледна строго — не можеше да понася някой да шушука, докато той се изказва на съвещание в тесен кръг.
	— Рузвелт твърдо даде дума — завърши Сталин, след като помълча, — през 1944 г. да разгърне широки действия във Франция. Мисля, че ще удържи на думата си. Пък и да не удържи, все ще ни стигнат силите да доунищожим хитлеристка Германия.
	Жуков се усмихна, защото си спомни: бойците на фронта бяха кръстили американското консервирано месо „втория фронт“. Сталин погледна с укор маршала. Усмивката на Жуков угасна и той израпортува:
	— Ще я унищожим, и още как!
	Съветските командващи дори бяха забравили, че някъде някога може да се появи някакъв „втори фронт“. Знаеха: Червената армия ще унищожи докрай врага. Сега ставаше въпрос не за това, а как по-добре да планират и проведат победоносните операции.
	Съвещанието продължи няколко дни, не прекъсваше дори на масата в жилището на Сталин. Жуков изчака удобен момент и се върна към старата си идея: трябва да изтласкват врага не с челни удари, а като провеждат по-смело операции за обкръжаване.
	— Сега ние сме по-силни, войските ни са по-опитни — съгласи се Сталин. — Сега не само можем, но и трябва да провеждаме операции за обкръжаване на немските войски.
	И Ставката взе предвид това, когато определи задачите на фронтовете за зимната кампания през 1944 година. Общата цел бе да се разгърне настъпление от Ленинград до Крим включително. Но главният удар да бъде нанесен от 1-ви, 2-ри, 3-ти и 4-ти украински фронт.
	Представителят на Ставката Жуков и командващият фронта Ватутин бяха напълно на висотата на задачите, докато изпълняваха директивата на Ставката от 28 ноември 1943 г. за Житомирско-Бердичевската операция: „Това контранастъпление трябва да бъде организирано сериозно и внимателно, както край Белгород.“ Но в навечерието на новата 1944 г. и в нейното начало бе направено много повече, отколкото през август 1943 година. Както и тогава, отбраната на противника бе пробита мълниеносно. Към това се прибави и нещо, което беше заветна мечта на Жуков — широк маньовър на танковите войски.
	На 24 декември започна операцията край Житомир на самото острие на клина, устремен на запад. На този участък бяха разположени хитлеристки войски, крайно изтощени в безрезултатните опити да си върнат Киев и да възстановят „Източния вал“. В ноемврийските боеве те бяха загубили до 60–70 на сто от личния състав и бойната техника. За един ден отбраната на врага бе разбита на 300-километров участък, а двете танкови армии, включени в пробива, изминаха над 100 километра. Съветските танкисти изпреварваха и проваляха контраманеврите на врага: излизайки във фланг, те принуждаваха хитлеристите да изоставят укрепените рубежи. Маршал Жуков използваше докрай съгласието, получено най-сетне от Ставката, да организира дръзки маньоври.
	Хитлеристите спешно струпаха всичко, което можаха, за да спрат настъплението. В крайна сметка в средата на януари 1944 г. фронтът се стабилизира, но по време на операцията съветските войски напреднаха на около 200 километра, като освободиха Киевска и Житомирска област. Боевете се пренесоха във Виницка и Ровенска област. Киевският издатък — клинът на 1-ви украински фронт, дълбоко бе разсякъл немската отбрана.
	Манщайн виждаше ясно какво ще стане по-нататък: 1-ви украински фронт ще измести оста на настъплението от запад на югозапад. В резултат немската група армии „Юг“ ще бъде отрязана откъм тила. Хвърляйки всички сили, хитлеристите, както им се струваше, успяха да спрат по-нататъшното напредване на острието на клина. Немските щабове въздъхнаха с облекчение. Манщайн не разбираше: съветското командване се бе отказало от фронтално настъпление, за да обкръжи врага. 1-ви украински фронт, пише със задоволство Жуков, обкръжи от север „цялата противникова групировка, която заемаше плацдарм в района на Киев и Корсун-Шевченковски…
	Явно немското командване в стремежа си отново да превземе Киев не подозираше, че само влиза тук в клопката.“
	След смелите атаки на 1-ви украински фронт на запад 2-ри украински фронт, който действаше по на юг, бе изостанал много, така че от запад на изток се образува издатък с дължина 275 километра. Върхът му бе на Днепър, а основата (разстоянието между 1-ви и 2-ри украински фронт) се бе разпростряла върху 1300 километра.
	Докато в щаба на Манщайн се поздравяваха, че са успели да спрат напредването на съветските войски на запад, Жуков докладваше на Върховния предложенията на щаба на фронта по плана на операцията: с насрещни удари 1-ви украински фронт право на изток и 2-ри украински фронт на запад от основата на немския издатък да обкръжат и да унищожат вражеската групировка, която още мечтаеше да си върне Киев. Ставката одобри този план.
	Блестящата като замисъл операция започна да 24 януари 1944 г. и още на 28 януари клещите се затвориха край Звенигородка. Бяха обкръжени над десет вражески дивизии. Жуков както винаги обърна най-сериозно внимание на заздравяването на външния обръч на обкръжението. Съветските командващи знаеха, че Манщайн, преследван от призрака на Сталинград, няма да се бави много. Така и стана, хитлеристкият фелдмаршал се спусна да отървава отрязаните войски, но не направи нищо. Защо? След войната Манщайн се оправдава: „Веднага щом нашите дивизии напуснаха бойното поле, на вражеската хидра започнаха да й растат нови глави… Два пъти опитвах да се добера до ударните групи. И двата пъти колата ми безнадеждно затъваше в калта. Всеки ден времето се променяше, снежните виелици се редуваха със затопляне. И отново се потвърди, че съветските танкове, когато се придвижват по сняг или разкаляна почва, превъзхождат нашите по проходимост, защото са с по-широки гъсеници.“
	Това, че съветските танкове превъзхождаха технически немските, не буди съмнение, ясно е и че времето е било еднакво и за двете страни. „За да си осигурим минимално необходимите запаси от снаряди, мини и гориво за танковете — пише Жуков, — се наложи да организираме доставката им с волове, хора и носилки, с чували — накратко казано, кой както и с каквото може. В това отношение много ни помогнаха жителите на украинските села.“
	Съветските войски превъзхождаха врага по сила и военно майсторство. Те успешно отбиваха атаките отвън. Противникът, който не бе забравил Сталинград, не стоеше на едно място, в обкръжение, а трескаво се мъчеше да се измъкне. Бе заловена телеграма на Хитлер до командващия обкръжените войски генерал Щамерман: „Можете да се осланяте на мен като на гранитна стена. Вие ще бъдете освободени от обкръжението. А засега се дръжте.“ Положението на обкръжените ставаше безнадеждно и въпреки всичко на 9 февруари те отхвърлиха ултиматума да се предадат. С отчаянието на обречени хитлеристите се биеха в западния край на обръча, за да се съединят с осемте танкови и шестте пехотни дивизии, които се опитваха да им помогнат. Манщайн все пак беше събрал за деблокирането войски, които надвишаваха по численост германските части, участвали в сражението в началото на операцията. През нощта срещу 12 февруари обкръжените вече бяха само на 12 километра от частите, пробиващи си път към тях.
	Сериозна, но не и трагична обстановка за съветските войски. Жуков заповяда на Ватутин и на Конев незабавно да вземат мерки и да не допуснат пробив на противника. Доложи за заповедта на Сталин. Жуков бе болен от грип, имаше висока температура. Късно през нощта го вдигнаха от леглото: обаждаха се от Москва. Позовавайки се на желанието на Конев, върховният главнокомандващ предложи да възложат на 2-ри украински фронт да ликвидира корсун-шевченковската групировка, като прехвърлят към него и войските на 1-ви украински фронт, участвали в обкръжаването, а Ватутин да ръководи отразяването на опитите за деблокиране.
	Неочаквано предложение! Обкръжените бяха струпани на много малка територия, обстрелвана отвсякъде от съветската артилерия. Снабдяването по въздуха вече бе прекратено — съветските части сваляха немските транспортни самолети или не ги допускаха до обкръжените. Жуков смяташе, че за да унищожат заобиколените хитлеристи, им трябват някакви си три-четири дни. Според него прегрупирането на войските щеше да забави операцията. И го обясни на Сталин. В отговор след два часа Върховният изпрати директива в духа на своите предложения, а Жуков, както се казваше в нея, „да бъде освободен от ръководството на ликвидирането на корсун-шевченковската групировка на немците и да му бъде възложена координацията на действията на 1-ви и 2-ри украински фронт със задачата да не допуснат противникът да направи пробива“ и да се съедини с обкръжените.
	Впечатлителният Ватутин изрази недоумението си пред Жуков. Какво да отговори маршалът? Той бе кратък:
	— Това е заповед на Върховния, ние с вас сме войници, трябва да изпълняваме безпрекословно заповедите.
	1-ви украински фронт не пропусна отвън нито танк, нито вражески войник. През нощта на 16 срещу. 17 февруари излезе виелица. В непрогледната мъгла генералите, офицерите и есесовците изоставиха войските си на произвола на съдбата и с малкото оцелели танкове и бронетранспортьори се устремиха наслуки на запад от обкръжението. Част от тях успяха да се отскубнат от обръча. Повечето вражески войски захвърлиха тежкото въоръжение и ги последваха пеша в гъсти колони. Те вървяха, без да стрелят, надявайки се да се промъкнат незабелязано. Сутринта бяха унищожени почти поголовно на откритото поле.
	Врагът загуби в боевете 55 хиляди убити. Сред тях намериха трупа на слаб старец. Пленниците разпознаха своя командващ, генерал Щамерман. „По данни на 2-ри украински фронт — пише след време Жуков — са били пленени 18 хиляди души и бойната техника на тази групировка. На 18 февруари столицата на нашата родина даде салют в чест на войските на 2-ри украински фронт. А за войските на 1-ви украински фронт не бе казана и дума.“
	В заповед от 23 февруари 1944 г. Сталин нарича тази операция „новия Сталинград на Деснобрежен Днепър“.


>>	Орден „Победа“ №1

	От 18 до 20 февруари 1944 г. Г. К. Жуков бе в Москва и доложи на Сталин как смята да разгърне настъплението. Трябва да изненадат врага с внезапност: хитлеристите се осланят на това, че времето се е развалило неочаквано рано, и изобщо не очакват съветските войски не само да настъпват, но и да проявят дори минимална активност. „Криви са им сметките“, подчерта Жуков.
	В резултат на обсъждането в Ставката се роди грандиозен замисъл: с удар върху неколкостотин километра 1-ви украински фронт да излезе в полите на Карпатите, някъде при град Черновци. В случай на успех всички вражески групировки, разположени по на юг, включително и в Румъния, ще останат без комуникации дори на най-къси разстояния. Те ще трябва да снабдяват южния участък на фронта с провизии по далечния обиколен път през Унгария. 2-ри украински фронт трябва да се движи по на юг, по посока на Яш.
	Върховният главнокомандващ заповяда веднага да започнат настъплението. Жуков отново отиде да координира действията на тези фронтове.
	Многодневно съвещание с Ватутин и с другите генерали в щаба на 1-ви украински фронт. Уточниха подробностите. Ватутин предложи да отиде в армиите и да провери тяхната готовност. Жуков с право го посъветва да остане като командващ фронта в щаба и да изпрати във войските своите заместници. Ватутин настоя. Георгий Константинович се съгласи без желание.
	Стана нещастие: по пътя колата на командващия фронта бе нападната от бандеровци. В престрелката Ватутин бе ранен тежко, излезе от строя и след няколко дни почина. Червената армия загуби талантлив пълководец.
	На 1 март 1944 г. командващите армии и началниците на различните родове войски и тилови служби получиха лаконичната заповед: „Във връзка с раняването на Николаев на тази дата по указание на Ставката на Върховното главно командване временно поемам командването на 1-ви украински фронт. Г. Жуков.“
	На 4 март войските на фронта започнаха настъпление в рамките на утвърдената от Ставката стратегическа операция. Противник отново им бе Манщайн, единодушно смятан във вермахта за най-големия стратег. Той се опита да оправдае репутацията си.
	Манщайн разбра: нещата се развиват така, че групировката, противостояща на 1-ви украински фронт, може да бъде обкръжена. На 7 март, отбелязва в спомените си Жуков, „тук се завърза изключително ожесточено сражение, каквото не бяхме виждали от времето на Курската дъга“. То продължи повече от седмица и завърши с дълбок пробив на съветските танкови съединения. Боевете бяха много тежки и в тях пълководческият талант на Жуков се прояви в целия си блясък.
	На 26 март 1944 г. по заповед на върховния главнокомандващ вестник „Красная звезда“ посвещава на маршала на Съветския съюз Жуков уводната статия „Славните победи на войските на 1-ви украински фронт“. В нея се казва: „През последните дни войските на 1-ви украински фронт под командването на маршал Жуков спечелиха много нови забележителни победи над врага. Те пробиха отбраната на немците в участъка Тернопол–Проскуров… и излязоха на Днестър… Без да рискуваме да изпаднем в преувеличение, можем смело да заявим, че по старите, шаблонни методи настъпващите се нагърбиха тук с непосилна задача. Всичко — от частите, с които разполагаше противникът, до местността и времето, — всичко затрудняваше настъплението и бе благоприятно за отбраната…
	Изкуството на съветските командири, твърдостта на съветските бойци още веднъж провалиха плановете на немците. След като изтощиха с ожесточени боеве контраатакуващите пехотни и танкови дивизии на врага, нашите войски неочаквано за немците преминаха в настъпление и с богатирски удари направиха на пух и прах вражеския фронт…
	Но при цялата си стремителност нашите войски не се движеха безогледно само напред, направо. Една от важните особености на тези настъпателни операции на 1-ви украински фронт е, че войските превземаха територии, разсичаха вражеския фронт и наред с това последователно, методично унищожаваха неговата жива сила и техника…
	Победите на 1-ви украински фронт са победи на нашата доблест и майсторство… Страховитият тътен на битките, разгърнали се в районите на юга… отекна в целия свят и накара немскофашистките завоеватели и техните васали да треперят. Както предава Лондонското радио, в Лондон смятат, че събитията в Украйна са катастрофа за нацистка Германия.“
	Кампанията, проведена от маршал Жуков през март 1944 г., влезе в историята на военното изкуство като образец на майсторството при ръководене на войските в сложна операция. В труда си „Втората световна война“ (1970) известният английски военен теоретик Б. Лидъл Харт пише: „Левият фланг на войските на Жуков нанесе нов удар на юг към Тернопол. Този добре пресметнат по време удар бе предприет веднага след като контраатаките на германците при Тернопол бяха отразени. Руснаците организираха отбраната, отбиха контраатаката и тръгнаха след отстъпващия противник… Армиите им се движеха като лавина. Руските войници понасяха трудности, с каквнто не биха се справили войниците от западните армии, и продължаваха да настъпват дори когато другите спираха в очакване да бъдат възстановени комуникациите.“
	А его и пасаж от друга книга — „Втората световна война“, написана от бившия хитлеристки генерал К. Типелскирх. Той отбелязва, че войските под командването на Жуков се движат „като лавина“, и признава: „резултатът бе тежкото ни поражение… Най-голямото от времето, когато немските армии вървяха по трънливия път от Волга и Кавказ и отстъпваха към Днепър. Дори такива изкусни пълководци като Манщайн и Клайст не можаха да спасят германските войски.“
	За по-малко от месец 1-ви украински фронт стигна до Карпатите — на 29 март съветските войски освободиха Черновцн. По време на операцията те изминаха към 350 километра, от Черновци до Тернопол зейна огромна дупка. За да я запуши, германското командване бе принудено да прехвърли войски от други участъци на фронта, дори от Франция, Югославия, Норвегия, Дания.
	Хитлер беше бесен: как е могло да се случи всичко това? Той вече виждаше как Червената армия се прехвърля от драгата страна на Карпатите и на 19 март 1944 г. заповяда немските части да навлязат в Унгария. Към фронта подкараха нови унгарски дивизии.
	Фюрерът повика Манщайн и му се нахвърли с упреци. „По данни на въздушното разузнаване — твърдеше той — са забелязани само отделни противникови танкове, от които са бягали цели войскови части и фронтовата линия непрекъснато се е оттегляла.“ Манщайн енергично му отвръщаше с ругатни, но не можеше да не признае например че 200 съветски танка са разгромили две новосформирани немски дивизии. Той напразно се оправдаваше и обясняваше — на 31 март Хитлер го прати в запас. Така Жуков сложи край на кариерата на най-големия стратег на вермахта.
	На 1-ви украински фронт му оставаше да доунищожи немските групировки, обкръжени и оставени в тила при стремителния поход с бой към Карпатите. Край Каменец-Подолски бяха обкръжени 21 немски дивизии, от които 10 танкови, влизащи главно в 1-ва танкова армия на врага. Те образуваха „блуждаещо“ обкръжение, тъй като още помнеха Сталинград и най-много се страхуваха да стоят на едно място. Сред тях бяха и дивизиите, които съвсем наскоро безуспешно се бяха опитвали да спасят немските войски край Корсун-Шевченковски.
	Жуков предполагаше, че тази силна група ще се помъчи да се изтегли на юг, да се прехвърли оттатък Днестър и да организира отбрана. По негова заповед южното направление бе добре прикрито. Последното указание на Манщайн, преди той да излезе в запас: частите да не отиват на юг, както настоява командването на 1-ва танкова армия, а да бягат право на запад. Тук пътят им бе препречен от 4-та танкова армия на генерал Д. Д. Лелюшенко. Армията, изтощена в предишните боеве, отбраняваше Каменец-Подолски и преграждаше пътищата, тъкмо това бяха отделните съветски танкове, за които говори Хитлер.
	И точно върху армията на Лелюшенко се нахвърлиха обкръжените немски войски. Пет дни те се мъчеха да се промъкнат през Каменец-Подолски. Врагът упражняваше безогледен натиск, защото, както отбелязва Лелюшенко, „след Сталинград той започна да се плаши от обкръжение като дявола — от тамян“. Няколко пъти обезумелите фашисти нахлуваха в градчето, където беше щабът на армията. Стигаше се до ръкопашен бой, в който офицерите от щаба трябваше да се бият с хитлеристите. Веднъж даже на Лелюшенко му се наложи да прекъсне доклада си по радиостанцията до Жуков: трябваше да излезе от командния пункт, за да се бие с немците. Жуков чуваше в слушалката пукота на изстрелите, влизаше в положението на Лелюшенко и шеговито-дружелюбно го съветваше: „Отивай да ръководиш отразяването на атаката, надявам се, че няма да те пленят, пък после ще ми доложиш.“
	А от запад напираха един танков корпус на СС и няколко дивизии, срочно прехвърлени да помогнат на обкръжените, които здравата бяха загазили. След като изгубиха в безплодни атаки повечето танкове и самоходни оръдия, хитлеристите оставиха пътищата и се затътраха в кал до колене. Те, както разказва Лелюшенко, „търсеха спасение и се промъкваха на запад по затънтените междуселски пътища. Там се натъкваха на засадите на нашите войски, взаимодействащи с партизаните. Врагът понасяше навсякъде големи загуби.“
	Макар че на 7 април някои отстъпващи части се съединиха с деблокиращите ги войски, хитлеристите нямаха причини да се радват. Г. К. Жуков много трезво пише за това: „Колко души са се измъкнали от обкръжение, нито аз, нито щабът на фронта не успяхме да установим точно. Споменаваха се различни цифри. Явно с десант от обкръжението бяха излезли не няколко дузини танкове, както донасяха войските, а много повече.“ Според оценката на Жуков обкръжената групировка бе загубила много повече хора от първоначалния си състав, от някои съединения бяха останали само щабовете.
	Бяха ликвидирани без особени трудности отделни вражески части, обкръжени на други места. Наложи се да водят тежки боеве за Тернопол, който бе обявен от Хитлер за „крепост“ и в който немците бяха оставили силен гарнизон. Бяха необходими 5 дни — от 12 до 17 април, докато съветските части го превземат с напрегнат щурм и пленят част от гарнизона.
	Обобщавайки резултатите от това забележително настъпление, Жуков се радваше преди всичко, че е освободена огромна територия, а войските на фронтовете по` на юг вече са излезли на държавната граница на СССР. Опияняващото чувство на победната пролет! Но Георгий Константинович не даваше воля на емоциите и се опита да оцени постигнатото като професионалист. Пропуски като че ли нямаше, вражеският фронт бе „разбит из основи“.
	Особено го радваше фактът, че сега под натиска на победоносната Червена армия самоувереният доскоро германски генералитет направо трепери. „За разлика от първия период на войната — пише Жуков — немското командване започна да мисли някак тромаво и вече не бе изобретателно, особено в сложна обстановка. В решенията му се чувстваше липсата на правилна оценка за възможностите на своите и противниковите войски. Командването често закъсняваше да изтегли войските си, застрашени от флангови удари и обкръжение, с което ги поставяше в безизходно положение.“
	Веднага след 20 април Жуков бе повикан в Москва и замина със самолет за столицата. Той отново бе в кабинета на Сталин. След като се ръкуваха, върховният главнокомандващ го попита дали е ходил във Върховния съвет на СССР, при Н. М. Шверник. Получи отрицателен отговор и го посъветва:
	— Трябва да отидете и да получите ордена „Победа“.
	За изключителни заслуги маршалът на Съветския съюз Г. К. Жуков бе награден с най-високия пълководчески орден — „Победа“. Орденът е записан с № 1.


>	Съветската земя е освободена

>>	Отново на Западното направление

	Всички в Ставката и в ръководството на Генералния щаб бяха единодушни: време е да разгромят врага на западното направление и да освободят многострадална Белорусия. През лятото на 1944 г. немският фронт обхващаше като огромна дъга Минск. Северният му фас беше обърнат към Великие Луки, южният вървеше по река Припят. Конфигурацията на фронта бе възникнала след зимната кампания през 1944 година. 1-ви украински фронт, който беше отишъл най-далеч на запад, беше обградил откъм юг Белоруския издатък, а на север, след като освободиха Смоленска, Псковска и Ленинградска област, съветските войски надвиснаха над левия фланг на вражеската групировка.
	Когато на 20 април Ставката започна да обсъжда лятната кампания през 1944 г., Жуков и Генералният щаб се изказаха против предложението на Сталин да започнат лятната кампания с настъпление на 1-ви украински фронт. Сталин се бе запалил от перспективата съветските части „да обхванат още по-дълбоко белоруската групировка и да прехвърлят при нея резервите от централното направление“.
	Жуков, който току-що бе пристигнал от 1-ви украински фронт, разбираше най-добре от всички, че хитлеристкото ръководство определя доколко голяма е опасността, надвиснала над райха, по най-простия начин: заплахата е там, където Червената армия е най-близко до Германия. Тъй като 1-ви украински фронт беше най-близо, Хитлер бе заповядал да струпат срещу него най-големите сили. И ако съветските части подновяха настъплението в район, който бе на хвърлей от Висла, те щяха да налеят вода в мелницата на хитлеристите и от самото начало да влязат в тежки боеве.
	Генералният щаб споделяше мнението на Жуков. Ако трябва да отклоняват резервите на врага, по-добре да ги насочат на север: да ударят по Карелския провлак и в Карелия и така да изведат Финландия от войната. Сталин се съгласи. Ставката реши преди настъплението в Белорусия да организира операция на северния фланг на фронта.
	За съгласуване на операциите в Москва бе повикан командващият Карелския фронт К. А. Мерецков. Щом разбра, че предстои настъпление в Карелия, той веднага поиска подкрепления, които получи. Но Мерецков настояваше да получи и стрелкови корпус. Тук косата удари на камък. Жуков и Василевски прецениха, че трябва да отклонят вражеските резерви на север, без обаче да разпиляват силите си в навечерието на Белоруската операция. Започнаха разпалени спорове, в които Жуков и Василевски не отстъпваха.
	Сталин се опита да защити Мерецков. Къде ти! Двамата маршали държаха на своето. Всичко свърши с това, че Върховният издебна момент и прошепна на Мерецков: „Допълнително ще ви изпратя стрелковия корпус, за който настоявате.“
	По това време съветското военно изкуство се бе обогатило с опита, натрупан при настъпателните операции. Ето какво разказва за тях Жуков след войната на военнотеоретичната конференция през март 1946 година.
	Първо — отлично познаване на противника, правилна преценка на неговите замисли, сили и средства; умение да прецениш на какво е способен и на какво не, къде може да бъде подведен. Това се постига с продължително, непрекъснато и дълбоко разузнаване.
	Второ — познаване на собствените войски, добрата им подготовка за боя. Командването и щабовете трябва да са всестранно подготвени, предварително да са анализирали всички варианти на операцията.
	Трето — оперативна и тактическа внезапност. Тя се постига, след като врагът със стремителни действия е дезориентиран за действителните намерения на частите. Трябва да се действа толкова бързо, че врагът винаги и навсякъде да закъснява, да бъде изненадван и така да изпада в тежко положение.
	Четвърто — точно разпределение на силите и средствата в зависимост от поставената задача. На войските не бива да се поставят непосилни задачи. Това не дава нищо друго, освен загуби и подкопаване на бойния дух. За предпочитане е настъпателните операции да се провеждат по-рядко и да се трупат сили и средства за решителните удари.
	Пето — материално подсигуряване на операциите. „Смятам — подчертава Жуков, — че не бива при никакви обстоятелства да се провежда материално неподготвена операция. Общата обстановка може да тласка главното командване към възможно най-бързото осъществяване на операцията. В такъв случай командващият, който я организира, трябва да прояви мъжество и да доложи на Ставката или на другата висшестояща инстанция, че операцията не е подготвена.“
	Жуков категорично беше против ония, които смятаха фронталния удар за основна форма на бойните действия. Според него пробивът е само важен етап към постигане на целта. Пробив не заради самия пробив, а за да бъде получено предимство при маньоврите и врагът да бъде атакуван на най-неизгодното за него направление. „Ние механизираме армията не за фронтални удари, а за да можем да осъществяваме маньоври във фланг и в тил, за да излизаме по-бързо при набелязаната цел.“
	Лятното настъпление в Белорусия, получило названието „Операция «Багратион»“, бе разработено както винаги от Ставката и Генералния щаб. В подготовката на операцията, освен Жуков участваха А. М. Василевски, А. И. Антонов, А. А. Новиков, Н. Н. Воронов, А. В. Хрульов, Н. Д. Яковлев, И. Т. Пересипкин, Я. Н. Федоренко и други. В плана на операцията ясно личи почеркът на Жуков. Не можеше и да бъде другояче — маршалът на Съветския съюз Г. К. Жуков бе заместник-върховен главнокомандващ. Често онова, което се спускаше до фронтовете като директива на Ставката, беше подписано от двама души — от Й. В. Сталин и от неговия заместник Г. К. Жуков.
	Спомняйки си за Белоруската операция, началникът на Генералния щаб А. М. Василевски посочва: „Планът на операция «Багратион» беше прост и в същото време смел и грандиозен“ — с мощни насрещни удари по фланговете на Белоруския издатък съветските части да разгромят вражеската група армии „Център“ и да освободят Белорусия. От север да ударят от Витебск през Борисов към Минск, от юг — през Бобруйск също към Минск. После да излязат на Балтийско море и границата на Източна Прусия, което щеше да постави в тежко положение групата армии „Север“ в Прибалтика. Създаваха се предпоставки за развитие на настъплението на много важно за хитлеристите направление — варшавското.
	Повече от месец Ставката и паралелно щабовете на фронтовете подготвяха напрегнато операция „Багратион“. В рамките на общата идея за настъпление се предвиждаха много самостоятелни операции на фронтовете, подчинени на общите военностратегически задачи. Съветското командване знаеше: предстои изключително тежко сражение. Немците имаха силна отбрана с няколко рубежа и дълбочина 250–270 километра. Отбранителните полоси обикновено минаваха западно от реките с широки заблатени лъки, каквито в Белорусия има много. Германското командване разполагаше със силни групировки по фланговете, тоест там, където предстоеше съветското настъпление.
	Ставката и щабовете на фронтовете внимателно обсъдиха всички тези проблеми и намериха оптимални решения. Жуков предвиждаше и трудностите, на които ще се натъкнат вражеските войски. Той подчерта: от 34 танкови и моторизирани дивизии на Източния фронт 24 са разположени южно от Припят чак до Румъния и е изключено да бъдат прехвърлени в районите, където щеше да започне съветското настъпление. Веднъж, докато Жуков докладваше за това на съвещание в Ставката, Сталин го прекъсна и допълни внушително:
	— Нещо повече. През юни съюзниците смятат да извършат с големи сили десант във Франция. Сега немците ще са принудени да воюват на два фронта. Това ще утежни положението им още повече и те няма да са в състояние да се справят.
	Жуков не каза нищо за забележката на Сталин и продължи да анализира обстойно предстоящите операции. Имаше безброй въпроси — фронтът на Белоруския издатък вече се бе разпрострял на 1100 километра!
	На 30 май 1944 г. Ставката утвърди плана на операция „Багратион“. Да координира действията на 1-ви и 2-ри белоруски фронт (удара от юг) бе изпратен Г. К. Жуков, а на 1-ви прибалтийски и 3-ти белоруски (удара от север) — А. М. Василевски. За първи път от началото на войната на представителите на Ставката бе наредено не само да координират, но и да ръководят действията на фронтовете. Под ръководството на Жуков оставаше и „подчиненият“ му 1-ви украински фронт на И. С. Конев, който граничеше на юг с 1-ви белоруски фронт.
	Високата стратегия се обсъждаше в тихите московски кабинети. Предстоеше да я осъществят ония, които с възгласите „За родината!“ се вдигаха под смъртоносния огън от окопите и се тресяха под куршумите на врага в бронираните коли на танковите десанти, залягаха, търсеха прикрития в снарядните ями, в бурята от избухващите вражески снаряди и мини и отново се хвърляха в атака. С една дума, победата се печелеше от войника. Как ще се чувства той в огъня на боя, как ще се налеят с кръв върху опустошената от войната земя червените стрелки, красиво изрисувани върху щабните карти? Зад тях се криеха порив и героизъм, подвизи и смърт.
	Жуков не можеше и не смееше да хвърля войските напред, без да се е убедил лично откъде ще тръгнат войниците и къде е най-добре да минат. Макар че армиите, дивизиите, корпусите вече имаха планове, как все пак ще изглеждат те на място? Жуков не се задоволяваше само с докладите и донесенията. Значи отново на фронта и не само в щабовете, а преди всичко на предната линия.
	На 5 юни Жуков отиде в 1-ви белоруски фронт. Да разлистим сухия „списък на основните работи“, които той е извършил при подготовката на Белоруската операция. Да вземем само няколко примера. В деня, когато пристига, Жуков връчва на командващия фронта Рокосовски директивата на Ставката за настъплението. След това:
C>
	„6 юни. Заедно с Яковлев и Казаков при (командващите армиите) Горбатов, Романенко, командира на 35-и стрелкови корпус Жолудев и командира на 41-ви стрелкови корпус Урбанович. Огледах и проучих предната линия на противниковата отбрана в дълбочина до 6 километра. От НП лично дадох на Горбатов и Романенко подробни указания как да планират и организират взаимодействието на стиковете на подразделенията…
	7 юни. Анализирах плана за операцията на 1-ви белоруски фронт. Ходих в 65-а армия на Батов. Заедно с Рокосовски и Яковлев изучих предната линия на противника от наблюдателните пунктове на командира на 18-и стрелкови корпус Иванов, на 69-а стрелкова дивизия Санковски и на 44-та гвардейска стрелкова дивизия Петров.
	8 юни. Работих при командващия 2-ри белоруски фронт Захаров и командващия 49-а армия Гришин… Подробно разгледах положението на противника. Дадох практически указания как да бъде проведено ново разузнаване на лошо проучените огневи точки на противника.
	9 юни. Сутринта заедно с Гришин, Яковлев, Захаров и Щеменко проучих от наблюдателния пункт на командира на 70-и стрелкови корпус Терентиев предната линия и дълбочината на отбраната на противника.
	13 юни. През нощта срещу 13.06. разработвах как да бъде използвана артилерията. През втората половина на деня анализирах подробно с Щеменко и Яковлев окончателния план за операцията на 2-ри белоруски фронт и внесох някои поправки.
	19 юни. Заедно с Новиков, Скрипко, Худяков и Яковлев анализирах плана за действие на авиацията на Руденко, Вершинин и Голованов на 1-ви и 2-ри белоруски фронт; съгласувахме ударите на далечната и фронтовата авиация, както и действията на цялата авиация с общия план на артилерийското настъпление по време, цели и етапи на пробива, уточнихме маньовъра на авиацията на Руденко, Вершинин и Голованов в общите интереси на 1-ви и 2-ри белоруски фронт.“
C$
	Жуков вършеше огромна работа, помагаха му представителите на Ставката, занимаващи се със специални въпроси: командващият ВВС, маршалът от авиацията А. А. Новиков, който отговаряше за авиацията, началникът на Главното артилерийско управление, маршалът от артилерията Н. Д. Яковлев, който ръководеше артилерията, началникът на Оперативното управление на Генералния щаб генерал С. М. Щеменко.
	Ето как военачалниците на фронта са запомнили Жуков през седмиците преди операция „Багратион“. Командващият 65-а армия П. И. Батов:
	„На разсъмване в КП на армията в гората неочаквано дойде маршал Г. К. Жуков с командващия фронта К. К. Рокосовски. Първият въпрос на представителя на Ставката Г. К. Жуков:
	— Кога за последен път бяхте при войските?
	— Тази нощ.
	— Къде?
	— В корпуса на Иванов, на участъка на 69-а стрелкова дивизия.
	— Покажете на картата.
	— Ето в този район на блатата.
	— Може ли да се иде дотам с кола?
	— Местността е открита, периодично се обстрелва.
	— Тръгваме!
	Защо толкова бърза? Не можех, разбира се, да питам. Но си бе доста опасно да пътуваме през деня под огъня…
	— Ако сте решили да тръгваме, другарю маршал, нека отидем в много ограничен състав. Интервалът между колите да е две-три минути.
	Тръгнахме пеша от края на гората и скоро се укрихме в съобщителните ходове. Г. К. Жуков и К. К. Рокосовски бяха с черни кожени якета с реглан ръкав. Да, не особено подходящи дрехи за предната линия! Вървях отпред. Бях напрегнат. За наш късмет немците се държаха спокойно. От време на време се обаждаха картечници. Рапорт на командирите на подразделения от предната линия. Кратка заповед: да стоят на място, да си продължават работата.
	Първата траншея. Жуков и Рокосовски наблюдават с бинокъла, преценяват местността и тактическата дълбочина на немската отбрана. Мина ми през ума: «Подбират направлението за главния удар на войските на армията и на фронта. Ако е така, добре сме поработили тук.»“
	Вниманието на Жуков бе привлечено именно от този заблатен район, където немците не очакваха нищо Съветските подразделения вече бяха сложили и замаскирали из блатата настилките, по които танковете да се прехвърлят през мочурището. Жуков провери как танковете прекосяват тези участъци и, както отбелязва Батов, „остана доволен“. Оперативната група на Жуков се разположи в КП на армията, в 29 блиндажа. Край тях бе построен макет на полосата за настъпление, на който провериха предстоящата операция. „Край сандъка с пясък — пише Батов — заедно с офицерите и генералите от армията работеха Г. К. Жуков и К. К. Рокосовски и генералите от техните оперативни групи.“
	Тъкмо на Жуков армията дължи, че планът за операцията бе разработен в два варианта. Той отбелязва: „Настъплението може да се развие стремително и армията да излезе при Бобруйск не на осмото, а на шестото денонощие и дори по-рано. Имайте го предвид и разработете два варианта — ускорен и нормален.“ След като на танковите съединения предстоеше да влязат в бой през блатата, Жуков придирчиво провери как точно ще се прехвърлят артилерията и танковете, достатъчно ли са настилките, по които частите щяха да прекосят мочурището. Генералът, който командваше инженерните войски, едва успяваше да отговаря. Жуков остана доволен от общата картина. Той подхвърли: „Прилича на инженерна операция.“
	В 3-та армия на генерал Горбатов бяха установени различия в плана на фронта и на армията. Щабът на фронта се бе разпоредил основният удар да бъде нанесен от плацдарма на р. Друт. Изключително опитен военачалник, Горбатов посочи: пред плацдарма врагът си е подсигурил непрекъснати минирани полета, пет-шест реда тел, огневи точки в стоманени куполи и бетон. Горбатов настояваше да започнат операцията вляво и вдясно от плацдарма, тоест с форсирането на реката.
	Жуков трябваше да избира между мнението на Рокосовски и на Горбатов. Той извика на разговор двама командири на корпуси. Те, пише Горбатов, „преодолявайки известния си страх пред големия началник“, доложиха — планът на армията е по-добър. „Както виждам, вие все гледате Горбатов в устата и нямате собствено мнение!“ — завърши рязко разговора Жуков. В края на анализа на предстоящата операция, без да оспорва мнението на фронта, той стигна до заключението, че „къде ще заздравяваме успеха — на левия или на десния фланг, ще проличи по време на пробива“. Жуков остави ръководителите на операцията сами да определят дали да нанесат основния удар от плацдарма. Изглежда, принудително решение — Жуков трябваше да се остави на случая, за да не накърнява авторитета на командването на фронта в навечерието на такава отговорна операция.
	Маршалът от свързочните войски И. Т. Пересипкин е присъствал, когато Жуков е анализирал операцията в 48-а армия, ръководена от П. Л. Романенко. „Забелязах, че му хареса как е разположен щабът на 48-а армия и редът в нея. Това пролича и от начина, по който той поздрави присъстващите и започна да се шегува. Но шегите не продължиха дълго… Г. К. Жуков помоли командарма да му доложи решението си за предстоящата операция. После много внимателно изслуша докладите на дивизионните командири, които се изказваха един след друг, задаваше им въпроси, предлагаше различни варианти за действие, питаше съседите какво ще направят, ако не се осъществят намеренията на командира, който докладваше. След като поговори надълго и нашироко с всички, маршал Жуков, както ми се стори, въздъхна с облекчение. А после се обърна към всички:
	— Я ми кажете, противникът в първата траншея ли е?
	Всички се смутиха. Съвсем различни отговори. А въпросът беше от кардинално значение — трябва ли при артилерийската подготовка на настъплението да се изразходват за траншеята огромно количество боеприпаси. След като не можа да получи ясни обяснения, Жуков помръкна и каза:
	— Заповядайте на командващия дивизионната артилерия утре сутринта лично да провери с щурмовите самолети дали противникът е в първата траншея. Резултатите да доложи лично на мен.
	Така завърши разговорът в командния пункт на 48-а армия, който бе започнал толкова добре.“
	Поверителност, поверителност и пак поверителност — се настояваше в директивата на Ставката. Врагът не забеляза, че фронтовете се разгръщат и подготвят операция „Багратион“. Ставката затвърдяваше ширещото се в хитлеристкото командване убеждение, че настъплението ще започне по` на юг, а в Белорусия, и то само на някои направления, могат да се очакват единствено сковаващи действия. През деня на участъците, където предстоеше настъплението, с показна припряност се провеждаха „отбранителни“ работи.
	В районите, където бяха съсредоточени войските, бе категорично забранено движението по пътищата през деня, както и рекогносцировки, провеждани от командния състав на големи групи. Никакви промени в обичайния режим на огъня! Никакви разузнавателни полети над територията на врага! Маскировката на новопристигащите части, скрити в горите, беше съвършена и системно се проверяваше от въздуха.
	Нарушаването на тези заповеди влечеше най-сериозни последици. В такъв случай Жуков наказваше провинилите се без оглед на званията. Веднъж заслужилите и уважавани генерали — командващият армия Батов и командващият въздушна армия С. И. Руденко — се забавиха във войските и тръгнаха да се връщат в щаба вече след разсъмване. Забелязаха във въздуха инверсионна следа на вражески самолет разузнавач, който съветските изтребители, явно закъснели при излитането, безуспешно гонеха.
	Щабът, където отиде Жуков, бе разположен в непроходима гора. „Слязохме по стръмните стъпала в землянката на КП — спомня си Руденко — и присъствахме на строгия разговор на Г. К. Жуков с генерал Батов и с члена на Военния съвет на армията генерал Н. А. Радецки. Разбрахме, че маршалът е видял същата картина като нас и сега изясняваше защо не се изпълняват указанията му за най-строга маскировка и настояваше към провинилите се да бъдат приложени най-строги мерки. По време на този разговор аз се усмихнах на някакви свои мисли и маршалът, който дотогава като че изобщо не ни забелязваше, изведнъж се обърна и каза, като гледаше към мен:
	— На какво толкова се усмихвате? Войските на единия се маскират лошо, другият разрешава над тях да летят разузнавачите на противника. Вие заедно демаскирате операцията. Незабавно да сложите ред във всичко.
	Макар че продължи от време на време да се изказва не особено ласкаво за нас с Батов, маршалът все пак ни помогна да съгласуваме всички въпроси на взаимодействието… Поуката обаче ни беше от полза и с допълнително взетите мерки осигурихме войските и бойната техника да бъдат съсредоточени тайно и нашите изтребители още повече да ограничат действията на разузнавателната авиация на противника.“
	Да, такъв беше Георгий Константинович Жуков. Нищо не му убягваше при подготовката на грандиозното настъпление.


>>	Операция „Багратион“

	Операцията за разгрома на немците в Белорусия неслучайно носеше името на прославения герой от войната през 1812 г. Пьотр Иванович Багратион. Той е влязъл в историята като пълководец, нанасящ стремителни, безогледни удари. Такъв дух пронизваше цялото щабно планиране при подготовката на операция „Багратион“. Дълбоко символично беше и че операцията през четвъртата година от Великата отечествена война започваше именно по местата, където през 1941 г. вермахтът бе провел „светкавичната“ си кампания. Сега трябваше „светкавично“ да отстъпва.
	В самото навечерие на операцията в Ставката бе разгледано значението на предстоящото настъпление в рамките на цялата коалиционна война против Германия и нейните сателити в Европа. На 6 юни 1944 г. войските на западните съюзници най-после дебаркираха във Франция. От този момент Германия водеше война на два фронта. И какво от това? Сталин нареди на Антонов да доложи за събитията във Франция. Участниците в съвещанието отбелязаха: войските на съюзниците напредват „изключително бавно“. Следователно, записал е А. М. Василевски, „ние обсъдихме как ще се отрази на съветско-германския фронт дебаркирането на англо-американските войски в Нормандия и стигнахме до извода, че когато Червената армия започне Белоруската операция и продължи успешното настъпление срещу Финландия, хитлеристкото командване ще прехвърли част от войските си от Западния на Източния фронт“.
	И сега съветското командване трябваше да разчита на собствените си, само на собствените си сили. Преди началото на Белоруската операция войските на четирите съветски фронта, които щяха да участват в нея, наброяваха 2,4 милиона личен състав, 36 400 оръдия и минохвъргачки, 5200 танкове и самоходни оръдия, 5300 самолета. Врагът разполагаше с 1,2 милиона души личен състав, 9500 оръдия и минохвъргачки, 900 танкове и самоходни оръдия, 1350 бойни самолета.
	Решаваща роля се отреждаше на 1-ви белоруски фронт.
	По молба на Жуков Сталин разреши 1-ви и 2-ри белоруски фронт да започнат настъплението на 24 юни, с един ден по-късно от 1-ви прибалтийски и 3-ти белоруски фронт. Жуков реши да остане в командния пункт на 3-та армия на А. В. Горбатов, влизаща в 1-ви белоруски фронт.
	През нощта срещу 24 юни той се качи на наблюдателния пункт на Горбатов — на неколкостотин метра от предната линия, сред гъстите корони на дърветата бяха маскирани наблюдателни кули. Точно в полунощ в небето се разнесе тежко бучене — минаваха стотици самолети от авиацията за далечно действие. Те се ориентираха по светлината на автомобилните фарове, закрепени в окопите на предната линия и обърнати на изток. Но когато се взривиха първите серии от 500-килограмови бомби, силната въздушна вълна удари гората и Жуков се разтревожи: не са ли засегнати съветските войски? Провериха и му доложиха, че всичко върви по плана. „Поолекна ми на душата“ — спомня си С. И. Руденко.
	Предната линия на врага бе обстрелвана от въздуха около час, а след това се наложи обстрелът да бъде прекъснат: заваля дъжд и екипажите не виждаха нито опознавателните сигнали, нито целите. Пауза, Жуков заповяда артилерийската подготовка да започне в определеното време, на разсъмване. Когато небето посивя, гръмнаха хиляди оръдия, на всеки километър в участъка на пробива имаше над 200 дула. Жуков наблюдава няколко минути непрекъснатите взривове, покрили вражеските позиции, протегна се и каза на генерала до него:
	— Да идем да поспим, тази музика още дълго ще продължава.
	Той постъпи, както подобава на опитен военачалник — всичко бе подготвено и пуснато в действие, оставаше му да чака резултатите, когато започне атаката. След артилерийската подготовка, която продължи повече от два часа и завърши с атака на щурмовите самолети и залпове на „катюшите“, се вдигна пехотата. За първи път през Великата отечествена война тя вървеше след двоен огневи вал с дълбочина 1,5–2 километра. И веднага се видя: сред настъпващите редици избухваха немски снаряди и мини, откриха огън неунищожени картечни точки. Атаката се задави. Проверените и смели войски залегнаха.
	Тежък, продължителен бой. „В тази обстановка — пише маршалът от артилерията Н. Д. Яковлев — командармът А. В. Горбатов, човек, преминал дълъг армейски път и добре съзнаващ колко сложен е ратният труд, се държеше сдържано, дори спокойно. И в това спокойствие се чувстваше непоклатимата му вяра, че въпреки всичко командирите на корпуси, дивизии и полкове в неговата армия достойно ще изпълнят своя воински дълг. Затова гледаше да не ги тревожи, като често им се обажда по телефона, и търпеливо изчакваше по-нататъшното развитие на събитията.
	Г. К. Жуков също не издаде с нищо своето вълнение. Той дори не се обади на командарма, само се разхождаше в горичката, в която бе разположен НП на армията, и от време на време се интересуваше какви са съобщенията за бойната обстановка на фронта като цяло и при съседа — войските на 2-ри белоруски фронт. Със същото самообладание се държа през целия ден, вечерта и през нощта, та дори на другия ден. Можеш само да завиждаш на такова хладнокръвие.“
	А по на юг, в заблатения горист район, където настъпваше 65-а армия на Батов, се очертаваше успех. „Познавах добре тези места — пише Жуков, — тъй като бях служил тук повече от шест години и по онова време ги бях обходил надлъж и нашир.“ На фона на онова, което ставаше в полосата на армията на Горбатов, донесението на Батов му се стори почти неправдоподобно. Батов бе повикан на телеграфа: „Доложете лично каква наистина е обстановката пред фронта на армията. Жуков.“ Доложиха му.
	„Апаратът мълчеше — спомня си Батов, — най-сетне изтрака кратката фраза: «Ще дойда сам да видя с очите си.» В 15,00 часа в НП в Гомза пристигнаха Жуков, Рокосовски, Новиков и Яковлев. Колите им тъкмо бяха префучали по пътя и вражеската артилерия започна да го обстрелва от Паричи.
	— Тук при теб е напечено, Павел Иванович — каза Рокосовски.
	— Да, не е безопасно, другарю командващ, съветвам ви да не оставате дълго.
	— Никъде няма да ходим — намеси се Жуков. — Ще седнем да обядваме. А сега докладвай.“
	Жуков се убеди, че войските на Батов са дошли от югоизток в обход на Бобруйск, докато Горбатов все още не бе успял да стигне дотам от североизток. Следователно планът за обкръжаване на хитлеристите край Бобруйск все още не бе изпълнен. След като се върна в 3-та армия, Жуков подкрепи молбата на Горбатов, която бе отхвърлил при подготовката на операцията, да нанесе удар по на север. И се почна… Вражеската отбрана най-после бе смазана. На 27 юни югоизточно от Бобруйск бяха обкръжени над 40 хиляди хитлеристи.
	Към 17 часа въздушното разузнаване доложи: врагът се готви да се измъкне от обкръжението. Не биваше да се губи нито час, не биваше фашистите да се възползват от нощта! Жуков заповяда на частите да нанесат удар от въздуха, преди да се е мръкнало. За по-малко от два часа командващият 16-а въздушна армия С. И. Руденко подготви безпрецедентна операция — от 19,15 ч., за час и половина 526 съветски бомбардировачи и щурмови самолети връхлетяха върху струпаните войски на противника. Авиацията действаше невероятно ефикасно. С бомбени удари и оръдейно-картечен обстрел тя поразяваше вражеската техника, над пътя и гората до него на височина 300–400 метра се издигаха кълба черен дим. Обезумели, хитлеристите хукнаха накъдето им видят очите през горящата гора.
	След това специална комисия изчисли: унищожени са близо 150 танкове и щурмови оръдия, около 6 хиляди коли и влекачи, около хиляда оръдия, три хиляди каруци. Убити са над хиляда вражески войници и офицери. Обезумели от ужас, хитлеристите се предаваха в плен на разбъркани тълпи, а онези, които се опитваха да се съпротивляват, биваха унищожавани.
	Пробивът край Бобруйск и успехите на съседните фронтове край Витебск изправиха цялата немска група армии „Център“ пред непосредствената опасност от обкръжаване. Жуков като кадрови военен следеше с голям интерес действията на вражеското командване: какво ще предприеме?
	Той обобщава: „Докато наблюдавахме и анализирахме действията на немските войски и на тяхното главно командване в тази операция, ние, честно казано, бяхме донейде изненадани от грубите грешки в маневрите им, които обричаха войските на катастрофален край. Вместо да се изтеглят бързо на тиловите рубежи и да прехвърлят силните си групировки към фланговете, които бяха застрашени от съветските ударни групировки, немските войски се впускаха в продължителни фронтални сражения източно и северно от Минск.“
	Начинът на действие, избран от бавномислещия немски щаб, откри блестяща възможност за паралелно преследване. Заобикаляйки възлите на отбраната, съветските танкове изминаваха по 50 километра на ден, а общовойсковите съединения изминаваха средно на денонощие 20 километра. Огромна бе помощта на белоруските партизани, които прекъсваха съобщителните пътища на врага и му нанасяха удари откъм тила. Партизаните съобщиха, че хитлеристите минират големите сгради, оцелели в Минск, готвят се да ги заличат от лицето на земята.
	Съветското командване ускори настъплението, за да предотврати поредното престъпление на фашистките варвари. На 3 юли градът бе освободен. Жуков разгледа със свито сърце Минск, където навремето бе служил 7 години. Навсякъде развалини, от които жителите на столицата на Белорусия, като по чудо останали живи под ботуша на окупаторите, излизаха измъчени и крайно изтощени да посрещнат освободителите.
	Някои от виновниците и съучастниците в чудовищните злодейства бяха унищожени в обкръжението източно от Минск. Там за около една седмица бе ликвидирана почти стохилядна групировка. Предадоха се 57 хиляди фашистки „герои“, сред които 9 генерали.
	Както навсякъде, освободената съветска земя бе белязана от страшните следи на фашистките злодейства. В. Белорусия хитлеристите бяха убили 2 200 хиляди мирни жители и военнопленници. Бяха унищожили изцяло или частично 209 града и районни центрове, 9200 села. Зверствата на окупаторите бяха най-нагледната агитация срещу хитлеризма: те не можеха да бъдат описани е думи. Сега фашистките зверове бяха сполетени от справедливо възмездие.
	Генерал Горбатов бе смаян, докато отиваше с кола през Берьозина към железопътния мост: на бойното поле имаше повече от три хиляди вражески трупа. Тук поредната орда обкръжени безуспешно се бе мъчила да се отскубне и бе попаднала под огъня на учетворените зенитни картечници на съветската охрана на моста. „Спомних си — пише Горбатов — отколешния израз «Труповете на врага миришат хубаво», промених маршрута на две дивизии от втория ешелон, поели към току-що оправения мост край градчето Свислоч, и ги накарах да минат по железопътния мост, за да видят какво са направили другарите им от първия ешелон. Реших, че шестте километра, които щяха да извървят в повече, ще бъдат изплатени в бъдеще.“
	Да, това несъмнено беше най-добрата възпитателна работа сред войските, които изпитаха дълбоко удовлетворение при вида на повалените врагове и не искаха да изостават в сраженията от бойните си другари. Яростта на настъпващите непрекъснато нарастваше, те помитаха по пътя си фашистката сган.
	На 10 юли, оставили далече зад себе си Минск, доблестните съветски войски водеха боеве на меридиана Вилнюс–Барановичи–Пинск. От Западна Двина в район от приблизително 400 километра организираната отбрана на хитлеристите бе разбита.
	На 7 юли Жуков бе повикан в Ставката. На другия ден Сталин покани маршала заедно с Антонов на вилата си. Върховният беше в чудесно настроение, шегуваше се. Настроението му се подобри още повече, след като той говори по телефона с Василевски, от фронта имаше нови радостни новини. Във вилата се събраха членовете на Държавния комитет на отбраната. Заговориха за перспективите на войната. „Й. В. Сталин изказваше мислите си сбито и ясно — отбелязва Жуков — и от това личеше, че задълбочено е обмислил всички тези въпроси. Макар и да смяташе, че имаме достатъчно сили, за да унищожим сами фашистка Германия, Върховният искрено приветстваше откриването на втория фронт в Европа. Това ускоряваше края на войната, толкова необходим на съветския народ.“
	За хората, събрали се у Сталин, не беше тайна, че Германия върви към поражение. Във военно отношение тя беше изгубила войната на съветско-германския фронт. Разбира се, Хитлер, този „комарджия“, както отбеляза Сталин, ще се опита да потърси политически изход, но Рузвелт и Чърчил няма да приемат сделка с него. Те ще се стремят в Германия да бъде създадено „правителство, което да им се подчинява“.
	От високата политика към военните въпроси. Сталин попита Жуков могат ли съветските войски да стигнат до Висла и къде да бъде включена в сраженията създадената в СССР 1-ва полска армия. Жуков изрази твърдата си увереност, че могат не само да стигнат до Висла, но и да заемат удобни плацдарми за по-нататъшно настъпление към Берлин, и предложи 1-ва полска армия да бъде насочена към Варшава.
	Сталин заповяда на Жуков да поеме ръководството и на 1-ви украински фронт, който тия дни трябваше да се включи в операцията, взаимодействайки с левия фланг на 1-ви белоруски фронт. По това време маршал Конев, командващ 1-ви украински фронт, разполагаше с 1,2 милиона души личен състав, с 16 100 оръдия и минохвъргачки, с 2050 танкове и самоходни оръдия и 3250 самолета.
	Същинска грамада! А целта й бе да освободи Лвовска област и източната част на Полша и да излезе на Висла. Жуков бързо пресметна: силите и средствата са повече от необходимото. Не е ли по-добре да вземат от Конев някои съединения, да ги прехвърлят в групата фронтове на Василевски, да ги подсилят и те да превземат в движение Източна Прусия? Докато бяга, врагът едва ли ще може да организира здраво прикритие.
	— Да не сте се наговорили с Василевски? — попита Сталин. — Той също иска да го подсилим.
	— Не, не сме се наговаряли. Но ако и той мисли така, значи е прав.
	— Немците ще се бият до последно за Източна Прусия. Там може да закъсаме — завърши разговора Сталин с категоричен тон, който изключваше възражения.
	Явно в този случай Жуков не е проявил необходимата настойчивост. През юли 1944 г. пътят към Източна Прусия беше открит. Сталин бе прав, че хитлеристите „ще се бият до последно“ за нея, но с какво?
	На 5 юли Хитлер заповяда незабавно да бъдат сформирани 15 гренадирски дивизии, които главно да прикриват Източна Прусия. На първите от тях бе наредено да пристигнат на фронта в края на юли, а на останалите — в края на август. На 13 юли той държа реч пред 160 командири, назначени в тези дивизии. Това бе последната реч на Хитлер пред относително голяма аудитория. Текстът й не е запазен. Населението на Източна Прусия бе подкарано към границите да строи укрепления. Какъв бе ефектът? На 18 юли най-близкият помощник на фюрера Мартин Борман е записал: „Руснаците са край Августов, непосредствено до границата на Източна Прусия. Ако техните танкови съединения упражнят макар и малък натиск, ние нямаме засега с какво да ги спрем. Новосформираните дивизии все още не разполагат с необходимите противотанкови средства.“
	Сега от сферата на възможното да преминем към онова, което ставаше в действителност. На 11 юли Г. К. Жуков пристигна в 1-ви украински фронт и разположи командния си пункт в района на Луцк. На 13 юли фронтът премина в настъпление и след пет дни беше напреднал с 80 километра. А на 18 юли, „в този незабравим ден“, войските от левия фланг на 1-ви белоруски фронт се втурнаха към Люблин. Пред тях беше Висла!
	Успехите на съветските войски бяха главозамайващи. Фронтовете се носеха на запад, право на запад. Жуков, разбира се, не е могъл да знае цитираното по-горе мнение на Борман. Но той виждаше обстановката. На 19 юли изпрати извънредно донесение, което да бъде предадено „лично“ на Сталин. Жуков не се довери на телеграфа, а изпрати документа по офицер. Донесението наистина е извънредно важно.
C>
	„До Другаря Сталин.
	Във връзка с това, че нашите войски наближават държавната граница, докладвам съображенията си как да бъде изградена операцията на белоруските фронтове в най-близко време:
	1. В най-близко време главната стратегическа цел на 1-ви, 2-ри и 3-ти белоруски фронт трябва да бъде: да излязат на Висла при Данцигския залив, като превземат и Източна Прусия или в краен случай, когато излязат на Висла, да откъснат Източна Прусия от Централна Германия…
	1-ви белоруски фронт разполага с достатъчно войски, за да изпълни гореизложените задачи. Трябва да му бъдат дадени допълнително 300 танка и 100 самоходни оръдия.
	На 2-ри белоруски фронт трябва да бъдат дадени една армия от 9 дивизии, един стрелкови корпус — три дивизии, 2–3 танкови корпуса или една танкова армия, четири тежки танкови полка ИСУ-152, фронтът трябва да се подсили и с авиация…
	Би ми било много полезно да се посъветвам лично с Вас за предстоящата операция, няма да е зле да извикате и Василевски.“
C$
	Не го повикаха в Москва. Сталин не промени мнението си.


	На 20 юли в изключително мрачна атмосфера в щаба на Хитлер бе свикано съвещание. Началникът на Оперативния отдел генерал Хойзингер докладва и обрисува тъжната картина на Източния фронт. Насред доклада му право от Берлин пристигна началник-щабът на Резервната армия полковник Щауфенберг, повикан да доложи за „гренадирските дивизии“, предназначени за Източна Прусия. Щауфенберг остави дебелата си чанта в заседателната зала и излезе. Хойзингер показваше на картата клиновете на съветските армии — групата армии „Север“ бе застрашена от обкръжение откъм север. Той повиши тон: „… Ако нашата група армии не бъде незабавно изтеглена, катастрофата…“
	Фразата му бе прекъсната от мощния взрив и бомбата в чантата на Щауфенберг.
	Покушението бе подготвено от група заговорници, които се опитваха с убийството на фюрера да предотвратят военния крах на Германия. Хитлер остана жив и жестоко наказа не само тях, но и всички, заподозрени в нелоялност към режима. Терорът на нацистите и пропагандата заздравиха съпротивата на вермахта. На 21 юли Хитлер назначи за началник на Генералния щаб опитния генерал Гудериан.
	Поемайки работата, Гудериан прави заключението: „… След 22 юли 1944 г. положението на групата армии «Център» беше просто катастрофално, по-лошо от това едва ли можеше да бъде… руснаците се бяха устремили като неудържим поток към Висла.“ Остатъците от разбитите в Белорусия немски дивизии бягаха към Полша. Резервите? „Единствените сили, с които разполагахме, се намираха в Румъния, в тила на групата армии «Южна Украйна». Достатъчно бе да погледнеш картите с железопътните линии, за да разбереш, че прехвърлянето на тия резерви ще отнеме много време.“
	Скъпо платиха хитлеристите за това, че през март 1944 г. съветските войски навлязоха под командването на Жуков в Карпатите!
	Но до втората половина на юли съветските войски бяха изминали за един месец около 500 километра, тиловете бяха изостанали, по-слаба бе поддръжката от въздуха; новите летища не успяваха да настигнат фронта, който стремително напредваше на запад. Именно в този момент Гудериан пое ръководството в свои ръце.
	Жуков, който винаги се е отличавал с обективност, отбелязва спокойно в спомените си за тези събития: „Все пак трябва да кажа, че в тази изключително сложна обстановка командването на групата армии «Център» намери правилен начин за действие. Тъй като немските части нямаха плътен отбранителен фронт, а и не разполагаха с необходимите за създаването му сили, германското командване реши да спре настъплението на нашите войски главно с бързи контраудари. Под прикритието на тези удари войските, прехвърлени от Германия и от други участъци на съветско-германския фронт, се разполагаха на тилови рубежи и се развръщаха за отбрана.“
	Всичко това затрудни, но не можеше да спре и не спря пробива на настъпващите съветски войски. На 23 юли ударната групировка на 1-ви белоруски фронт освободи Люблин, а на 24 юли форсира Висла, като създаде плацдарм в районите на Магнушев и Пулави. През това време 1-ви украински фронт провеждаше Лвовско-Сандомирската операция. На 27 юли бе превзет Лвов, а на 29 юли бе форсирана Висла и бе създаден сандомирският плацдарм.
	Жуков високо оцени действията на войските на 1-ви украински фронт, но все пак смяташе, че в планирането на тази операция, макар и блестящо завършена, има грешки, недопустими за четвъртата година от войната. Заради немарливостта при разузнаването и недостатъците при артилерийската и авиационната подготовка не всички маневри на противника бяха разкрити навреме.
	След като изминаха над 600 километра, съветските войски преминаха Висла и се укрепиха здраво на три плацдарма. До Берлин оставаха точно толкова километри, колкото 1-ви белоруски фронт бе изминал за месец и нещо. Сега този фронт бе острието на клина на Червената армия, насочен право на запад, към Берлин.
	На 29 юли Й. В. Сталин и М. И. Калинин поздравиха Г. К. Жуков по случай награждаването му с втория медал Златна звезда „Герой на Съветския съюз“.


>>	В България

	Август на 1944 г. премина в тежки боеве на централния участък на съветско-германския фронт. Ечаха призиви към войските, които отговаряха на общото настроение: „Напред, другари! Преследвайте ранения фашистки звяр по петите, не го оставяйте на мира нито денем, нито нощем!“, „Да доунищожим фашисткия звяр в бърлогата му!“
	Звярът жестоко се съпротивляваше пред прага на своето леговище. Съветските плацдарми оттатък Висла бяха блокирани. Източна Прусия се наежи. Преследван от кошмара — съветските танкове в Източна Прусия, Гудериан прехвърли в тази цитадела на разбойническия прусашки милитаризъм войски от Прибалтика. С цената на огромни загуби хитлеристите успяха да удържат фронта от Балтийско море до Карпатите.
	Необходима бе пауза във военните действия, в противен случай щяха да са неизбежни безсмислените загуби. На 29 август Ставката заповяда на фронтовете да прекратят настъплението на това направление.
	На 22 август Жуков бе повикан в Москва, за да изпълни едно специално поръчение на Държавния комитет на отбраната — да подготви операцията в България, чието прохитлеристко правителство продължаваше да е на страната на Германия.
	През това време съветските войски от южния фланг на фронта, които на 20 август започнаха Яшко-Кишиневската операция, разбиха хитлеристките войски в Румъния и стремително напреднаха на юг, към границата на България. На 23 август в Румъния избухна въоръжено въстание. Румънските части обърнаха оръжието към хитлеристите. Германското командване се опита да накаже бившия си съюзник. Но неговите домогвания бяха пресечени от Червената армия. През октомври Румъния бе освободена напълно. В седеммесечните боеве на нейна територия, започнали през март 1944 г., съветските части загубиха 286 хиляди души, от които 69 хиляди убити. В борбата за освобождаването на страната румънската армия загуби 58,3 хиляди убити, ранени и безследно изчезнали.
	Когато на 20 август Жуков пристигна в Москва, Сталин го посъветва да се срещне с Георги Димитров. Димитров направи на Жуков „впечатление на изключително скромен и сърдечен човек“. Пламенният ръководител на славните български комунисти го увери, че българският народ очаква Червената армия и „ще ви посрещне не с артилерийски и картечен огън, а с хляб и сол, по наш стар славянски обичай“.
	В това Жуков не се съмняваше. „Но ние, военните — пише той, — след като сме получили задача от ръководството, трябва да я изпълняваме възможно най-точно.“ Българската армия наброяваше 510 хиляди души, към края на август 1944 г. в страната имаше около 30 хиляди фашистки войници, които контролираха най-важните комуникации и летища.
	В края на август Жуков пристигна в щаба на 3-ти украински фронт, който щеше да действа в България. Фронтът под командването на маршала на Съветския съюз Ф. И. Толбухин наброяваше 258 хиляди души.
	На 4 септември 1944 г. представителят на Ставката на Върховното главно командване маршал Жуков и командването на 3-ти украински фронт представиха в Ставката плана за операцията по превземането на крайморска България. Въоръжени с опита, натрупан през Великата отечествена война, те предвиждаха смела операция в дълбочина до 210 километра, които трябваше да изминат с бой за 10–12 дни. На всеки километър от фронта на пробива в неговите два участъка от по 8 километра трябваше да бъдат съсредоточени по 180–200 оръдия и 82-милиметрови минохвъргачки. На 5 септември Ставката определи датата, до която операцията трябва да бъде подготвена: 10 септември 1944 година.
	Планът си е план, а Жуков изпълни къде по-приятна задача — помогна на щаба на фронта да запланува мирното навлизане на съветските войски в България. Войските трябваше да бъдат готови за среща с приятелския народ. Естествено отказаха се от артилерийска и авиационна подготовка на настъплението.
	На 8 септември в 11 часа сутринта челните подвижни отряди прекосиха в колони румънско-българската граница, а след час и половина бяха последвани от основните сили. На българска земя те бяха посрещнати като братя. Българските воински части се строяваха край пътищата с червени знамена, с оркестри.
	Жуков незабавно се обади в Ставката и разказа какво става.
	— Оставете на българските войски всичкото оръжие, нека си вършат работата и чакат заповедта на своето правителство — каза Сталин.
	На 9 септември в България победи въоръженото въстание. Властта премина в ръцете на правителството на Отечествения фронт, което скъса отношенията с Германия и й обяви война. Ставката заповяда от вечерта на 9 септември военните действия в България да бъдат прекратени и съветските войски да спрат на рубежите, до които са стигнали. Така завърши тази „война“, в която нямаше жертви нито от едната, нито от другата страна.
	На Жуков му се наложи да остане в България до средата на септември. Имаше опасност хитлеристите да нахлуят в страната от запад. По молба на правителството на Отечествения фронт съветските войски извървяха почти 500 километра и излязоха на югославско-българската граница. В оперативно отношение българската армия бе подчинена на командващия войските на 3-ти украински фронт.
	Не бе изключено и нахлуването на турски войски в България. Част от силите на 3-ти украински фронт (37-а армия), които съгласно с условията на примирието се придвижиха в южните райони на България, премахнаха тази заплаха.
	За всичко това определен принос имаше Г. К. Жуков, който изпълняваше не само военна, но и политическа мисия на Ставката в приятелска България.


>>	Последната военна есен

	В средата на септември Жуков се върна в Москва и веднага получи нареждане от Сталин да замине за 1-ви белоруски фронт. „Вие там сте свой човек — каза му Сталин, — вижте на място какво става с Варшава и вземете необходимите мерки. Не можем ли да проведем там частична настъпателна операция и да форсираме Висла именно с войските на Берлинг… Възложете задачата на поляците лично с Рокосовски и им помогнете да организират всичко.“
	Жуков възстанови в паметта си близкото минало, а в Генералния щаб получи изчерпателна информация какво е станало във Варшава през последния месец. След като на 21 юли 1944 г. Червената армия навлезе в Полша, бе създаден Полският комитет за национално освобождение, който пое властта в страната. А в Лондон беше емигрантското полско „правителство“. На 1 август, когато Червената армия наближи Висла, по нареждане на емигрантите бе проведена въоръжена акция във Варшава. За нея не бяха уведомени нито Москва, нито командването на 1-ви белоруски фронт. Когато във Варшава прозвучаха първите изстрели, населението въстана и провокацията прерасна в масово антифашистко въстание. Целта на провокаторите беше очевидна — да завземат Варшава и да обявят, че Полша си има „правителство“. Ето защо те хвърлиха срещу въоръжените до зъби фашисти хиляди варшавяни.
	Хитлер заповяда въстанието да бъде потушено, а градът — сринат до основи.
	Съветското командване не можеше да наблюдава безучастно тези трагични събития. Макар че след 600-километровото настъпление войските на 1-ви украински фронт бяха много уморени, още на 10 август те се опитаха да стигнат до Варшава. Жуков и Рокосовски представиха план за обкръжаването на града от юг и от север и за освобождаването му: в него трябваше да влезе 1-ва полска армия. Когато Жуков замина за България, съветските части вече бяха започнали да осъществяват този план, утвърден от Ставката. Щом се върна в 1-ви белоруски фронт, Жуков видя резултатите.
	На 14 септември след ожесточени боеве съветските войски превзеха предградието на Варшава Прага на източния бряг на Висла, а през нощта срещу 16 септември един полски полк форсира реката. Този ден Жуков и Рокосовски решиха полските войски да продължат да се прехвърлят през реката към Варшава. Бяха прехвърлени шест усилени батальона.
	Ръководителите на въстанието във Варшава не само че не им помогнаха, а обратното, отклониха въстаниците от реката. На 24 септември хитлеристите ликвидираха плацдарма, в битката за който Полската армия загуби 3764 убити и ранени. От този момент непосредствената помощ за въстаналите се ограничи с оръжието, снаряжението и продоволствието, хвърляни от самолети, и с авиационната и артилерийската поддръжка. Жуков отиде северно от Варшава, където в така наречения „мокър триъгълник“ (разклонението на Висла, Буг и Нарев) съветските войски се опитваха да си пробият път към столицата на Полша.
	Пред очите му се разкри тежка картина: крайно преуморени и омаломощени, двете съветски армии се мъчеха да разбият силната вражеска отбрана. Войските понасяха големи загуби. На 2 октомври ръководителите на въстанието във Варшава капитулираха. А в „мокрия триъгълник“ съветските бойци и командири продължаваха да гинат в безплодни атаки. „Не бях участвал в организирането на това настъпление — пише Жуков — и не ми беше ясна оперативната му цел, която така бе изтощила войските ни.“
	В боевете за освобождаването на Полша вече бяха загинали почти 100 хиляди съветски водни, 340 хиляди бяха ранени. По онова време общите загуби на народната Полска войска възлизаха на. 11 хиляди души.
	На наревския плацдарм врагът дори се опита да отблъсне съветските войски. През цялата първа половина на октомври хитлеристите бясно контраатакуваха, като въвеждаха в действие стотици танкове. Боевете бяха изключително тежки. Както отбелязва Батов, командващ 65-а армия, именно в тия боеве се е родил бойният лозунг на гвардейските изтребително-противотанкови части: „Гвардейците умират на лафета, но не пропускат врага!“ Армията на Батов, отблъсквайки атаките, унищожи над 400 противникови танка.
	Жуков, както пише Батов, отделяше „много голямо внимание“ на плацдарма на Нарев. Не бяха никак радостни и новините от Източна Прусия. „На 5 ноември — пише Василевски — след безуспешните си опити да нахлуят в Източна Прусия войските на 3-ти белоруски фронт получиха заповед да преминат в Южна Литва към твърда отбрана.“
	Жуков, който неизменно мисли с мащабите на целия съветско-германски фронт, е бил принуден, както се изразява след време, „да констатира със съжаление грешката на Ставката, която бе отхвърлила предложението още от лятото да бъдат подсилени фронтовете, действащи на източнопруското направление. А това предложение предвиждаше при успешно развитие на Белоруската операция съветските части да смажат в движение противниковата отбрана. Сега вражеската групировка в Източна Прусия можеше да се превърне в сериозна заплаха за съветските войски при настъплението им на берлинското направление.“
	А северозападно от Варшава 1-ви белоруски фронт отново и отново се опитваше да настъпи. Рокосовски обясни на Жуков, че Сталин все още държи частите да излязат на Висла в участъка Модлин–Варшава.
	Наложи се Жуков да помоли Ставката частите да прекратят настъплението в този район и да преминат към отбрана, за да могат да починат и да се попълнят. В отговор го извикаха в Москва заедно с командващия фронта Рокосовски.
	Маршалите дойдоха на „личния“, както се изрази Сталин, разговор крайно угрижени и единни в оценката си на обстановката. Сталин изслуша доклада на Жуков, като пред очите им губеше хладнокръвието си. И имаше защо. Това вероятно бе последната есен на войната, а те му предлагаха армията да прекрати активните действия. Но Жуков държеше на своето: противникът е успял да организира добре отбраната, съветските войски понасят „с нищо неоправдани загуби“. Сталин попита Рокосовски: подкрепя ли той мнението на Жуков? И двамата маршали бяха единодушни в оценката на обстановката.
	Сталин предложи настъпващите войски да бъдат подкрепени с авиация, танкове и артилерия. Той попита Рокосовски: ще могат ли в такъв случай да излязат на Висла между Модлин и Варшава?
	— Трудно е да се каже, другарю Сталин — отговори Рокосовски, — противникът също може да усили това направление.
	— А вие как мислите? — обърна се Сталин към Жуков.
	Той отговори много по-категорично:
	— Смятам, че това настъпление няма да ни донесе нищо друго, освен жертви. А от оперативна гледна точка районът северозападно от Варшава не ни е особено необходим. Трябва да превземем Варшава с обход от югозапад, като едновременно с това нанасяме мощен разсичащ удар с обща посока Лодз–Познан. За тази цел трябва да съсредоточим силите на фронта, като едновременно с това подготвим добре за съвместни действия и съседните фронтове на берлинското направление.
	Сталин изпрати маршалите „да помислят“ в съседната стая. Не след дълго той отново ги повика и съобщи, че Ставката е съгласна съветските войски на 1-ви белоруски фронт да преминат към отбрана. „Ние с К. К. Рокосовски се разделихме, без да си кажем нищо — спомня си Жуков, — всеки бе погълнат от мислите си. Аз тръгнах към Народния комисариат на отбраната, а К. К. Рокосовски — да се подготви за заминаване на фронта.“
	Острият спор имаше продължение. На другия ден, 12 ноември, Сталин попита Жуков как гледа на това, занапред ръководството на фронтовете да премине към Ставката. Ставаше въпрос да бъдат освободени представителите, координиращи действията на групите фронтове. Това решение бе назряло. Фронтовата линия вече се бе скъсила. През септември от войната излезе Финландия, бяха освободени Румъния и България, боевете се водеха на територията на Полша, Унгария и Югославия. Без един малък участък в Латвия, където към морето бяха притиснати 38 немски дивизии, цялата съветска земя бе освободена.
	Жуков се съгласи с предложението на върховния главнокомандващ.
	— Нали не се обиждате?
	— От какво да се обиждам? Мисля, че ние с Александър Михайлович Василевски няма да останем безработни.
	Същата вечер Сталин повика Жуков и му съобщи:
	— 1-ви белоруски фронт е на берлинското направление. Смятаме да пратим вас на това направление.
	Жуков моментално си помисли: командващ фронта е Рокосовски. Той ясно определи отношението си към предложението: „Готов съм да командвам който и да е фронт.“ Сталин го изгледа изпитателно. Помисли и добави: „Вие и занапред ще останете мой заместник“ — и веднага се обади по телефона на Рокосовски. Съобщи му, че го назначава за командващ 2-ри белоруски фронт. Рокосовски не се сдържа:
	— С какво съм заслужил тази немилост, та от главното направление ме премествате на второстепенен участък?
	Сталин обясни на събеседника си, че греши. На берлинското направление, гледано от север на юг, има три фронта: 2-ри белоруски, 1-ви белоруски и 1-ви украински. В центъра ще бъде Жуков, отдясно Рокосовски, а отляво Конев. „Ако вие с Конев не напреднете, Жуков също ще стои на едно място“ — завърши Върховният.
	И така на решаващия фронт при последното настъпление към Германия съветските войски щяха да бъдат ръководени от тримата най-добри съветски пълководци — маршалите на Съветския съюз Г. К. Жуков, К. К. Рокосовски и И. С. Конев. А редом с тях щяха да работят стотици военачалници, възпитани от партията, натрупали боен опит през. Великата отечествена война и обогатили в нея съветското военно изкуство.
	Сега, когато съветските войски се приближаваха към Германия, немският Генерален щаб се погрижи да запознае нацисткото ръководство със съветските военачалници, с хората, които на полесраженията бяха оглавили разгрома на вермахта. В началото на 1945 г. Гьобелс е записал в дневника си: „Генералният щаб ми предостави книга с биографичните данни и портретите на съветските генерали и маршали. От тази книга не е трудно да разбереш какви грешки сме допуснали през последните години. Тези маршали и генерали са, общо взето, изключително млади, почти никой от тях не е навършил 50 години. Те имат богат революционно-политически опит и са убедени болшевики, много енергични са, а от лицата им личи, че имат добра народна закваска.
	Съобщавам на фюрера за предоставената ми от Генералния щаб книга за съветските маршали и генерали и споделям впечатлението си: ние изобщо не сме в състояние да се мерим с такива ръководители. Фюрерът е напълно съгласен с моето мнение. Нашият генералитет е твърде стар, изживял си е времето.“
	Предчувствайки своята гибел, враговете безрезервно признават, че съветските военачалници ги превъзхождат по пълководческото изкуство. Халдер, бивш началник на Генералния щаб на германските сухопътни войски, пише: „От гледна точка на историята си заслужава да проследим как руското военно ръководство, което през 1941 г. претърпя крах с принципа си за твърда отбрана, прерасна в гъвкаво оперативно ръководство и проведе под командването на своите маршали редица операции, които според немските представи заслужават висока оценка…
	Като присъда над този период звучат думите, изречени от руснаците, когато те подложиха на рязка критика действията на немското командване: порочна стратегия. Това не може да се опровергае.“
	Към съжденията, изказани както от нацистките лидери, така и от победените немски генерали, трябва да се отнасяме много предпазливо: те прехвърлят един на друг вината за поражението, Хитлер — на генералите, генералите — на него. Кавгата между тези фалирали политици беше обаче неизбежна — хитлеристка Германия бе окончателно унищожена и от по-голямата мощ на Съветския съюз, и от превъзходството на съветския социалистически строй.


>	Победата

>>	Командващ 1-ви Белоруски фронт

	— Ето за това съм ви благодарен! — каза Сталин на Рокосовски.
	Преди да замине за 2-ри белоруски фронт, маршал Рокосовски отклони предложението на Върховния да вземе и сътрудниците от своя щаб, с които бе работил толкова добре. И това бе много показателно. На подстъпите към победата съветските военачалници и щабове бяха обединени от това, че разбираха задачите на въоръжената борба, те имаха еднакви възгледи за начините на решаването им. Когато през 1966 г., в навечерието на своята седемдесетгодишнина, си спомня последния етап от войната, Георгий Константинович изтъква: „Сам ли е, нито един ръководител не може да постигне успех, той винаги трябва да използва опита, знанията и съветите на своите помощници.“
	Жуков не сметна за нужно да прави някакви размествания в щаба на 1-ви белоруски фронт. На 16 ноември 1944 г. в Кремъл пристигна телеграма: „До върховния главнокомандващ, маршала на Съветския съюз др. Сталин. Днес поех командването на 1-ви белоруски фронт. Жуков.“
	Жуков казва за щаба на 1-ви белоруски фронт: „Този щаб, подбран и възпитан от К. К. Рокосовски, беше много организиран и деен. Сметнах за свой дълг да приема установения преди мен ред и стил на работа. Както и моят предшественик, вечер отивах в кабинета на началник-щаба генерал М. С. Малинин, където вече се бяха събрали ръководните щабни сътрудници, командващите родовете войски и началниците на служби. След като обсъдехме проблемите, вземахме решения. Колективният мозъчен център на фронта винаги, до края на войната, работеше творчески, ясно и съгласувано.“
	През 1945 г. Червената армия навлезе в зенита на своето могъщество — в действащата армия имаше 6,7 милиона души, 107,3 хиляди оръдия и минохвъргачки, 12,1 хиляди танкове и самоходни оръдия, 14,7 хиляди самолета. Германия имаше в действащата армия 5,4 милиона души, повечето от които бяха с най-добрите съединения на Източния фронт. Срещу съветските части имаше войски с обща численост 3,7 милиона души, които разполагаха с 56,2 хиляди оръдия и минохвъргачки, с 8,1 хиляди танкове и самоходни оръдия, с 4,1 хиляди самолета.
	По това време съветско-германският фронт се бе скъсил почти два пъти, но плътността на отбраната на противника беше по-голяма. На 300–500 километра навътре в страната, тоест чак до Берлин, хитлеристите бяха изградили седем отбранителни полоси. Нещо невиждано от началото на войната. В отбраната бяха включени и подготвените още преди войната укрепени райони край старата полска граница — Померанскнят вал и Мезеритският укрепен район. Бяха модернизирани древните крепости Кюстрин, Франкфурт на Одер, Глогау и много други.
	Рубежът на Висла, който трябваше да бъде щурмуван най-напред, имаше развита система от траншеи, бетонни и стоманени огневи точки, прикрити с минирани полета, противотанкови ровове, телени заграждения. На дълбочина 30–70 километра той бе зает от вражески войски. Хитлеристкото ръководство се надяваше, че в случай на пробив на една или друга отбранителна линия отстъпващите части на вермахта ще заемат позиции на следващия рубеж и всичко ще започне отначало. Съветските войски ще трябва отново да преодоляват вражеската отбрана. Така то смяташе да обезкърви Червената армия, да проточи войната, а през това време евентуално да намери „политически изход“ — да се спогоди със САЩ и Великобритания на антисъветска основа.
	Берлин разчиташе на тези укрепени линии, прикриващи сърцето на Германия, и на някои хора дори им се струваше, че съветското командване няма да дръзне да ги атакува. Хитлеристкото ръководство смяташе, че опасен за него е съветският пробив през Унгария и Чехия, където хвърляше огромни сили. Главно по политически съображения — за да защитят гнездото на пруския милитаризъм — немците поддържаха голяма групировка и в Източна Прусия. Този пагубен за врага подход му бе внушен от съветското командване. Активните действия на съветските войски от края на 1944 г. и в двата района затвърдиха убеждението на Хитлер, че първостепенната цел на предстоящото съветско настъпление е Прага, а не Берлин. Така че в началото на януари хитлеристите имаха на централния участък на съветско-германския фронт едва 560 хиляди души, около 5 хиляди оръдия и минохвъргачки, 1220 танка и 630 самолета.
	Това, че фронтът вече имаше своеобразни и опасни за врага очертания — слаб център и едва по далечните флангове силни групировки, сковани от съветски войски, в крайна сметка се дължеше на голямото изкуство на съветското Върховно главно командване, включително и на Жуков. Както се бе случвало много пъти преди, всички звена в немското командване — от фронта та чак до Генералния щаб — бяха дезориентирани. Никой в него нямаше дори смътна представа какви сили са струпани на берлинското направление. Немското разузнаване смяташе, че 1-ви белоруски фронт не разполага с повече от 31 дивизии. Всъщност те бяха 68. А в началото на януари 1-ви белоруски и 1-ви украински фронт разполагаха общо с 2 203 700 души, с 33 500 оръдия и минохвъргачки, с над 7 хиляди танкове и самоходни оръдия, с 5 хиляди самолета.
	Изключително грубите грешки на немското командване и разузнаване се утежняваха и от атмосферата, в която Хитлер и неговите приближени изживяваха последните си дни в залеза на войната. В края на 1944 г. те решиха да настъпят на запад. На 16 декември немските войски внезапно атакуваха слабо защитения от американските войски сектор в Ардените. Когато преминаваха в настъпление, германците се опитаха да имитират тактиката на съветските войски. Хитлеристките генерали не бяха забравили как отбраната им бе разгромена през юли 1944 г. в Белорусия и пуснаха напред пехотата, а за да не губят танковете, ги включиха по-късно, след като пробиха американската отбрана.
	Хитлер смяташе да излезе в Антверпен, да отреже и да притисне към морето английската група армии. Програмата максимум на хитлеристите бе, след като покажат на Вашингтон и Лондон какво е да воюваш сериозно, да накарат САЩ и Великобритания да се съгласят на сепаративен мир.
	Според патологичната логика на Хитлер излизаше, че Съветският съюз ще остави Германия да организира голямо клане на неговите съюзници. Фюрерът смяташе, че Съветският съюз няма да пропусне случая да си отмъсти на САЩ и Великобритания за протакането на „втория фронт“, за това, че няколко години те го бяха оставили да се сражава сам с Германия и нейните сателити. Хитлер бе заразил с химеричните си сметки върховното командване на вермахта. На 9 януари 1945 г. той дори се запретна да убеждава висшите генерали: „Руснаците не преминават към настъпление по политически причини.“ Гудериан побърза да потвърди: „Те, разбира се, не са забравили номерата на англичаните.“
	Стана точно обратното. Съветският съюз бе верен на съюзническия си дълг. Макар че на Западния фронт САЩ и Великобритания бяха много по-силни от Германия, настъплението в Ардените вся паника в щаба на Айзенхауер. Американските войски, за първи път усетили какво е война, хукнаха да бягат. Айзенхауер, който командваше американо-английските армии в Европа, докладва, много разтревожен, във Вашингтон за „немското изстъпление“, за това, че „немците правят максимално и решително усилие да постигнат възможно най-бързо победа на запад“. Чърчил и Рузвелт помолиха Сталин за помощ. Техният пратеник — главният маршал на авиацията на Великобритания Тедър — незабавно пристигна със самолет в Москва и описа на Сталин бедственото положение на Западния фронт.
	Ставката предвиждаше да започне настъплението на 20 януари. Като взе предвид кризата на запад, Сталин заповяда сроковете му да бъдат изтеглени напред.
	По план за разгрома на Германия бяха определени 45 дни — с настъпление на 600–700 километра. На всеки километър в участъците на пробива на 1-ви белоруски и 1-ви украински фронт се падаха по 230–250 оръдия и минохвъргачки, по 80–155 танкове и самоходни оръдия.
	В обръщението на Военния съвет на 1-ви белоруски фронт към войските в навечерието на настъплението се казва: „Ние сме по-силни от врага. Нашите оръдия, самолети и танкове са по-добри и са повече от немските. Тази първокласна техника ни е дадена от нашия народ, който с героичния си труд осигурява нашите победи. Ние сме по-силни от врага, защото се борим за справедлива кауза, против робството и гнета… Ключовете от победата са в наши ръце!“
	Огромен подем сред войските. Отпред е Берлин!
	Последни приготовления. Операцията е „проигравана“ многократно в щабовете на армиите, корпусите и дивизиите. Последния ден Жуков обиколи щабовете на армиите и провери абсолютно всичко. Той на драго сърце отговаряше на въпросите на генералите и офицерите. Един командир, смаян от мащабите на подготовката, го попита:
	— Другарю маршал, защо трябва да струпваме толкова много боеприпаси?
	— За да може успехът на настъплението — отговаря Жуков — да е сигурен не сто, а двеста процента!
	Фразата на Жуков отговаряше на характера на момента, тя се разнесе из войските и стана крилата. Воините бяха готови да изпълнят бойната задача „двеста процента“.
	На 14 януари малко преди разсъмване Жуков отиде в командния пункт на 5-а ударна армия, разположена на магнушевския плацдарм южно от Варшава. В 8,30 часа сутринта сивото зимно небе бе разкъсано от десетки хиляди „катюши“, всичко бе удавено в пурпурночервена светлина. Започна артилерийската подготовка. Само след двадесет и пет минути челните батальони, които провеждаха разузнаване с бой, тръгнаха в атака. Хитлеристите, които очакваха многочасов обстрел, бяха изненадани. Съветските войски превзеха без големи загуби първата траншея. Отлично действащите танкове миночистачи и сапьорските отряди разчистваха коридори в обширните минирани полета. След успешното начало съветското командване можа само след няколко часа да включи основните сили, които направо смазаха вече отстъпващия враг. „Ние спестихме — пише Жуков — хиляди и хиляди снаряди, които ни свършиха след време добра работа.“
	Макар че още на 12 януари 1-ви украински фронт успешно премина от сандомирския плацдарм в настъпление, а на 13 януари 2-ри и 3-ти белоруски фронт нападнаха Източна Прусия, едва на 14 януари, когато се включиха и войските на Жуков, щабът на Хитлер осъзна смъртната опасност. Разбра се, че освен ударите по северния и южния фланг на съветско-германския фронт, които щабът на Хитлер не изключваше, се бе раздвижил и центърът. И там бе не друг, а Жуков! Хитлеристкото ръководство отлично знаеше, че тъкмо на ръководените от него войски се възлагат най-важните задачи. В книгата си „Последните дни на Хитлер“ (1972) известният английски историк Х. Тревър-Роупър пише: „Германците, воювали срещу Жуков, признават — той е най-талантливият в целия руски генералитет.“ Където е Жуков, там поражението на вермахта е неизбежно!
	Вечерта на 14 януари Гудериан заповяда операциите на запад да бъдат прекратени и всички сили „да бъдат хвърлени на Източния фронт“. На 15 януари Хитлер напусна своята щабквартира на Западния фронт и замина с влак за Берлин да спасява райха от лавината, прииждаща от изток.
	Този ден Сталин прие в Кремъл англо-американската делегация начело с Тедър. В книгата си „Воини в тъмното“ (1983), посветена на задкулисната история на войната, американският професор Б. Смит цитира думите, които Сталин казва с огромно достойнство на молителите от Запад: „Ние не сме подписвали договор, но сме приятели. За нас е разумно, в името на собствените ни интереси е да си помагаме в трудни моменти. Глупаво ще е от моя страна да стоя настрана и да оставя немците да ви унищожават, единствената последица от това ще е, че след като ви избият, те ще се нахвърлят върху мен. По същия начин във ваш интерес е да направите всичко възможно, за да не допуснете немците да ме унищожават.“
	На втория ден от операцията Жуков включи 1-ва и 2-ра гвардейска танкова армия, които тръгнаха на запад с невиждана скорост, като смазваха немските войски и нарушаваха не само комуникациите, но и връзката. Германският Генерален щаб не можеше да доложи на фюрера какво точно става на фронта.
	На 17 януари в донесение до върховния главнокомандващ командването на 1-ви белоруски фронт съобщи: „След като подвижните войски предприеха дълбок обходен маньовър и заобиколиха варшавската групировка на противника, а после обкръжиха от север и от юг общовойсковите армии, след като 1-ва армия на народната Полска войска, поддържана от масираните удари на авиацията, нанесе едновременно с това удар, на 17.І.45 г. войските от 1-ви белоруски фронт превзеха столицата на Полската република — град Варшава.“ Народната Полска войска получи възможност да влезе в града. На 21 януари щабът на 1-ви белоруски фронт докладва на Й. В. Сталин: „На 19 януари улиците и площадите на града бяха разчистени от мините, за да може да мине парадът на народната Полска войска. Хората, както и бойната техника, участвали в парада, не пострадаха от мините.“
	След няколко дни командването на фронта доложи на Й. В. Сталин: „Немците са превърнали столицата на Полша в развалини. Най-големите промишлени предприятия са заличени от лицето на земята. Жилищните сгради са взривени или опожарени. Икономиката на града е разрушена. Десетки хиляди жители са унищожени, останалите са били прогонени. Градът е мъртъв.“
	През това време много по на запад от Варшава 1-ви белоруски фронт се бе изравнил с 1-ви украински фронт и продължаваше стремително да напредва с боеве на запад. Как стана така, че по пътя си от Висла до Одер танкистите от 1-ви белоруски фронт бяха постигнали най-високи темпове на напредване през цялата Отечествена война — понякога до 100 километра в денонощие?
	В края на 1945 г. Г. К. Жуков се връща към това сражение и казва: „По план включвахме танковете в пробива на третия ден от операцията, като не забравяхме, че трябва да ги въведем с възможно най-малки загуби, т.е. да обработим полосата за въвеждането им в пробива възможно най-добре. За тази цел привличахме артилерийските средства и над 1000 танка от непосредствената поддръжка на пехотата. Между действията на общовойсковите и танковите армии имаше два дни… Готвехме се за сериозна съпротива и в този бой се надявахме на добре съгласуваното взаимодействие, особено на тактическото, така че ако противникът окаже сериозна съпротива и успее да прехвърли допълнителни сили към мястото на пробива, да не излагаме на риск танковите армии, като ги включваме безразсъдно, в боя, а да смажем противника с нашия артилерийски натиск. Разполагахме с достатъчно артилерия и запаси от снаряди и в началния етап смятахме да разгръщаме постепенно операцията. Стана така, че нервите на противника, неговите физически и морални сили не издържаха на удара. Той се поддаде на нашия удар по-бързо, отколкото бяхме предполагали. При тези условия не можехме да следваме слепешката плана.
	След пробива залагахме най-вече на подвижните войски. Имахме около 4000 танка и СУ — това беше много голяма сила. Този бронетанков таран тръгна напред след разгрома на непосредствената тактическа отбрана и разчисти пътя на общовойсковите армии.
	При организирането на действията не следвахме шаблона, тъй като не искахме най-вече да бъдем излъгани. Самите ние бяхме осъществили сериозни мероприятия за дезориентиране на противника, но все пак не бяхме сигурни, че той няма да ни противопостави свой план и да се опита да ни излъже. Провеждахме всички тези мероприятия за дезориентиране на противника, за да скрием от него огромната групировка, наброяваща 4000 танка, над 10 000 артилерийски цеви, кавалерийски корпуси и многочислени съединения от общовойсковите армии. Нямах пълни гаранции, че ще постигнем оперативно-тактическа внезапност, затова предвиждах най-лошото и разпределях силите именно на тази основа. Противникът можеше да определи не само посоката на нашия удар, той можеше да се досети и за силата му, а тя беше главното. Посоката не е толкова съществена, важно е да предвидиш силата на удара и своевременно да подготвиш сили, които да му противодействат. Не можехме да разчитаме, че противникът ще се окаже толкова тъпоумен, та да не разбере за подготвящата се операция. Такава гаранция не можеше да даде нито един командващ, нито един щаб.“
	Рано сутринта на 16 януари. Магнушевският плацдарм е вече в тила на съветските войски, напреднали на запад. Раздава се глух тътен — загряват моторите на машините на 2-ра гвардейска танкова армия. Над 850 танка и самоходни оръдия! Жуков лично инструктира командирите на челните армейски отряди — напред и само напред! И да се откъснат танковете на 100 километра от основните войски, не бива да спират. Не бива да допускат, казва маршалът, противникът да заеме подготвените рубежи!
	Виелица, пронизващ вятър. Минават на колони огромните коли, потеглили на запад. Земята трепери — движи се бойната техника на 1945 г. — тежките танкове ИС, 152-милиметровите самоходни оръдия. Грохотът е такъв, че трябва да крещиш в ухото на човека до теб. Лесно е да се каже — да се включат в действие! Това означава те да изминат около 20 километра, за да настигнат пехотата през осеяното със снарядни ями бойно поле. По разчистените разминирани пътища, подготвени от беззаветните труженици на войната сапьорите.
	Войските приветстват стоманената лавина, която ги изпреварва. Танковата армия се впуска в сражение през редиците на настъпващата общовойскова армия, а това означава, че в полоса, широка малко повече от десет километра, са разположени над 100 хиляди души, повече от 2,5 хиляди оръдия, хиляди коли, каруци.
	Към края на 16 януари 2-ра гвардейска армия вече бе изминала с бой около 90 километра. Вечерта щабът на армията е застигнат от заповед на Жуков: да ускори напредването, войските да излязат на набелязания рубеж не на 18, а на 17 януари. Значи 100 километра за половин ден! Жуков подчертава: „… При наличието на благоприятни условия!“ За съжаление не успяха. Немците бяха взривили мостовете на Бзура. Но съветските части не се бавиха много, построиха преправи и както казваха танкистите, „колкото по-напред, толкова по-близко до победата“.
	Още сто километра за два дни! Хората работят неуморно, но машините спират, нужно е гориво, техническо обслужване. През нощта на 20 януари нова заповед: до вечерта на 22 януари частите да изминат още 150 километра. „Едва там — гласи нареждането на Жуков — можете да предоставите време за технически преглед на машините и за попълване на запасите. Дотогава обстановката налага стремително да се движите напред.“
	Като изтласкваше хитлеристите от позициите и ги разгонваше, армията изпълни и тази заповед. Горивото пристигаше трудно от изостаналия тил, колоните автомобили със снабдяване често напредваха с бой, тъй като по пътя се натъкваха на разбити, но недоунищожени вражески части. Озлобени, с мрачна решимост немците бързаха към границите на райха и често се нахвърляха на лесната плячка — транспортните автомобили. Но напразно. Хитлеристите биваха изтласквани и съветските коли продължаваха нататък.
	По време на стремителното настъпление авиацията умело взаимодействаше с подвижните части. „В бойните редици на танковите армии — спомня си маршалът на авиацията С. И. Руденко — бяхме включили леки инженерни батальони и подразделения на батальоните за обслужване на летищата, които разполагаха със сили и средства да превземат летища, да ги охраняват, да изграждат нови писти, да осигуряват условия за кацане на самолетите, преди да е дошла пехотата.
	След като докладвах на командващия фронта, той заповяда на командирите на съединения, с които взаимодействаше авиацията, незабавно да ни помогнат при изграждането на писти. Дори две-три денонощия бяха за нас твърде дълъг срок: настъпващите щяха да заминат напред, авиацията щеше да изостане не само от подвижните войски, но и от пехотата.“
	Всяка оперативна директива, която Жуков дава през януари 1945 г. на танковите армии или корпуси, завършва с аналогичното във всички тези документи указание: „Тъй като е необходимо непрекъснато да преследваме противника и да не го оставяме да се организира за отбрана на новите рубежи, трябва да се вземат решителни мерки за изтеглянето на артилерията и тиловете и за своевременното попълване на запасите.“
	Когато след войната говори за тази операция, Жуков набляга: „Вероятно у някои се е създало впечатлението, че сме разполагали с толкова големи сили — артилерийски, танкови и други, че сме могли да направим пробива изобщо без пехота, че всичко е било така добре организирано, та силата не е играела никаква роля, и че е било без значение дали сме построили първия, втория, третия ешелон и дълбоко ешелонираните бойни редици като цяло. Трябва да отбележа, че другарите, които мислят така, се заблуждават. Съпротивата беше много сериозна, в тази операция ние понесохме големи загуби, 43 на сто от които бяха от куршумни рани и 0,1 на сто от рани с хладно оръжие. Щяхме ли да понесем такива загуби, ако съпротивата бе слаба и ние напредвахме с песен на уста? Боят беше многосложен, той не само се водеше с фронт, обърнат надясно, наляво и назад, но имаше и много случаи, когато нашите части също биваха обкръжавани и се сражаваха във вражески обръч. Сами разбирате, че когато фронтът ни бързо преследваше противника, разгромявайки пристигащите резерви и отстъпващите му части, някои наши части също попадаха в обкръжението на отстъпващите противникови части и на пристигащите резерви.“
	На 21 януари в подробно донесение до Сталин Жуков докладва: „Пред фронта поставям задачата до 30 януари 1945 г. да излезе на фронта на Валдау… Рунау, Грец.
	Дотогава танковите армии да са превзели районите: 2-ра гвардейска ТА — Берлинхен, Ландсберг; 1-ва гвардейска ТА — Швибус. Войските (особено артилерията} да се разгърнат на този рубеж, да бъдат изтеглени тиловете, да бъде оправена материалната част на бойните машини, да бъдат разположени 3-та ударна и 1-ва полска армия, сутринта на 1–2 февруари 45 г. настъплението да бъде продължено от целия фронт с непосредствена задача — частите да форсират в движение Одер, а след това да разгърнат стремителен удар към Берлин, като насочват главните сили в обход на Берлин от североизток, север и северозапад.“
	Вечерта на 22 януари танкистите, които за седем дни бяха напреднали с 350 километра, се сражаваха на 120 километра пред основните сили на фронта. През нощта срещу 23 януари Жуков ориентира командването на танковата армия: на северния бряг на р. Нетце и западния бряг на Одер врагът има силни укрепени полоси!
	„Ако изпреварим противника при заемането на тези позиции — нарежда Жуков, — ще си осигурим успешното и бързо провеждане на Берлинската операция. В случай че резервите на врага успеят да заемат посочените от мен позиции, Берлинската операция може да се проточи.“
	На 2-ра гвардейска танкова армия не й достигаше гориво. Събраха всичко, каквото можаха, напълниха резервоарите на един корпус — и напред! Корпусът се опитваше да изпревари врага, да не му позволи да се окопае на укрепените позиции. Вече бе преминал много укрепени рубежи, които бе превзел при минимална съпротива или изобщо без съпротива. Танковете препускаха покрай чудовищни дотове, от чиито амбразури може би ги гледаше смъртта. Но тя не ги застигна! Хитлеристите не успяха да заемат позициите!
	Танковете излязоха на р. Нетце. Къде, в коя посока да се прехвърлят? Жуков от щаба на фронта:
	— Форсирайте Нетце където и да е и се промъкнете през укрепения район.
	Разузнаването съобщи: на някои места хитлеристите вече са се окопали в укрепленията. Все пак съветските танкове откриха слабите места, прегрупираха се и сутринта на 26 януари форсираха Нетце. Бяха в Германия! Изви се виелица, видимостта беше няколко десетки метра. Под прикритието на виелицата танковете се устремиха към Одер. За удара се събра цялата танкова армия. Померанският вал бе преодолян! Противниковите ровове и минираните полета на врага не спряха пробива на стоманените грамади.
	На 29 януари 1945 г. Й. В. Сталин получи донесение, подписано от Жуков и Телегин: Вашата заповед — с мощен удар да разбием противостоящата на войските вражеска групировка и стремително да излезем на линията на полско-германската граница (от 1939 г. — бел. авт.) — е изпълнена.
	През седемнадесетте дни настъпателни боеве войските на фронта изминаха към 400 километра. Цялата западна част на Полша в полосата на 1-ви белоруски фронт бе очистена от противника, а полското население, потискано пет години и половина от фашистите, бе освободено.
	Със стремителното си напредване войските попречиха на хитлеристите да разрушат градовете и промишлените предприятия, железопътните линии и шосетата, както и да отведат и избият полското население… В селското стопанство бяха запазени конете, инвентарът, семената за посев и запасите от продоволствие. Повредите по железопътните линии и шосетата бяха незначителни. Превзет бе голям локомотиво-вагонен парк, който осигуряваше обслужването на военните и народностопанските нужди на полската държава… След като с помощта на Съветския съюз се освободи от фашистко иго и получи от Червената армия всички запазени след изгонването на немците богатства, полският народ „активно се бори за възстановяването на Полша“.
	А през това време настъплението продължаваше. В 10 часа сутринта на 31 януари танкистите форсираха Одер и започнаха да изграждат прочутия кюстрински плацдарм.
	Началник-щабът на 2-ра гвардейска танкова армия, генерал А. И. Радзиевски, обобщи резултатите на безпримерната операция на армията: „Зад нас беше пътят от Висла до Одер, изминат от нашата армия за 16 дни. Ако вземем линийка и измерим по карта разстоянието между полското градче Магнушев на Висла, откъдето бяхме поели, и немския населен пункт Киниц на Одер, ще получим разстояние, малко надвишаващо 500 километра. Но фактически бяхме изминали много повече: спидометрите на бойните машини показваха 1200–1400 километра. До Берлин оставаха по-малко от 100 километра.“
	Маршал Жуков нито за час не изпускаше от внимание челните отряди, които се движеха далеч пред основните войски на фронта. Особено ярко е запомнил той подвизите на челния отряд на 5-а ударна армия: 90 танка, 12 самоходни оръдия, 42 оръдия и минохвъргачки, 12 „катюши“ и стрелкови полк с 300 коли. Командирът на отряда, полковник Х. Ф. Есипенко, бе подредил умно своята „малка армия на колела“, в края на колоната бяха тежките танкове. Той прецени, че врагът няма да успее да спре отряда, но ще се опита да навакса пропуснатото — да го удари в тил.
	На 19 януари Есипенко потегли. За пет денонощия отрядът измина близо 400 огневи километра! Почти непрекъснати схватки с хитлеристите и ето, границата с Германия е пресечена. Съпротивата на врага рязко се усили, а в град Фридеберг отрядът се натъкна на каран. Щом танковете навлязоха в предателски спокойния град, притаилите се хитлеристи се нахвърлиха от всички страни към мъжествените воини. Те се надяваха, че Есипенко ще отстъпи назад, към приближаващите основни сили. Но стана това, което хитлеристите дори не си представяха — Есипенко се отскубна на запад и тръгна към Одер!
	„Макар загубите да не бяха много големи — писа за отряда на Есипенко членът на Военния съвет на 5-а ударна армия генерал Ф. Е. Боков, — хората бяха уморени. Безсънните нощи и постоянното напрежение си казваха думата и бойците заспиваха при първа възможност. Но те намериха твърдост да изпълнят още една заповед на командира на отряда: като пазят силите си, да заобиколят Ландсберг от север и със седемдесеткилометров скок“ да излязат на 31 януари на Одер.
	Воините на Есипенко се свързаха с 2-ра гвардейска танкова армия и прекосиха пеша Одер по тънкия лед. Не след дълго прехвърлиха и тежката техника и завзеха малък плацдарм. Съветските танкове, появили се на някакви си 68 километра от Берлин, бяха за немците гръм от ясно небе.
	Смаян, началникът на железопътната гара помоли Есипенко да пусне влака за Берлин, на което полковникът отговори подчертано учтиво: „Съжалявам, господин началник на гарата, но е невъзможно да го направя. Ще се наложи пътническите влакове за Берлин да бъдат спрени за малко, поне до края на войната.“ Няма сцена, завършила с гръмкия смях на бойците и командирите, които се бяха струпали наоколо. С оцапани с масло комбинезони и полушубки, измъчени, с почервенели хлътнали очи, те бяха безкрайно щастливи. А край тях бяха спрели танковете и самоходите, с които войниците бяха готови да продължат похода към Берлин.
	През нощта срещу 2 февруари на Одер излязоха частите на 1-ва гвардейска танкова армия. В 15,00 часа на 2 февруари челните танкови бригади на армията форсираха Одер. На 3 февруари частите на 8-а гвардейска армия форсираха реката в района на Гериц.
	Това, че съветските войски форсираха Одер — последната голяма водна преграда пред Берлин, вбеси хитлеристкото ръководство. Врагът трескаво събираше резерви в стремежа си да изтласка от плацдарма съветските части. Завързаха се изключително тежки боеве. Фашистите атакуваха с фанатична упоритост, без да се интересуват от загубите. Сред атакуващите имаше какви ли не хора — войници от вермахта и есесовски убийци, юноши и старци от „гренадирските дивизии“, курсанти от столичните военни училища и полицаи. Сбирщина. Но те, както и танковите, и щурмовите оръдия, все още бяха много, а във въздуха кръжаха безброй вражески самолети.
	Така в края на петстотинкилометровото настъпление съветските войски бяха въвлечени в тежък бой. Жуков както обикновено прецени обстановката реалистично.
	Берлин бе пред тях и въпреки това през нощта срещу 4 февруари той заповяда:
C>
	„На 5-а ударна армия е възложена особено отговорна задача — да удържи заетия плацдарм на западния бряг на р. Одер и да го разшири поне с 20 км по фронта и с 10–12 км в дълбочина.
	Умолявам всички ви да разберете историческата отговорност на поставената задача и като я разясните на подчинените си, да изисквате от войските изключителна твърдост и доблест.
	За съжаление не сме в състояние да ви помогнем с авиацията, тъй като летищата са разкаляни и самолетите не могат да излитат. Противникът излита от берлинските летища, които са с бетонни писти.
	Заповядвам:
	1) Да се окопаете дълбоко в земята.
	2) Да организирате масиран зенитен обстрел.
	3) Да преминете към нощни действия, като всеки път атакувате с ограничена цел.
	4) През деня да отбивате вражеските атаки.
	Ще минат 2–3 дни и противникът ще остане без сили.
	Пожелавам на вас и на ръководените от вас войски да извоювате исторически важен успех, какъвто не само можете, но и сте длъжни да осигурите!“
C$
	На 8 февруари Жуков докладва на Сталин: „След като войските на фронта излязоха на р. Одер, авиацията на противника рязко се активизира. При добро време в масираните полети на авиацията, която прикрива Берлин, самолетите излитаха по 2800–3000 пъти на денонощие.“ Жуков моли в неговия фронт да бъдат прехвърлени две зенитни дивизии от 2-ри и 3-ти белоруски фронт, срещу които „противниковата авиация не проявява активност“. Сталин дава нужното разпореждане.
	На плацдарма съветските бойци и командири, забравили за смъртта, не само не отстъпиха нито метър земя, но и изтласкаха врага. Жуков очакваше плацдармът да бъде разширен по фронта „поне“ с 20 километра. Бесните атаки на врага имаха само един резултат — плацдармът бе разширен с 44 километра!
	Най-популярното по онова време американско списание „Лайф“ посвети почти изцяло броя си от 12 февруари 1945 г. на статията „Жуков“. Описвайки, невинаги точно, разбира се, дългия път на пълководеца още от Халхъйн Гол, списанието се спира на събитията, приковали вниманието и смаяли целия свят — настъплението на съветските войски от Висла до Одер. Общият тон на статията е безкрайното учудване от мощта на Съветския съюз в края на войната:
	„Като заобикаляше възлите на отбрана и оставяше да ги ликвидират тиловите части, през първите 18 дни на кампанията Жуков измина със своите танкови авангарди и моторизирана пехота по блатистата и гориста местност над 300 мили — рекордна бързина, значително по-голяма от темповете на настъпление на немците през 1941 година… С бързото си настъпление Жуков накара англичаните да се шегуват, че той бърза да освободи островите в Ламанша, превзети от немците… Веднъж лорд Бивърбрук отбеляза, че през тази война комунизмът е дал най-добрите генерали. Жуков е комунист. Той не вярва в бога, но затова пък вярва в историята, в прогреса, в благоприличието. В името на това, в името на своето семейство, на своята жена и деца, на Русия той води тази победоносна война…
	Каквото и да се случи през близките седмици, Георгий Константинович Жуков ще влезе в историята като един от най-големите пълководци на Втората световна война. Сега Сталин му е поверил поста командващ елитните войски на Червената армия в централния сектор на Източния фронт и явно му е определил ролята на завоевателя на Берлин…
	Неговите успехи нямат равни в сегашната война. Нито сред съюзните армии, нито в германската армия ще откриете генерал, който да се мери с Жуков.“
	Такова бе мнението, във всеки случай публично изказаното, в САЩ — тогава съюзник на СССР.
	Горе-долу по същото време Гьобелс, който остана докрай верен на Хитлер, злобно записва в дневника си в Берлин: „Нито една наша военна операция в последно време, колкото и добре да е подготвена, не се увенча с успех. Сталин има всички основания да поздрави съветските маршали, които проявиха изключителни военни способности.“
	Съветските войски, заели западния бряг на Одер, предвещаваха близкия край на фашистката нощ.


>>	„Да унищожим фашисткия звяр в бърлогата му!“

	С такива плакати бяха посрещнати съветските войски на германската граница. Челните съветски части ги слагаха веднага щом съветските войници прекрачеха границата на Германия с Полша. Плакатите призоваваха: „Бойци и командири! Ние навлизаме в територията на Германия. Напред към Берлин!“
	На 26 януари Военният съвет на 1-ви белоруски фронт внесе в Ставката следното предложение: след като частите му форсират Одер, да се изтеглят изостаналите войски, да попълнят запасите от боеприпаси и гориво и на 15–16 февруари да превземат „със стремителен скок Берлин“. На 27 януари Ставката прие това предложение. Тогава Жуков не се съмняваше, че то е реално: Берлин беше относително слабо прикрит и съединенията, набързо сформирани и прехвърлени срещу 1-ви белоруски фронт, едва ли щяха да издържат на челен удар по посока към града.
	Тази операция обаче не бе проведена. На военнонаучната конференция, състояла се в края на 1945 г., Г. К. Жуков обясни изчерпателно защо са се отказали от нея:
	— Искам да отговоря на изказването на др. Енюков (представител на Генералния щаб на Червената армия, генерал-майор — бел. авт.). Очевидно някои другари не са съвсем наясно за целесъобразността на различните мероприятия на командването по време на операцията. Той каза, че със средствата, с които е разполагал, фронтът е могъл да стигне до Берлин. Разбира се, по онова време Берлин нямаше силно прикритие. На западния бряг на р. Одер противникът имаше само отделни роти, батальони, отделни танкове, следователно по Одер все още не съществуваше истинска вражеска отбрана. Това се знаеше. Можехме да пуснем танковите армии на Богданов и Катуков (2-ра и 1-ва гвардейска танкова армия — бел. авт.) право към Берлин, те можеха да стигнат града. Друг въпрос е, разбира се, дали щяха да го превземат, трудно е да се каже. Но трябваше да устоим на изкушението, а това не беше лесно. Командирът не бива да се главозамайва дори при успех. Вие мислите, че др. Чуйков не е искал да се спусне към Берлин или пък Жуков не е искал да превземе Берлин? Можехме да тръгнем към Берлин, можехме да хвърлим подвижните войски и да се приближим към града. Но, другарю Енюков, нямаше да можем да се върнем, тъй като противникът лесно щеше да прегради пътищата ни за отстъпление. Противникът лесно щеше да пробие нашата пехота с удар от север, да излезе на преправите на р. Одер и да постави войските на фронта в тежко положение. Още веднъж подчертавам, че трябва да умеем да се владеем и да не се поддаваме на изкушения, в никакъв случай да не бъдем авантюристи. В решенията си командирът винаги трябва да следва здравия разум.
	Именно през тия дни бяха получени сведения за голяма концентрация на противникови войски по на север — в Померания. Тази групировка бе надвиснала застрашително над оголения десен фланг на фронта. Още на 23 януари немските войски в Померания и край Берлин се сляха в групата армии „Висла“. За неин командващ Хитлер бе назначил Химлер, шефа на СС и на всички наказателни органи в райха.
	Фюрерът, който дори тогава все още не се бе отърсил от химеричните си илюзии за „силата“ на националсоциалистическата идеология, вярваше, че единственият му изход, обещаващ успех, е да назначи там палач на палачите за командващ. През 1976 г. Дж. Тоуланд, може би най-влиятелният днес изследовател на живота на Хитлер, пише за тези действия на фюрера: „Тази извънредна група армии беше предназначена да спре главния удар, нанасян от маршал Г. К. Жуков. Гудериан смяташе назначаването на Химлер за лудост, но Хитлер посочи — райхсфюрерът е единственият човек, способен да организира бързо армията, само като чуят името му, войските ще се вдъхновят за борба докрай.“ Но отдавна вече беше минало времето, когато фашистките лозунги и техните живи въплъщения вдъхновявана вермахта…
	И така във все по-тъмната нощ на фашисткия райх Хитлер хвърли срещу Жуков последния си коз — Химлер, който щял да поведе войната наистина по нацистки. Как по-точно? Химлер веднага постави часови по левия бряг на Одер — да убиват всеки, който се опита да прекоси под натиска на Червената армия реката. „Но дори тия мерки не накараха тълпите изтощени, загубили оръжието си войници да спрат огромните танкове на Жуков“ — казва Ю. Торвалд в книгата си „Разгромът на Изток“ (1980). Тъкмо тогава Химлер с глутницата есесовски генерали, които бе довел в щаба в Померания, разработи плана, разкрит от Жуков: да удари във фланг откъм север 1-ви белоруски фронт.
	Първоначално Жуков смяташе, че ще успее да премахне заплахата съвместно със съседния 2-ри белоруски фронт. На 31 януари Жуков изпрати донесение в Ставката:
C>
	„1. Вечерта на 31 януари, след като левият фланг на 2-ри белоруски фронт изостана много от десния фланг на 1-ви белоруски фронт, фронтът вече е широк 500 километра.
	Ако левият фланг на К. К. Рокосовски продължава да стои на едно място, противникът безусловно ще предприеме активни действия срещу разтегнатия десен фланг на 1-ви белоруски фронт.
	Моля да заповядате на Рокосовски незабавно да атакува на запад 70-а армия поне в отстъп зад десния фланг на 1-ви белоруски фронт.
	2. Моля да задължите др. И. С. Конев да излезе възможно най-бързо на р. Одер.“
C$
	В спомените си Жуков ще отбележи лаконично: „На това донесение не получихме бърз отговор и конкретна помощ от Върховния.“
	2-ри белоруски фронт, чиито основни сили бяха задействани в Източна Прусия, започна исканото от Жуков настъпление на 10 февруари. Но той напредваше бавно и за 10 дни измина само 50–70 километра.
	Хитлеристите се биеха на живот и смърт. Колкото до 1-ви украински фронт, едва в края на март неговите войски успяха да смажат вражеската съпротива и да излязат на р. Найсе, тоест там, докъдето бе напреднал 1-ви белоруски фронт.
	Стана така, че намерението на Г. К. Жуков да превземе Берлин в средата на февруари не бе осъществено и войната се проточи с още няколко месеца. И защо? Може би Жуков не бе преценил добре ситуацията? Не, от военна гледна точка той беше абсолютно прав, изхождайки от положението в началото на януари. В щаба на 1-ви белоруски фронт тогава преценяваха перспективите за завършване на въоръжената борба в Европа, следвайки военната логика — Германия е притисната между два фронта. Колкото и вяли да бяха бойните действия на запад, хитлеристите бяха принудени да държат там определени сили. Но се намеси политиката: и действията на Хитлер, и позицията на западните съюзници на СССР внесоха резки промени в положението на Източния фронт.
	Ставката не отговори бързо на донесението на Жуков от 31 януари, тъй като точно по това време Сталин се готвеше за историческата конференция на ръководителите на правителствата на СССР, САЩ и Великобритания, свикано в Ялта от 4 до 11 февруари. На нея съветската делегация изтъкна, че след като от запад са прехвърлени немски войски, „на нашия фронт могат да се появят още 35–40 дивизии“. Следователно трябваше да се ускори преминаването на съюзните войски в настъпление на Западния фронт. Желателно бе това да се направи „през първата половина на февруари“.
	Ръководителите на САЩ и Великобритания заявиха, че ще го сторят. Те оценяваха високо подвизите на Червената армия от началото на 1945 г., казаха добри думи за тях и на конференцията, а малко след нея на 23 февруари 1945 г. Чърчил заяви публично пред целия свят по случай Деня на Червената армия: „Червената армия празнува двадесет и седмата си годишнина с триумф, който предизвиква безграничното възхищение на нейните съюзници и реши участта на германския милитаризъм. Бъдещите поколения ще признаят, че са длъжни на Червената армия също така безусловно, както го правим ние, които доживяхме да бъдем свидетели на тия велики победи.“ С не толкова гръмки фрази Рузвелт изрази същото мнение.
	Хитлеристите знаеха за конференцията в Ялта, участниците в която оповестиха решимостта си да ликвидират фашизма. Берлин обаче съдеше за позицията на Запада по делата. Той не беше забравил миналото — протакането с „втория фронт“ — и виждаше настоящето: американо-английските войски явно не бързаха. Германското разузнаване бе заловило директива на Обединения комитет на началник-щабовете на САЩ и Великобритания, издадена на 24 януари 1945 г. от американския и британския командващ в Европа: „Съветският съюз постигна на Изток успехи, каквито англо-американското командване не очакваше. В случай че те продължат да напредват бързо на запад, може да се създаде обстановка, която е крайно нежелателна за правителствата на САЩ и Великобритания… Нашите военни мерки трябва да бъдат такива, че да дадат на немците възможност да заздравят Източния си фронт, което може да бъде постигнато главно чрез отслабване на Западния им фронт.“
	В директивата се подчертаваше, че е нужно „руснаците да бъдат заблудени“. Бомбардировъчната авиация на САЩ и Великобритания получи заповед да разруши от въздуха железопътните възли в Централна и Източна Германия и с това уж да помогне на съветските войски, а всъщност да затрудни напредването им на запад. В края на януари Хитлер и приближените му обсъдиха перспективите на войната и единодушно стигнаха до извода: пред лицето на настъпващата Червена армия САЩ и Великобритания всеки момент ще протегнат ръка на Германия.
	Хитлеристите оставиха на запад части, отговарящи на някакви си 26 дивизии, и хвърлиха всичко на Източния фронт. На южния фланг край езерото Балатон те дори започнаха контранастъпление. На северния в средата на февруари последва контраударът в Померания, предвиден от Жуков. Боевете на съветско-германския фронт избухнаха с нова сила. На германските войници им внушаваха: трябва да се държат, докато се появи митичното „оръжие чудо“, а на офицерския корпус допълнително се разясняваше, че колкото по-упорито вермахтът се съпротивлява срещу СССР, толкова по-скоро САЩ и Великобритания ще се притекат на помощ на райха и ще започне съвместната им борба против болшевизма.
	Тези замисли имаха химеричен характер, от тях лъхаше безумие, но рязко нарасналата съпротива на фашистката армия беше факт. Операциите на 1-ви и 2-ри белоруски фронт в Померания продължиха почти два месеца — до края на март. Жуков ръководеше своя фронт предпазливо, без да забравя, че врагът може всеки момент да се опита да се нахвърли върху кюстринския плацдарм на Одер. Въпреки отчаяната си съпротива най-силната групировка в Померания бе разгромена. Хитлер свали Химлер от поста командващ групата армии „Висла“ и изгони началника на Генералния щаб Гудериан.
	С тези сражения в началото на пролетта бе напълно освободена Полша. В боевете за нейната свобода и независимост паднаха над 600 хиляди съветски воини. В героични сражения главно в Померания Полската войска изгуби 26 хиляди убити и безследно изчезнали.
	Спомняйки си за Съветската армия, която през 1945 г. носеше свобода на народите от Европа, маршал И. С. Конев пише: „Велико нещо е опитът от войната. Войниците, започнали да воюват през 1941–1942 г. край Москва, в степите на Украйна, край Сталинград, сега се приближаваха към Берлин. Те бяха достойни за славата на приказните богатири на Суворов и дори може би ги превъзхождаха… С такива войници можехме да превземем не само Берлин — с тях можехме да щурмуваме и небето.“
	През 1941 г. комунист бе всеки девети воин, а сега, в края на войната — всеки четвърти.


>>	Щурмът на Берлин

	В средата на април войските на 2-ри белоруски фронт излязоха на източния бряг на Одер при Балтийско море и подсигуриха северния фланг на 1-ви белоруски фронт. На южния фланг на съветско-германския фронт от хитлеристите бяха очистени Унгария и по-голямата част от Чехословакия, в боевете в Австрия бе освободена Виена.
	Главна и крайна задача на Червената армия си оставаше превземането на Берлин. От края на ноември 1944 г. Жуков непрекъснато работеше върху плана за превземането на столицата на Германия. През март 1945 г. два пъти го викаха в Ставката за уточняване на подробностите от грандиозната операция. Сталин запозна маршала с решенията от конференцията в Ялта, на която бяха утвърдени границите на окупационните зони в Германия — след войната Берлин трябваше да остане в съветската зона, а също така със съгласуваната линия в Германия, където предстоеше да се срещнат съветските и съюзните войски. По време на конференцията в Ялта съветските войски бяха на около 70 километра от Берлин, а англо-американските — на 500 километра. Въпреки обещанията си западните съюзници не бързаха да настъпват. Положението се измени едва в края на март: след като форсираха Рейн, съюзниците на СССР започнаха доста бързо да напредват. Генерал Айзенхауер съобщи в Москва, че смята да поеме към североизточните и югоизточните райони на Германия, а на берлинското направление да спре на съгласуваната линия, минаваща по Елба.
	Когато Ставката получи това съобщение, си спомня Жуков, „Й. В. Сталин се изказа за Айзенхауер като за човек, който си спазва задълженията. Това мнение излезе преждевременно.“ Бързо се изясни: командването на западните съюзници водеше войските си и към Берлин, като се надяваше, ако обстоятелствата позволят, да превземе столицата на Германия.
	Това беше стара история. Още когато подготвяха нахлуването в Европа, върховните щабове на САЩ и Великобритания разработиха план за превземането на Берлин с въздушнодесантните войски, наричан последователно ту операция „Рънкин“, ту дело „С“, ту операция „Талисман“ и накрая, от ноември 1944 г., получил названието операция „Еклипс“. Първоначално се предвиждаше десант на три въздушнодесантни дивизии, в случай че Германия претърпи внезапен военен крах. Планът постепенно се променяше в зависимост от новата военна обстановка. През 1945 г. вече се предвиждаше дивизиите, съставящи 1-ва въздушнодесантна армия, да предприемат десант в момента, когато сухопътните войски на САЩ и Великобритания се приближат на „разумно“ разстояние към Берлин.
	За тази операция в дълбока тайна се готвеха 20 хиляди войници, които трябваше да бъдат прехвърлени в Берлин с 1500 транспортни самолета и с над 1000 безмоторни самолета. Щяха да ги прикриват 3000 изтребителя. Кога? Трудно е да кажем точната дата. За ориентир можем да посочим: американската тайна агентура от Управлението на стратегическите служби, разположена в Берлин, бе предупредена — войските на САЩ и Великобритания ще дойдат в града към средата на април. Но това не беше всичко. Москва научи, че хитлеристите се опитват да влязат в контакт със САЩ и Великобритания, след като тайно от Съветския съюз са се споразумели с тях. На 12 март между правителствата на СССР и САЩ започна остра преписка по този повод. Към края на месеца в нея се включи и Рузвелт, който се опитваше да убеди Сталин, че не е имало никакви преговори с хитлеристите. Но, както отбелязва Жуков, „предвид безнадеждното положение на германските войски можехме да очакваме, че хитлеристите ще прекратят съпротивата на запад и ще отворят на американските и английските войски пътя към Берлин, за да не го дадат на Червената армия“.
	На съвещанията, свикани в края на март 1945 г. от Ставката, Сталин запозна Жуков с документите, получени от съветското разузнаване. От тях, както изтъква Жуков, личеше, „че бе твърде вероятно хитлеристите да отворят на съюзните войски пътя към Берлин“.
	Тези документи неизбежно бяха сравнявани на съвещанията с онова, което ставаше на Западния фронт — войските на западните съюзници практически не срещаха съпротива, ако не се смятат отделните схватки, когато те се натъкваха на части под командването на фанатични нациста. Американецът К. Райън, издал в средата на 60-те години книгата „Последната битка“, посочва: американо-английските армии, които през април 1945 г. се придвижваха в Германия, възлизаха на 4 600 хиляди души. „А на Западния фронт — продължава той — вече почти нямаше германска армия… Макар че тук се числяха 60 дивизии, всяка от тези дивизии съществуваше само на хартия и наброяваше не повече от пет хиляди души, лошо подсигурени, без боеприпаси, гориво, транспорт, артилерия и танкове.“
	Ето и съотношението — 4 600 хиляди души във войските на съюзниците и приблизително 300 хиляди в немските войски пред тях. „И се получава така — пише Сталин на Рузвелт на 3 април 1945 г., — че сега немците всъщност са прекратили войната на Западния фронт срещу Англия и Америка. Наред с това те продължават войната с Русия — със съюзника на Великобритания и САЩ.“
	Сталин изтъква: „Колкото до моите военни колеги, въз основа на данните, с които разполагат, те са убедени“, че немското командване на Запад се е съгласило • „да открие фронта и да пусне на изток англо-американските войски“.
	То се знае, че в отговора си до Сталин Рузвелт го отрече, като изрази „крайното си негодувание“ по повод „на това отвратително превратно описание на моите действия или на действията на моите подчинени“.
	В книгата „Последният герой“ (1982) за генерал Донован, „баща на ЦРУ и приятел на Рузвелт“, американският изследовател А. Браун цитира изложените по-горе думи на Сталин и казва: Сталин „беше много близо до истината“. И въз основа на документи, от които съвсем наскоро е била премахната поверителността, авторът проследява интригите на Донован с началника на германския Генерален щаб Гудериан и фелдмаршал Рундщед, които „бяха готови да отворят Западния фронт за армиите на Айзенхауер“. Но те не успяха — през март Хитлер ги свали и двамата. Но продължаваха да действат техните единомишленици.
	Макар че тогава интригите на американското разузнаване не можеха естествено да бъдат известни докрай, картината като цяло беше ясна.
	Всичко това повеляваше властно: не бива да се протака! На 2 април 1945 г. Сталин подписа в присъствието на Жуков директива до 1-ви белоруски фронт: „Подгответе и проведете настъпателна операция за превземането на столицата на Германия, град Берлин, и най-късно на дванадесетия-петнадесетия ден на операцията излезте на река Елба.“ Начало на операцията — 16 април.
	Едновременно с това малко по` на юг 1-ви украински фронт започваше настъпление; 2-ри белоруски фронт, който още нямаше готовност, трябваше да атакува на 20 април. „Разбира се — подчертава Жуков, — за предпочитане беше да изчакаме още пет-шест денонощия и всичките три фронта да започнем едновременно Берлинската операция, но предвид създалата се военнополитическа обстановка Ставката не можеше да отлага операцията за по-късно.“ Западните съюзници се промъкваха към Берлин. Съпротивата на хитлеристите на запад продължаваше да бъде символична.
	На 8 април Айзенхауер посети челните щабове на американските армии, разположени на берлинското направление. Както научаваме от „Военачалниците на Айзенхауер“ (1981), последният труд на американския изследовател Р. Уигли, командирът на дивизията, поела към Елба, доложил нахално на Айзенхауер: „Ние вървим напред и ще влезем в Берлин. Нищо няма да ни спре.“ Айзенхауер отговорил: „Напредвай! Пожелавам ти да сполучиш във всяко едно отношение и дано никой не те спре!“ На 12 април дивизията излезе на Елба. След войната командирът на корпуса, в който влизаше дивизията, твърдеше: „Според мен можехме да стигнем Берлин преди руснаците, разстоянието до града беше съвсем малко. При темповете, с които напредвахме, щеше да ни трябва може би ден и половина. От немска страна не срещахме съпротива. Съпротива просто нямаше.“
	Но какво все пак се случи? На 13 април американската дивизия, устремила се към Берлин „както на неделен излет, без нито един изстрел“, прехвърли няколко батальона през Елба. Но скоро се натъкна на немски младежи — курсанти от военните училища. Зелените войници не бяха посветени естествено във висшата стратегия на хитлеристкото ръководство и не знаеха, че трябва да предават територията на запад и да се отбраняват на изток. Те видяха американците, значи врага — и в бой! Разчетите на разположените наблизо тежки зенитни оръдия чуха стрелба и на свой ред откриха огън по целите, разположени на суша. Шумотевица до небето! На 14 април, след като загубиха четирима убити и двадесет ранени, американците се изтеглиха на западния бряг на Елба. „Щом изтеглиха плацдарма на дивизията към Елба, тези младежи — недоволно пише Уигли за немските курсанти — отнеха на западните съюзници възможността да се прославят.“
	Незначителен по мащабите на войната сблъсък, който обаче озадачи върховното командване на САЩ и Великобритания.
	На 15 април Айзенхауер попита командващия американската група армии Брадли: колко жертви ще са необходими за превземането на Берлин? Брадли парира атаката: не по-малко от сто хиляди. От момента, когато бе открит „вторият фронт“, до края на войната в Европа американците загубиха всичко на всичко 135 хиляди убити. А сега още 100 хиляди! Брадли изхождаше от това, че ако напреднат към Берлин, американските войски ще се озоват право в тила на немските армии, сражаващи се с Червената армия. В неизбежната суматоха ще възникнат сблъсъци. А другото е ясно. Заедно със сътрудниците от своя щаб Айзенхауер потъна в мъчителен размисъл.
	На 16 април 1945 г. те бяха извадени от унеса си от мощното настъпление на Червената армия. Започна историческата битка, увенчала войната.
	В района на Берлин противникът разполагаше с над един милион души, с 10 400 оръдия и минохвъргачки, 1500 танкове и самоходни оръдия, с 3300 самолета. От съветска страна войските на трите фронта разполагаха с 2,5 милиона души, с 41 600 оръдия и минохвъргачки, с 6250 танкове и самоходни оръдия, със 7500 самолета. От тях на сравнително тесните участъци на пробива Жуков бе съсредоточил 68 стрелкови дивизии, 3155 танка, 22 хиляди оръдия и минохвъргачки. На километър от фронта, където се нанасяха решителните удари, се падаха над 300 цеви.
	1-ви белоруски фронт, който настъпваше с основните си сили от кюстринския плацдарм, трябваше да щурмува града, като изпрати танкови армии, които да го обкръжат от север и североизток. С него взаимодействаше 2-ри белоруски фронт. Настъпващият по на юг 1-ви украински фронт вървеше към Елба, готов, ако се наложи, да обърне танковите си армии към Берлин.
	За първи път от началото на войната съветските части трябваше да превземат такъв голям, силно укрепен град като Берлин, разпрострял се на 900 квадратни километра. Щабът на 1-ви белоруски фронт знаеше: Берлин всъщност е превърнат в крепост, а подстъпите към него източно от Одер са осеяни с мощни отбранителни съединения. Щабът направи всичко, за да изучи чрез разузнаване районите на предстоящото сражение. Бе изготвен точен макет на града и предградията, на който многократно се проиграваха и общият щурм, и отделните му фази.
	На 5 април в щаба на фронта, разположен в градчето Мендзехуд, бяха извикани всички командващи армии, членовете на военните съвети, командирите на корпуси. По стените на помещението имаше закрити с плат карти. Тихи разговори в залата, където се бяха събрали около сто генерали и офицери. Движението и шумът заглъхнаха. Жуков огледа притихналата зала и тихо, с делничен тон каза:
	— Другари! Извиках ви тук, за да ви съобщя заповедта на другаря Сталин.
	Мъртва тишина. Жуков продължи, като повиши глас:
	— Върховният главнокомандващ, маршалът на Съветския съюз другарят Сталин заповяда на войските от нашия фронт да преминат в настъпление на берлинското направление, да обкръжат столицата на фашистка Германия Берлин, да разгромят и унищожат силите на врага и да развеят над Берлин победното знаме!
	Залата избухна в аплодисменти. Всички се изправиха. Бясно ръкопляскаше от първия ред генерал Чуйков, генерал Богданов аплодираше, вдигнал ръце над главата си. „Щастливи, неповторими мигове — е записал един очевидец, — мигове, за които бяхме мечтали край Москва, край Сталинград, край Тула и Ленинград, в Кавказ и на Днепър, на Буг и Висла!“
	Жуков изчака, без да прекъсва аплодисментите, които продължиха няколко минути. И на въпроса!
	Както винаги, маршалът обясни подробно задачите на фронта, на частите и съединенията. Проведе командна игра на откритите сега карти и макети на Берлин. Съвещанието продължи два дни, а след това участниците в него заминаха за армиите, корпусите и дивизиите и проведоха в тях подробни игри. Жуков посети много от тях, като изискваше задачите на настъплението да бъдат изяснени точно.
	Въз основа на указанията на ЦК на партията и директивата на Ставката сред войските бе разгърната голяма политическа работа. Ставаше въпрос за реда и дисциплината във войските, за това, как ще се държат те на немска земя. В навечерието на настъплението Г. К. Жуков и генералите К. Ф. Телегин, С. И. Руденко, В. И. Казаков подписаха обръщението на Военния съвет на фронта към военните. То започваше така: „Другари по оръжие!“, припомняше, че на „руските воини не им е за пръв път да превземат Берлин“ и призоваваше: „Дойде време да направим равносметка на страшните злодейства, извършени от хитлеристките престъпници на наша земя, и да накажем убийците… Със славните си победи, а също така със своята кръв си спечелихме правото да щурмуваме Берлин и първи да влезем в него, първи да произнесем страшната, безпощадна присада на нашия народ над немските завоеватели… Напред към Берлин!“
	Военният съвет призова воините, мнозина от които бяха загубили през войната роднини и близки и бяха видели пепелищата на разрушените от фашистите градове и села, да не забравят своята висока мисия. „Воинът от Червената армия никога няма да потъпче достойнството си на съветски гражданин — се подчертаваше в обръщението. — Нашият народ няма да ни упрекне, че сме били милозливи към врага. Но ние ще направим това така, че още по-ярко да блесне нашата воинска слава, за да лети още по-бързо по света радостната новина за Червената армия Освободителка като за армия на могъщия съветски народ, спасила народите от хитлеристкото робство.“
	Нощта срещу 16 април командирите четат обръщението на Военния съвет по траншеите, като обикалят групите бойци. В блиндажите се свикват кратки митинги, на които се държат пламенни речи. Бойците по предните окопи тихо предават:
	— Внимание! Мирно! Носят нашето бойно знаме!
	Носят разветите знамена на частите. Пред знаменосците са командирите на полковете и техните заместници по политическата част. Последни минути. Бойците мълчаливо се прегръщат, заклеват се никога да не забравят семействата на загиналите.
	Три минути преди артилерийската подготовка Жуков се качи на разположения на едно възвишение наблюдателен пункт на командващия 8-а гвардейска армия В. И. Чуйков. От него местността се виждаше отлично.
	В три часа след полунощ земята затрепери — започна артилерийската подготовка. Тя не можеше да се опише с думи: от 1236 хиляди мини и снаряди, които 1-ви белоруски фронт изстреля през първия ден на операцията, 500 хиляди се изсипаха върху врага за двадесет и петте минути на тази подготовка. Командващият фронта Жуков нарочно бе предвидил тя да е нечувано интензивна и кратка, за да зашемети врага. Хитлеристите веднага понесоха големи загуби: два дена преди атаката те бяха отразявали съветските полкове и батальони, които при поддръжката на танковете провеждаха разузнаване с бой. По време на разузнаването съветските войски се бяха вклинили на места на няколко километра в първата линия на противниковата отбрана. През нощта изтеглените към предната линия немски части попаднаха под съкрушителен огън.
	Още не бяха замлъкнали оръдията, когато блеснаха 143 зенитни прожектора, разположени през 200 метра на участъците на пробива. Светлината им улесни пехотата и танковете в тяхното напредване и хвърли в смут хитлеристите, решили, че руснаците имат ново оръжие, от което могат да ослепеят. Още през нощта стотици бомбардировачи атакуваха цели навътре във вражеската отбрана, а със зората над бойното поле надвиснаха съветските бомбардировачи и щурмови самолети. Само през първото денонощие на операцията самолетите излетяха 6550 пъти!
	Първата и втората линия на вражеската отбрана бяха буквално заличени от лицето на земята и бяха превзети. Жуков следеше развоя на боя от командния пункт на 8-а гвардейска армия на Чуйков. Гвардейците се приближиха към Зееловските височини, разположени на 12 километра от предната линия. Жуков повика командващия армията Чуйков.
	— Изкажете благодарност на гвардейците — каза маршалът. — Наредете артилерията да поддържа атаката на височините. Без артилерия не започвайте атаката.
	Жуков виждаше през бинокъла как напредват гвардейците сред кълбата дим и прах, зад стената от взривове. Докладваха му: противникът упорито се съпротивлява в населения пункт Кичел.
	— Какво е решението ви? — попита маршалът.
	— Да го обработим с авиацията…
	— Не да го обработите, а да го заличите от лицето на земята. Авиацията да го унищожи пред очите на нашите бойци. Хората по-добре ще вървят напред.
	Само час, след като получи благодарността на Жуков, гвардейската дивизия издаде и разпространи из челните роти позив. „Маршал Жуков е доволен от нашите успехи — се казваше в него. — Командващият фронта благодари на всеки боец, на всеки офицер за това, че по време на настъплението се е държал геройски и се е сражавал умело. Напред, другари!“
	За войските благодарността на маршала бе голяма награда.
	Но още в 13,00 часа Жуков разбра, че частите няма да успеят да направят пробив в рубежите на врага на Зееловските височини. Стръмните склонове на височини, те се бяха изпречили като зловеща стена пред атакуващите. Хитлеристите ги нарекоха „Ключът за Берлин“ и неслучайно. Зееловските височини бяха осеяни с най-различни укрепления. Много трудно беше немските огневи точки, които не се виждаха от земята, да бъдат унищожени.
	В Москва напрегнато очакваха новини за хода на боя. Жуков знаеше и разбираше това. От какво бе породена тази ожесточена съпротива? В два часа следобед той изпрати съобщение до началника на Генералния щаб Антонов и помоли да доложат на Сталин извадки от протокола на разпита на един редник от 712-а германска пехотна дивизия. Пленникът бе дал следните показания: „Трябва да удържим фронта на Одер при всички обстоятелства, на всяка цена, сражавайки се до последния човек. Не трябва да допуснем руснаците в Берлин дори ако американските танкове бъдат зад нас.“
	Жуков взе смело решение — да включи в сражението и две танкови армии. Те засилиха удара, но пробивайки дълбоко ешелонираната отбрана, понасяха много големи загуби. По-късно, след войната, Георгий Константинович признава, че вариантът за челно настъпление през Зееловските височини не е бил от най-добрите. Въпреки всички усилия отбраната на врага не бе проучена докрай от разузнаването. В самия разгар на боевете за височините Жуков съобщи на Сталин по телефона: „Колкото повече войски хвърли тук противникът срещу нас, толкова по-бързо ще превземем после Берлин, тъй като е по-лесно да разбием войските на врага в открито поле, отколкото в града.“
	Едва сутринта на 18 април Зееловските височини бяха превзети и чак на 19 април врагът започна да се отдръпва към външната линия на укрепения район на самия Берлин. На 20 април съветската далекобойна артилерия откри огън по града, а на 21 април войските на 1-ви белоруски фронт нахлуха в покрайнините му. Сталин заповяда към Берлин да бъдат насочени танковите армии на 1-ви украински фронт. На 25 април двата фронта затвориха обръча на обкръжението около Берлин.
	А в самия град бушуваше бой, тежък и кръвопролитен.
	Заповедта на Хитлер за отбраната на Берлин гласеше: „Къщите да се превърнат в крепости, железобетонните съоръжения — в опорни пунктове… Противникът да не се оставя и за миг на спокойствие, той трябва да бъде обезкървен и изтощен в сраженията за опорните пунктове… Предпоставка за успешната отбрана на Берлин е отбраната и на последния жилищен блок, на всяка къща, на всеки прозорец… Не е необходимо всеки защитник на столицата на империята да познава в детайли военното дело, много по-важно е всеки да бъде вдъхновен от фанатичното желание и воля за борба, да знае: целият свят следи с притаен дъх тази битка и битката за Берлин ще реши съдбата на войната.“
	Заповедта не остана само на книга, нацистките злодеи се биха до последно. Те можеха да бъдат сломени само с по-организиран бой, да бъдат смазани с огнената мощ на Червената армия, щурмуваща Берлин. „На частите и на подразделенията — спомня си Жуков — се даваха конкретни улици, площади, обекти. Зад привидния хаос в градските боеве се криеше стройна, добре обмислена система. С унищожителен обстрел бяха превзети основните обекти в града.“ За да бъде деморализиран врагът, през определени промеждутъци 11 хиляди оръдия откриваха едновременно огън по града. От 21 април до 2 май върху Берлин бяха изстреляни 800 хиляди снаряда.
	Жуков определи главната задача на уличните боеве: да не се допуска врагът да съсредоточи силите си, хитлеристките войски трябва да бъдат разпръсквани и унищожавани бързо, на части. В Берлин съветските войски успешно прилагаха тактиката, родена в Сталинград — стремителни атаки на щурмовите отряди и групи, съставени от всички родове войски. В тях се сражаваха изключителни герои, взводовете или ротите стремително си проправяха път с няколко оръдия и танкове през лабиринта на града. Хитлеристите обстрелваха много улици, първата крачка по тях бе равнозначна на неминуема смърт. Щурмовите групи намериха изход: сапьорите поставяха в стените на къщите тротил. Още преди да се е разсеял димът от поредния взрив, бойците от щурмовите групи се хвърляха в зейналите дупки и често побеждаваха в ръкопашни схватки врага. Сражението не спираше дори за час: през деня настъпваха първите ешелони на армиите, през нощта — вторите. И по всяко време на денонощието на различни места в армията се появяваше зеленият додж на командващия фронта. Обикновено където имаше затруднения — Жуков се ориентираше на място в обстановката, разговаряше с войниците и офицерите. Често на самата предна линия.
	Колкото повече съветските части се приближаваха към центъра на града, където в бункера под имперската канцелария се бяха скрили Хитлер и Гьобелс, толкова по-голяма бе съпротивата, на която се натъкваха. Съветските войски понасяха големи загуби. От какво все пак се ръководеха хитлеристите, впуснали се в безнадеждна борба?
	От бункера внушаваха на гарнизона на града: бързат да им помогнат цели армии, например армията под командването на Венк. Тези „армии“ съществуваха само в трескавото въображение на обезумелия фюрер. Влизащите в тях части вече бяха разбити при обкръжаването на Берлин. Но безпочвените надежди за спасение отвън все пак играеха някаква роля. Къде по-действен беше масовият терор на „подвижните полеви съдове“. Есесовците наляво и надясно залавяха войници, заподозрени в дезертьорство. Бесеха ги на уличните лампи с надписи на гърдите: „Аз съм дезертьор“, „Обесен съм, защото не вярвах във фюрера“, „Всички предатели загиват като мен“.
	Някои извадки от дневника на един офицер от немска танкова дивизия хвърлят ярка светлина върху причините за бясната съпротива на берлинския гарнизон:
	„24 април. Руската артилерия ни обстрелва непрекъснато. Руснаците си пробиват път през къщите с огнехвъргачки. Сега е три часът следобед, имаме дузина танкове и около тридесетина бронетранспортьора. Това е всичко, което е останало за отбраната на правителствения сектор. Отстъпваме.
	25 април, 5,30 часа сутринта. Нови масирани танкови атаки. Отново отстъпваме под страшната бомбардировка на руснаците от въздуха. По стените на къщите има надписи: «Най-тъмно е преди разсъмване», «Отстъпваме, но побеждаваме.» Дезертьорите биват обесвани или разстрелвани.
	26 април. Пурпурночервено нощно небе. Ужасен артилерийски обстрел. Питаме: къде е Венк? Казват, че авангардът на Венк е на тридесет и пет километра югозападно от Берлин. Комюнике на Министерството на пропагандата: всички войски от фронта на Елба напредват към Берлин. Към 11 часа сутринта от Министерството на пропагандата идва, сияещ, Л. Завършили са преговорите със западните държави. Ще ни се наложи да понесем още някои жертви, но западните държави няма да оставят руснаците да превземат Берлин. Поокопитихме се, трябва да издържим 24, най-много 48 часа. Получихме брой от вестника на Гьобелс «Ангриф». Статията в него потвърждава казаното от Л.: «От тактиката на болшевиките личи: те си дават сметка, че западните войски скоро ще бъдат в Берлин. Тази битка ще реши съдбата пи и съдбата на Европа. Ако издържим, във войната ще настъпи обрат.»
	Американските танкови дивизии са на път към Берлин. Казват, че в имперската канцелария са сигурни повече от всякога в крайната победа. През нощта ще се опитаме да се свържем с Министерството на пропагандата и да разберем какво става с Венк и американските дивизии. Центърът на града е под страшен обстрел. Вече не издържаме. В четири часа сутринта се измъкваме през тунела на метрото, а в съседния тунел напредват руснаците, които заемат нашите предни позиции.“
	Бълнуване! Но в тъмния бункер Хитлер трескаво вярваше, че Западът ще му се притече всеки момент на помощ. На 25 април той получи невярно сведение, че когато се срещнали на Елба, американските и съветските войски влезли в стълкновение. „Ето — изкрещя Хитлер — поредното смайващо доказателство, че между нашите врагове няма единство. Още утре, не, още след час ще избухне война между болшевиките и англосаксонците… Ако нанеса удар на болшевишкия колос, ще настъпи поврат и тогава всички ще се убедят, че единствен аз мога да спра болшевишкия колос“ и т.н. Колко дълго смятаха хитлеристите да се отбраняват? Гьобелс, който ръководеше отбраната на Берлин, смяташе: „Ние бихме могли да издържим от 10 до 12 седмици на обсада в столицата.“ Записал го е в дневника си и това не е пропагандно бръщолевене, а дълбоко вътрешно убеждение.
	Под грохота на оръдията Червената армия навлизаше в района на имперската канцелария. На 24 април бе назначен съветски комендант на Берлин — командващият 5-а ударна армия генерал-полковник Н. Е. Берзарин. Както пише Жуков, на 29 април „в центъра на града се разгърнаха най-ожесточените сражения“. Този ден комсомолският секретар на 1008-и стрелкови полк младши лейтенант К. Г. Громов развя над общината червеното знаме. За този подвиг той бе удостоен със званието „Герой на Съветския съюз“. На другия ден, през нощта срещу 1 май, червеното знаме се развя над Рейхстага.
	В 4 часа сутринта на 1 май генерал Чуйков доложи на Жуков, че в командния пункт на 8-а гвардейска армия е докаран генерал Кребс, началник на германския Генерален щаб, упълномощен да води преговори за примирие. Кребс съобщи, че Хитлер се е самоубил. Жуков изпрати своя заместник — генерал В. Д. Соколовски, да преговаря с Кребс и се свърза по телефона с върховния главнокомандващ. Сталин изслуша Жуков и каза за самоубийството на Хитлер:
	— Ето докъде я докара подлецът. Жалко, че не успяхме да го хванем жив.
	Сталин нареди: никакви преговори, само безусловна капитулация.
	И в края неочаквано каза:
	— Ако не е за нещо извънредно, не ми звънете до сутринта, искам малко да си почина. Днес има първомайски парад.
	От тези думи на Жуков му поолекна. Някак съвсем внезапно той почувства: та нали настъпва дългоочакваният мир! Майска Москва! „Ясно си представих — спомня си Георгий Константинович — как сега към Червения площад маршируват войските на Московския гарнизон. Сутринта те ще застанат по местата си и след речта на приемащия парада ще минат в тържествен марш пред Мавзолея на В. И. Ленин, пред правителството и ръководството на партията, ще минат покрай стените на древния Кремъл, удряйки крак, представяйки с гордост победната мощ на съветските въоръжени сили, отървали Европа от заплахата на фашизма.“
	А тук, в Берлин, все още гърмеше сражението…
	Жуков бе твърд: до 10 часа сутринта германците да обявят безусловната си капитулация пред всички съюзници. Гьобелс не отговори. Щурмът на града продължаваше.
	На 2 май в 1,50 ч. радиостанцията на щаба на берлинската отбрана обяви, че военните действия са прекратени. Сутринта на 2 май командващият отбраната на Берлин Ведлинг се предаде и заповяда на немските войски да прекратят съпротивата. До 15 ч всичко свърши. Предадоха се над 70 хиляди хитлеристки войници, без да се смятат ранените. „През последните дни мнозина от ония, които се бяха сражавали с оръжие в ръка, явно се бяха разбягали и изпокрили“ — уточни Жуков тези цифри.
	Най-сетне дойде победата! Врагът бе сразен там, където се бяха родили плановете за разбойническия поход срещу СССР.
	На 3 май през деня Жуков разгледа Райхстага и центъра на Берлин, където току-що бяха заглъхнали боевете. Заедно с генералите, участвали в щурма, той отиде при развалините на имперската канцелария. Вече беше известно, че Гьобелс и жена му са се самоубили. Когато Жуков си тръгваше от зловещото място, му съобщиха, че в подземието са намерили труповете на шестте деца на Гьобелс. „Честно да си кажа — отбелязва Жуков, — не набрах смелост да сляза долу и да видя децата, убити от майка си и баща си…“
	Пред Райхстага Жуков бе посрещнат от ликуващите съветски воини. Той разговаря сърдечно с тях. Стените на гигантската разрушена сграда бяха изпъстрени с подписите на хората, стигнали до Берлин. До войниците се подписа и маршал Жуков.
	За превземането на Берлин Жуков бе награден с трети медал Златна звезда „Герой на Съветския съюз“.
	В ония победни дни „Красная звезда“ пише: „След капитулацията на Берлин наблюдавахме маршал Жуков по улиците. Той оглеждаше развалините, паметниците на кухото прусачество, виждаше тълпите вече услужливи, готови на всичко немци. В очите на маршала се четяха презрение и погнуса…
	Същия ден маршалът беше на погребението на група воини, загинали в боевете за Берлин. Той каза на гроба им вълнуващи думи:
	— Вечна слава на героите, паднали за свободата и независимостта на нашата родина!
	Жуков взе шепа пръст и я хвърли в гроба. След това се приближи към полковото знаме и го целуна.“
	Загубите на Червената армия по време на Берлинската операция надвишаваха 102 хиляди души.
	Малко по-късно Жуков даде пресконференция за съветските и чуждестранните журналисти. Дотогава „избягваше всякакви срещи с кореспондентите: винаги беше извънредно зает. Доколкото си спомням, докато оглавяваше 1-ви белоруски фронт от Варшава до Берлин, Жуков не прие нито един фронтови журналист“ — пише журналистът Я. И. Макаренко.
	Сега беше дошъл моментът да разкаже за миналото. Прославеният пълководец, както отбелязват присъствалите на конференцията, се държа „непринудено и сърдечно“. Той разказа накратко как е бил превзет Берлин и, което също е направило впечатление на журналистите, накрая каза в „типично професионален стил“: „Това сражение беше поучително и интересно, особено по отношение на темповете и тактиката на нощен бой от такъв мащаб. Главното е, че немците бяха разгромени на Одер, в самия Берлин просто проведохме огромна операция по очистването на града.“
	Жуков доложи на Сталин за пресконференцията, като изтъкна, че са му задали въпроса: „Сражението за Берлин беше последното и решително сражение през войната. Можете ли да съобщите за него някои непубликувани досега подробности?
	Описах накратко Берлинската операция, като подчертах, че благодарение на мощното оборудване на Червената армия с всички видове военна техника, на нощните атаки, в които използвахме прожектори, и голямото съсредоточаване на нашите сили можахме да нанесем на противника съкрушителен удар, който беше окончателният и решаващ удар във войната.“


>>	Победата

	На 7 май Върховният главнокомандващ се обади по телефона на Жуков в Берлин.
	— Днес в град Реймс — каза Сталин — немците подписаха акт за безусловна капитулация. Главната тежест на войната понесе съветският народ, а не съюзниците и затова капитулацията трябваше да бъде подписана пред Върховното командване на всички страни от антихитлеристката коалиция, а не само пред Върховното командване на съюзните войски. Не приех — продължава Сталин, — че актът за капитулация не е подписан в Берлин, центъра на фашистката агресия. Затова се разбрахме със съюзниците да смятаме подписания в Реймс акт за предварителен протокол за капитулацията. Утре в Берлин ще пристигнат представители на немското Главно командване и представители на Върховното командване на съюзните войски. За представител на Върховното главно командване на съветските войски сте назначен вие.
	Последна заповед на Й. В. Сталин до Г. К. Жуков през Великата отечествена война! Георгий Константинович остави слушалката и няколко минути поседя мълчаливо, обхванал главата си с ръце. Кръвта пулсираше в слепоочията, нещо го стягаше в гърдите. Бленуваният миг на дългоочакваната победа! Колко мъки и подвизи, колко успехи и кръв бяха останали в миналото!
	Жуков нямаше за кога да мисли, трябваше да издаде заповед да се подготви историческата церемония, която предстоеше след малко повече от денонощие. Набързо намериха оцеляла сграда в източната част на Берлин, в Карлсхорст, в която преди войната се бе помещавало немското военноинженерно училище. В двуетажната столова на училището имаше прилична зала. Решиха церемонията да се състои в нея. Обстановката в бившето училище беше най-обикновена. Де да можеше да подпишат капитулацията в самото леговище на Хитлер — имперската канцелария. Но тя бе разрушена из основи.
	Началникът на политотдела на 5-а ударна армия генерал-майор Е. Е. Кошчеев намери изход:
	— Но нали, макар че разгромихме щаба на Хитлер, много от неговите стаи и подземия са непокътнати. Там има най-различни по големина килими и кресла, и столове, и маси. Можем в миг да пренесем всичко това. Нека хитлеристките делегати капитулират на същия килим, по който са идвали навремето да докладват на фюрера военните си планове. В това има и политически смисъл.
	Георгий Константинович прие. За няколко часа съветският комендант подбра и пренесе нужните мебели. 15 червеноармейци с голяма мъка вдигнаха, навиха и натовариха 120-метровия тъмнокафяв килим в кабинета на Хитлер. През това време улиците бяха разчистени от развалините — от Темпелхофското летище до Карлсхорст, откъдето трябваше да мине кортежът на представителите на западните съюзници. Бе построена арка с надпис: „Слава на Червената армия!“
	На 8 май през деня в Темпелхоф пристигнаха самолетите на представителите на Върховното командване на съюзните войски. Г. К. Жуков изпрати заместника си В. Д. Соколовски да ги посрещне с група генерали.
	Малко преди полунощ на 8 май представителите на съюзниците се събраха в кабинета на Г. К. Жуков до залата, където предстоеше да бъде подписана капитулацията. Те прегледаха подготвения текст на акта за капитулация и се съгласиха церемонията да бъде ръководена от Г. К. Жуков.
	Същия ден, 8 май, точно в полунощ те влязоха начело с Г. К. Жуков в залата и седнаха на масата до стената, на която бяха окачени държавните знамена на СССР, САЩ, Великобритания и Франция. На големите маси в залата седяха съветските генерали, превзели с щурм Берлин. Те бяха наобиколени от много съветски и чуждестранни журналисти.
	След като запозна присъстващите с представителите на съюзните държави, Жуков откри заседанието. Той заповяда да доведат пълномощниците на германското Главно командване. Фелдмаршал Кайтел, който влезе пръв, правеше някакви движения със своя фелдмаршалски жезъл. Това бе жалко и неуместно от страна на един военен престъпник. Немците бяха настанени на малка маса до вратата на залата. Под внимателните погледи на присъстващите те се мъчеха да изглеждат хладнокръвни. Изведнъж Кайтел извърна очи към килима, помръкна и прошепна нещо на немеца до него. Онзи се свъси.
	Съветският комендант на Берлин, генерал Н. Е. Берзарин каза тихо:
	— Познаха го, само това оставаше, да не го познаят. Познат килим. Съвсем доскоро бе чест за тях да стъпват по него, а днес при вида му се чувстват като на тръни.
	Жуков обяви реда за подписване на акта за капитулация. Присъстващите не пропуснаха нито една дума на маршала. Накрая Жуков попита германците дали имат съответните пълномощия.
	Объркан, Кайтел процеди: „Явол“.
	„Немското «явол» отговаря по смисъл на «тъй вярно» — пише членът на Военния съвет на 5-а ударна армия генерал Ф. Е. Боков, — изпънати като струни, потраквайки с токове, немските войници отговаряха обикновено с него на своите командири, а офицерите — на генералите. «Явол» — израпортува Вилхелм Кайтел, фашистки генерал-фелдмаршал от пруско-юнкерско помешчическо семейство, на съветския маршал от селски произход Георгий Жуков.“
	След като изчака малко, Жуков прикани германската делегация да подпише акта за капитулация. Кайтел отиде плахо при масата и се подписа на всичките пет екземпляра на документа. От вълнение лицето му се покри с червени петна, падналият от окото му монокъл се люлееше на шнурчето.
	В 0 часа и 43 минути церемонията по подписването на акта за капитулация приключи. Жуков нареди на немците да напуснат помещението.
	Той се изправи, огледа развълнуван залата и от името на съветското Върховно главно командване честити на всички победата. Шум, ръкопляскания.
	Около маршала се събраха генералите, довели до Берлин частите и съединенията на победоносната Червена армия. Бойните другари на пълководеца, генералите В. Д. Соколовски, М. С. Малинин, С. И. Руденко, К. Ф. Телегин, Н. А. Антипенко, В. Я. Колпакчи, В. И. Кузнецов, С. И. Богданов, Н. Е. Берзарин, Ф. Е. Боков, П. А. Белов, А. В. Горбатов и други.
	С необичайно мек глас Жуков се обърна към тях:
	— Скъпи приятели! На нас се падна голяма чест. В заключителното сражение народът, партията и правителството ни повериха да поведем доблестните съветски войски на щурм към Берлин. Съветските войски, както и вие, които ги ръководехте в битката за Берлин, оправдахте с чест това доверие. Жалко, че мнозина вече не са сред нас. Как щяха да се радват те на дългоочакваната победа, за която, без да трепнат, пожертваха живота си!…
	Този миг на ликуване и мъка Жуков щеше да помни до края на живота си.
	„Колкото и да се сдържаха, тези хора — пише той, — свикнали да гледат без следа от страх смъртта в лицето, се разплакаха.“ Георгий Константинович не правеше изключение.
	Той вдигна ръка и бързо съобщи:
	— Каня ви след един час да се почерпим по руски обичай с онова, което е изпратил тилът!
	След час започна приемът, който премина успешно. Тостове за победата, за единодействието на съюзниците. „След това Жуков започна да вдига наздравици за различните родове войски и за присъстващите. Първата бе за авиацията. Направи го може би защото отдясно и отляво седяха летци — Тедър и Спаатс, но тостът му беше най-вече за съветската авиация.
	— В Берлинската операция участваха около осем хиляди самолета, авиацията бомбардираше всеки метър пред сухопътните войски, тя покриваше целия път като с килим, но този килим не беше никак мек за врага, а авиацията на нашия фронт бе командвана от този младеж — и ме посочи. Аз се изправих. Той много сърдечно разказа за летците и за техния принос за победата“ — спомня си в книгата „Крилата на победата“ маршал С. И. Руденко. Бяха поднесени само съветски продукти и напитки. Георгий Константинович бе заповядал да не са посмели да носят и грам от трофейните запаси.
	Възникна и въпросът какво да сервират на немската делегация, която беше в определеното за нея помещение. Жуков помълча и отсече:
	— Навремето Хитлер и Кайтел бяха толкова сигурни, че както са предвидили, ще превземат Ленинград, че дори бяха напечатали поканите за банкета в „Астория“. Не им се отвори случай да празнуват в ленинградския ресторант. Сега те са победени. Да не издребняваме: поднесете им всичко, което сме приготвили за банкета. И непременно им сервирайте в чинии с вензелите на имперската канцелария. Давайте им и напитки без ограничение. Нека полеят поражението си. Само ми се струва, че няма да им се услади!
	А в залата, където бе обявена капитулацията на Германия, празникът продължи до седем часа сутринта. Пяха, танцуваха, Георгий Константинович не се стърпя и затанцува казачок.
	Бяха организирани и други тържества по случай победата.
	В книгата „Войната между генералите“ (1981) английският историк Д. Ървинг описва банкета на върховните американски командващи, даден на 10 май 1945 г. от Айзенхауер във Франкфурт. На присъстващите на банкета, подчертава Ървинг, „бяха поднесени най-добрите коняци и ликьори, иззети от запасите на вермахта“. Какъв контраст с указанието на Жуков, дадено един ден преди това в Постдам: не подобава на победителите да се докосват до трофейните запаси. „Червената армия не е воювала за трофеи, не бива големият празник да бъде оскверняван с иззетото от врага.“
	Докато отпиваха от коняците и ликьорите (които хитлеристите бяха заграбили навремето от окупираните страни), американските военачалници размишляваха за бъдещето. Един от тях — генерал Дж. Патън, отбелязва Ървинг, „вече мечтаеше как да използва оцелелите немски дивизии в сектора на неговите армии за удар срещу Съветския съюз, който според него бе истинският враг“. Разбира се, Патън и хората като него предпочетоха да не казват на глас тези свои мисли.
	Настроението сред войските на западните съюзници, които най-сетне се бяха срещнали с Червената армия, бе съвсем друго.
	Жуков съобщи на Сталин за срещата на съветски войници и офицери с американски военнослужещи. На 5 май в щаба на 102-ра американска дивизия в град Стендал американците се срещнаха с командването на 73-та гвардейска стрелкова дивизия. Командирът на американската дивизия Китинг каза: „Трябва да завършим войната така, че Германия и Япония да не могат повече да се изправят на крака.“ Неговият заместник Факс смяташе, че „за него като войник ще е голяма чест нашата армия да се сражава във войната с Япония рамо до рамо с такава доблестна и храбра армия като Червената. Надявам се, сър генерал, че ще се срещнем с вас в Япония.“
	На 9 май 350 американци дойдоха в 129-а стрелкова дивизия. От съветска страна в срещата участваха 300 души. „Срещата продължи пет часа и протече добре.“ На другия ден съветски бойци и командири — 256 души, отговориха на посещението на американците. Всички срещи, както постоянно се подчертава в документите, „имаха много приятелски характер“. Обикновени непринудени контакти между победители.
	На 11 юни 1945 г. Жуков бе приет във Франкфурт от генерал Д. Айзенхауер и фелдмаршал Б. Монтгомъри. В донесение до Сталин Жуков описва срещата: „Когато слязохме от самолета, няколко танка дадоха салют в наша чест.“ На летището — почетен караул — три американски и една английска рота. Жуков връчи на Айзенхауер и на Монтгомъри ордена „Победа“, а след това раздаде ордени и медали на 20 американски и английски генерали. В чест на госта над града минаха в параден строй неколкостотин самолета.
	„Айзенхауер се държа много непосредствено, приятелски, наблягаше на симпатиите си към Червената армия, към съветското правителство и Съветския съюз. Монтгомъри, обратното, се държа сдържано. Айзенхауер се спря подробно колко е важно да бъдат запазени и заздравени приятелските отношения между американския и съветския народ. Той изрично помоли да не обръщаме внимание на враждебните нападки на някои вестници срещу Съветския съюз“ — докладва Жуков на Сталин.
	Кой ли в дните на победата обръщаше внимание на нападките на злобните вестникари. Но на Г. К. Жуков по служба му се налагаше да се натъква на такива действия на американците, които, меко казано, го поставяха в безизходица. На 13 май той съобщи на Сталин, че на летище Темпелхоф без разрешение се е приземил американски самолет. Екипажът обяснил, че бил останал без гориво. Но „при проверката на резервоарите установихме, че те са една трета пълни“. Същото се повтори и с два изтребителя „Мустанг“. Жуков попита Сталин: „Във връзка с това, че напоследък зачестиха случаите със самолети на съюзните войски, които без разрешение прелитат над територии, заети от наши войски, и над града, и летците на съюзниците не се подчиняват на заповедите да се приземят, моля да дадете указание какво да правим с тях.“
	В отговор на протестите от съветска страна западните съюзници „обясняваха“, че самолетите им се били отклонили от курса и т. н. Сега, четиридесет години по-късно, от американските документи с изтекла поверителност знаем: от пролетта на 1945 г. авиацията на САЩ и Великобритания е провеждала операциите „Кейси Джоунс“ и „Граунд Хог“, правела е въздушни снимки на големи територии в Европа. Тези операции са се провеждали под ръководството на шефа на Управлението на стратегическите служби генерал Донован и началника на разузнаването на Айзенхауер генерал А. Сибърт. Както казва Сибърт, целта на операциите е била „американо-английските части да се възползват за разузнаване от следвоенния хаос“. От въздуха е била заснета територия от два милиона квадратни мили. За това са били необходими общо 16 ескадрили тежки бомбардировачи на САЩ и Великобритания. Сибърт самодоволно оповестява резултатите: „Операциите бяха успешни и благодарение на тях можем в бъдеще да провеждаме кампании в Европа.“
	По заповед на Донован през март 1945 г. група агенти от Управлението на специалните служби прекоси демаркационната линия в Германия и закопа на разстояние двадесет-тридесет мили зад нея много радиопредаватели. Те трябваше, ако се наложи, да бъдат използвани от агентурата на западните съюзници.
	Още на 27 април известният по онова време американски журналист Дру Пирсън пише във „Вашингтон поуст“: „Вероятно руснаците се отнасят много подозрително към тайнствената американска шпионска организация — Управлението на стратегическите служби… Списъкът с имената на сътрудниците на Управлението в Европа се чете като книгата на най-знатните 60 семейства, управляващи САЩ… Достатъчно е да ги послушаш дори половин час как говорят за бъдещата война и за това, че трябва да възстановят Германия като партньор в нея, за да разбереш защо руснаците ни обвиняват, че сме сключили сделка, за да влезем първи с американската армия в Берлин.“
	Дж. Патън посети съветските части в Берлин. Той пише на жена си: „Берлин ме разстрои. Ние унищожихме една добра раса и се каним да я заменим с монголски диваци.“ Освен другите Жуков приема и Патън, след срещата си с прославения съветски маршал американският генерал отбелязва, че „долната му челюст била като на първобитен човек, дори като на маймуна“. И изобщо, споделя тогава Патън в дневника си, „аз се интересувам от постигането на разбирателство с руснаците само за да разбера колко желязо и олово ще ни бъдат нужни, та да ги смажем“. Ни повече, ни по-малко.
	Още не бяха изстинали оръдията, а от запад отново надвисваха облаците на военната опасност.
	Значи бе нужна огромна бдителност. На 15 март 1945 г. Сталин дава на Жуков следното указание: „Всички чужденци от съюзните страни — както военни, така и цивилни, които без разрешение навлизат в района на Берлин, да бъдат задържани и връщани.“
	Съветските части не се стремяха към конфликти с никого, затова на 4 юни 1945 г. съгласно с указанията от Москва командващият 1-ви белоруски фронт Г. К. Жуков нареди да бъдат взети необходимите мерки за по-голяма бдителност и за поддържането на войските в постоянна бойна готовност.
	Задачата бе да се подсигури отбраната на заеманата територия и на районите, където бяха дислоцирани частите и съединенията.
	На 24 юни 1945 г. в чест на победата над Германия във Великата отечествена война на Червения площад в Москва се състоя парад. Прие го Жуков. В 10,00 часа той излезе на бял кон от Спаските врати на Кремъл. Екнаха звуците на „тъй скъпата за всеки русин мелодия на «Прослава» на Глинка“ — пише Жуков. С неописуемо вълнение той прие рапорта на командващия парада К. К. Рокосовски, а след това от трибуната пред Мавзолея държа реч пред войските на Червената армия, пред всички трудещи се от Съветския съюз.
	„На съветско-германския фронт — каза Жуков — бе смазан авторитетът на германското оръжие и бе предрешен победоносният изход на войната в Европа. Във войната проличаха не само богатирската сила и безпримерният героизъм на нашата артилерия, но и пълното превъзходство на нашата стратегия и тактика над стратегията и тактиката на врага… По време на Отечествената война — продължи той — Червената армия с чест оправда огромното доверие на народа. Нейните славни воини достойно изпълниха дълга си пред родината. Червената армия не само отстоя свободата и независимостта на нашето отечество, но и избави европейските народи от немско иго. От днес и завинаги нашата победоносна Червена армия ще влезе в световната история като армия освободителка, озарена от ореола на непомръкващата слава.“
	От трибуната на Мавзолея Жуков наблюдаваше войските и сборните полкове на фронтовете, след които минаха частите на Московския гарнизон. В края на парада пред Мавзолея бяха хвърлени 200 знамена на разбитата немскофашистка армия.
	„Нека реваншистите, любителите на военни авантюри помнят този исторически акт!“ — пише Г. К. Жуков.
