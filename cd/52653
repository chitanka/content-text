D>
	В памет на дядо ми, Симон Родригес, дедко, (1918–2002) — унищожителя на питони; ужасът за всички хлебарки, паяци и всякакви насекоми; вестител на всичките ни постижения; с тих глас и огромно сърце, защитник и глава на семейството. И в памет на баба, Мери Родригес, бабчето, (1929–2015) — съкровищница на вицове и приказки, клюки и истории за призраци и рецепти; извор на съвети и мъдрости; притежателка на вълшебни ръце, които лекуваха и хранеха, готвеха и създаваха, С много обич.
D$


>	Пролог
>	Благословия от благосклонен бог

	Две момиченца лудуват в лятна вечер и докато сенките посивяват в смарагдовите поля, те се радват на златния привкус на щастие, наслаждават се на топлия блясък на детството, невинността и свободата.
	Слабоноги, техните цветове, мекото, захарно розово на щастлив край, потръпват при целувката на неспирно мърморещите жълти пчели. Пеперуди трепкат сдържано със сребърни крилца, докоснати в смарагдово зелено, сякаш отдават благословия от благосклонен бог. Високо на кокосовото дърво, враните се надвикват и клюкарстват.
	По-високото момиче с развети плитки на ароматния ветрец затваря очи и брои. По-малката се крие в горичката в края на полето, докато самотна крава подмята опашка, наблюдава и я докосва с малко любопитен, влажен махагонов поглед.
	— Идвам — провиква се жумящата и се втурва към полето, нейният чуридар* се издува зад нея.
	[* Вид шалвари под индийско сари. — Б.пр.]
	Другото момиче наднича иззад долната част на мангово дърво, докато вдъхва зеления мирис на зреещо манго, ръцете й притиснати към грапавата кора.
	— Хванах те — провиква се по-високата и изниква зад нея, но малката изписква, подхлъзва се на мъха по кората на дървото и коляното й избухва в червени пръски, когато се порязва на остър камък.
	По-високата прегръща малката и нежно почиства кръвта, която сълзи през скъсания чуридар.
	Кравата опъва въжето, което я държи към колчето, и приближава до тях, побутва лицата им с мекия си мокър нос: лепкав на пипане като вътрешности на риба, със землистия дъх на тор.
	Момичетата прихват, сироп и сладост, трагедията е забравена, разпиляна в ранната вечер, която разнася приканващия мирис на готвено. Кравата мучи, дълго, жално.
	— Вземи — обажда се по-високото момиче и изтрива кръвта, която все още сълзи на алени капчици от раненото коляно на малкото момиче. — Да си обещаем винаги да се обичаме и да се грижим една за друга.
	Раненото момиче се колебае в продължение на един дълъг удар на сърцето, по време на който усмивката на другото момиче се стопява.
	След това и тя топва малкото си пръстче в кръвта и без да обръща внимание на виковете да се прибира за вечеря, които се носят над потока и политат над полята, двете преплитат пръсти и обещават:
	— Винаги ще се грижим една за друга и ще се обичаме най-много от всички.


>	Куши
>	Призракът на дързостта да мечтаеш за велики неща

	_Бомихали, Индия_
	В трескавите сънища, все още в полусън, си представям как пиша писмото.
	На пръв поглед безвредна купчина листа превърната в грижливо написани писма, с най-красивия ми почерк. Гласът на мама продължава да се носи.
	— Не забравяй, че за някои хора почеркът ти е първото и може би единственото запознанство с теб.
	Главата ми е пламнала, ярки образи на кехлибарени пламъци танцуват пред очите ми, пръстите с размазано по тях мастило работят неуморно.
	Ето че разбуненият ми ум шепне предупреждение от скритите кътчета на това странно легло, в което открих, че съм завързана; медицински чаршафи ме обгръщат в клаустрофобична прегръдка, докато наблюдавам своето по-младо и по-наивно аз как пише, добавя адреси, лепи пликове.
	Мога единствено да усетя позивите на гадене от горчивия вкус на лепило, влажна хартия и негодувание, празният ми стомах се свива, знае, че всичко това е приключено и останало в миналото. Думите ми са изпратени, попаднали са в подходящите ръце и са задействали събития, които ще доведат до настоящия момент: това състояние на унес, този странен затвор. Какво гласи писмото?
C>
	До: Главния министър на Карнатака
	Копие до: Министъра на висшето образование; Министъра на законите, справедливостта и човешките права.
	Уважаеми господа,
	Казвам се Куши Шанкар. Аз съм на седемнайсет години и живея в село Бомихали. Пиша това писмо до вас, защото — според мен — въпреки че сте избрани да представлявате хората от този щат и сте се заклели да полагате всички усилия за тяхното добруване, вие понякога забравяте как те, по-точно ние, обикновените хора, живеем.
	Господин Главен министър, знам, че сте расъл в града, че сте започнал политическата си кариера там и сега живеете в огромна къща в най-изисканата част от града. Не ви виня за това. Просто се питам дали знаете какво им е на хората в селата, нищо повече. Говоря за хората, които би трябвало да защитавате, за които би трябвало да се грижите, чиито грижи, както ни уверявате, са ваш приоритет.
	Ние не се чувстваме по този начин в Бомихали и съм сигурна, че положението е същото и в другите села. Ние се чувстваме изоставени, разочаровани. Вие ни обещавате какво ли не, за да гласуваме за вас: чисти пътища, питейна вода, медицински центрове, добро образование, а в мига, в който ви изберат обръщате гръб на всички тези обещания. Смятате ли, че постъпвате честно?
	Защо ни се налага да търпим прекъсването на електроподаването всяка вечер без изключение и през нощта, докато вашите внушителни къщи в града имат електричество денонощно? Защо все още нямаме медицинския център, който ни обещава всеки политик преди избори още от времето, когато татко е бил момче и е трябвало да пътува до Домпур за медицинска помощ и лекарства? Защо трябва да се редим на опашки часове наред пред единствената чешма в общността всяко лято, когато кладенците пресъхнат, а водата с цвят на кал тече по час на ден в различно и непредсказуемо време? Къде са помпите, които ни обещахте? Къде е чистата, питейна вода?
	Всички тези въпроси, които повдигам, са важни, разбира се, но те съвсем не са истинската причина, поради която ви пиша. Имам причина, за да пиша това писмо и ще ви я обясня след малко. Преди всичко написаното е молба, начин да ви покажа как е при нас и да ви помоля да направите нещо.
	Сега ще ви представя един сценарий.
	Представете си следното:
	Инженерния колеж в покрайнините на Домпур. Говоря за онзи с внушителната порта и обточената с разлистени дървета алея, която води към двуетажна сграда с циментиран покрив и високи фронтони; с бъбриви, самоуверени студенти, чието чувство, че имат право във всичко е като допълнителен комплект дрехи. Същите студенти, чийто лъскав проспект им обещава сто процента заетост в края на четиригодишния курс, гарантира им чиновническо място.
	Всяко дете в Бомихали и съседните села се опитва да проникне зад свещения портал на колежа, копнее да стане един от уважаваните студенти, наперени, напълно уверени в слънчевото си бъдеще. Родителите на всички деца от Бомихали, които се стремят натам, са селскостопански работници, за които е безкрайно трудно да осигурят на децата си образованието, което за тях е било невъзможно и затова превиват гърбове по чуждите ниви, за да получат поне някакви пари.
	Тези фермери биха искали децата им да бъдат чиновници, да носят ризи и панталони, не лунги* и елечета. На тях им се иска децата им да носят куфарчета пълни с документи — които те, най-обикновени работници, не могат да четат — вместо тухли и замазка или да теглят впрягове и да влачат копи сено. Те искат децата им да са изправени, вместо гърбовете им да са непрекъснато превити под тежките грижи, които светът стоварва върху тях. Те искат кожата на децата им да е поддържана, охладена от климатиците в офисите, а не почерняла от безжалостното слънце.
	[* Подобна на саронг дреха. — Б.пр.]
	Те биха искали децата им да говорят английския на образованите, не канадския и тулу на масите. Те искат децата им да имат добре напълнени кореми, които увисват над коланите, а не вдлъбнати от глад кореми.
	На тях им се иска децата им да ядат месо поне три пъти в седмицата, а неведнъж на няколко месеца, когато кравата, която е цялото им препитание, най-сетне се предаде и трябва да бъде заколена, а оскъдното, жилаво месо по костите й има вкус на тревога. Как ще заменят Нандини, която е била толкова вярна и е давала мляко всеки ден, въпреки че е живяла на диета и се е хранила единствено с изгоряла, жълта трева.
	А селяните познават един-единствен начин децата им да получат всичко това и той е с помощта на образование, тази вълшебна дума, която обещава да попаднат в ешелона на богатите и добре уредени.
	В местното училище, което посещават децата на тези работници, учителите се менят като времето, появяват се и изчезват като привидения, като богове, които от време навреме дават даршан* на любимите си молители. Когато учителите изчезнат — не им се плаща достатъчно, така казват, и отиват в градовете, където да търсят по-добро възнаграждение за труда си и големия пробив, който знаят, че им предстои — не остава друг избор, освен да се съберат заедно два или три класа, без значение каква е възрастта на учениците. А те са от единайсет до петнайсет и някои от по-големите деца се заемат да учат по-малките. Е, как тогава няма да има коренна разлика между училищата в градовете и в селата?
	[* Божествена благословия. — Б.пр.]
	Учителите, които остават повече от месец-два, повтарят все една мантра, без да искат изричат посланието, което родителите на селските деца са набили в главите им: учи упорито, осигури си място в инженерния колеж, махай се оттук.
	И така, децата на работниците учат, а родителите им полагат допълнителен труд, за да им осигурят нужните учебници. С наближаването на изпитите селяните престават да се хранят седмица, дори две, за да изпратят децата на учител в Домпур, до центрове, които тръбят, че „гарантират сигурен успех в подготовката за университета и изпитите“.
	И тези деца, които нямат нито учебници, нито учители, нито място, на което да седнат в час, издържат блестящо изпитите, високите им резултати гарантират място в Инженерния колеж. Те са поканени в града да си изберат място, тяхното блестящо, осигурено бъдеще искри примамливо пред тях.
	Поне на хартия е така.
	Така ли става обаче?
	Мама казва, че системата е била различна, докато е расла. По нейно време всеки си избирал училището, което иска по пощата. Изпращаш формуляр и те или ти предлагат място, или не. Така че пародията, която ще разкажа, навремето е била по-лесна и не чак толкова прозрачна, както сами ще се убедите.
	Както и да е, учудващото е, че моята майка, да, правилно сте разбрали, е получила предложение да учи медицина в колеж „Хосаханапур“! Станало е така, защото е спечелила първо място в целия щат и борда по образованието не е могъл да й откаже място в колежа, който си е била избрала. Тя все пак имала право на избор от всички. Ако й откажели, това можело да предизвика прекалено голям фурор, който нямало да могат да заметат под килима, както често се случвало.
	Сега обаче да се върнем към моя сценарий. За да стане по-лесно, ще го разкажа от името на Сому, момчето, което миналата година изкара най-висок резултат в цялото село.


	Сому и баща му пристигат, за да изберат място в Инженерния колеж. Сому изтупва мръсотията от дрехите си и приглажда косата си, като се оглежда в омазаното в прах, напукано стъкло на претъпкания градски автобус. Баща му е застанал до него, защото пътниците го притискат отвсякъде. И двамата се чувстват неловко в лъскавите си нови дрехи, купени за този ден с парите взети от фонда за спешни случаи. Бащата на Сому болезнено усеща липсата на лунги и се опитва дискретно да намести чатала, ограничен и притиснат в непознатите панталони.
	Щом наближават залата за интервюта, те се нареждат на опашката от изпълнени с надежда студенти, която се вие чак до пътя, та дори по-нататък.
	Сому оглежда останалите кандидати, всички самоуверени и по-добре облечени от него. Макар новите дрехи, на Сому му се струва, че не изглежда на място и няма работа в града. Сърцето му трепка обнадеждено, не че е посмял да го каже досега, но е убеден, че щом излезе от сградата като горд класиран, вече ще е поел по пътя да стане като тях, като тези самоуверени градски момчета. Надява се, че с течение на времето, част от тяхната гордост, тяхната целеустременост ще премине и у него, ще го дари със способността да избира подходящи дрехи, да изглежда така, сякаш мястото му е там.
	И ето че идва редът на Сому и той забравя всичко друго, докато се концентрира над онова, което трябва да стори, над тази важна крачка, която ще му осигури бъдещето, ярко и многообещаващо като на всеки един от хората навън, които е видял, на които завижда.
	Огромни електронни табла показват броя на свободните места и в сградата има климатик!
	Ето, това е живот, мисли си бащата на Сому и усеща как хладният въздух успокоява сърбежа в слабините, а умът му се лута някъде в бъдещето, в което синът му има къща с климатици, в центъра на града, където всички ще живеят в лукс.
	Дали двамата с татко не изпъкваме, притеснява се Сому. Да не би да мириша? Поти се повече, когато е нервен.
	Бордът казва, че има единайсет свободни места в специалност „Електронно инженерство“, дисциплината, в която Сому иска да го приемат в колежа. Пресмята бързо. Има десетима студенти пред него. Дори и десетимата да изберат същата дисциплина в същия колеж, той ще получи мястото.
	Момчето най-отпред на опашката избира и таблото се променя. Сому мига, изчаква секунда и мига отново. Привижда му се, това е. Един човек е избрал, а броят на свободните места вече е седем.
	Поглежда към останалите дисциплини, които се предлагат в инженерния колеж на Домпур и решава бързо. Дори да не се добере до електроника, може да избере електрическо инженерство (осем свободни места) или дори механика (десет места). Все добри специалности с гарантирана работа след това. Не се притеснява. Има достатъчно места. След това остават четирима пред него и в електрониката местата свършват, остава едно в електрическо инженерство и три в механическо.
	Как стана така?
	— Моля те, всемогъщи Ганапати — умолява той и търси утеха от господ, на когото досега се е молил по задължение, единствено по настояване на майка си. Поглежда баща си, който подръпва яката на ризата, сякаш го задушава. Баща му определено се чувства зле в непознатите дрехи и чака нетърпеливо да си сложи обичайната униформа от елече и лунги. Усмихва се широко на Сому и стиска ръката му. Той няма представа какво става, тъй като не може да чете. Но пък Сому може, ала и той не разбира нищо.
	Какво, за бога, става тук?
	Докато дойде негов ред да избере, нито в електронно инженерство, нито в електрическо и механично не са останали места. Има само едно място в строително инженерство и той решава да го избере, но преди да го направи, това място също изчезва, таблото издава бръмчащ звук, също като обезумяла пчела и „1“ се превръща в нула пред размазания му поглед и свито сърце.
	Какво ще прави? Как се случи това?
	Баща му понечва да го шляпне по гърба, но в същия момент вижда лицето на Сому и не казва и дума. Тихо извежда нещастния си син навън.
	Има, разбира се, места и в други колежи, но те са прекалено далече, така че как ще стигне там, как ще си позволи цената на общежитието? Поне в колеж Домпур щеше да бъде студент, който пътува всеки ден и помага на баща си вечер.
	Бащата на Сому се опитва да изглежда весел заради сина си, но му е трудно да запази усмивката на лицето си. Тя потрепва, копнее да се запази, устните се отпускат в ъгълчетата на устата. Сому беше единственият шанс на семейството да се измъкнат от беднотията; всички разчитаха на него.
	Баща и син почти не обръщат внимание на блъсканицата в автобуса, застанали са един до друг, но не разговарят. Бодливите нови дрехи са залепнали за гърбовете им от жегата и те се опитват да не мислят за надеждите и вълнението, които ги бяха подели, докато пътуваха към града. Сградата, която изглеждаше пълна с обещания и възможности, уверените хора, сякаш всички до един им се подиграваха, задето се бяха осмелили да предположат, че мястото им е там. Те са и винаги ще си останат аутсайдери.
	И така, те се връщат в селото, разочарованието ги следва като нелюбимо домашно животно, изгубените надежди ги притискат като призрак. Призракът на смелостта да мечтаят прекалено много.
	Сому е все още в списъка с чакащите за инженерния колеж в Домпур, но не таи голяма надежда. Какъв е смисълът?
	От сега нататък ще гледа на надеждата като на враг, няма да си позволява весели фантазии и ще проявява огромно недоверие към всеки щастлив завършек. Ще стане фермер като баща си, ще плаче, докато подканва воловете да напредват по напуканата от сушата земя, която никога няма да бъде негова, и гневът ще гори в гърдите му като неугасващия пламък на слънцето. Той е направил проучване и разрешил тайната на изчезналите места. Знае защо нито едно селско дете, без значение колко е умно, не е прекрачило внушителните порти на инженерния колеж и не е попаднало от другата страна.
	Изгубените места не са изгубени, те са купени от хора като вас, господа, министри и адвокати, политици и доктори, достатъчно богати хора, готови да дадат подкуп и да купят пътя на децата си към бъдеще, което не е предвидено за селянчетата.
	Това е истината. Единствените, на които им е осигурено добро бъдеще, са онези, които разполагат с достатъчно пари, за да си купят пътя нагоре. Техните деца ще постъпят в инженерен колеж, но няма да учат. Ще се наливат с алкохол, ще бягат от часове, а ако директорът се осмели да ги изключи, те ще направят стачка. Ще затворят колежа. Ще настояват за по-малко учебни часове и повече почивки. Влиятелните им родители ще се обърнат към местната полиция и политици, които на свой ред ще притиснат директора и той ще отстъпи, както винаги. След няколко години, въпреки че въпросните студенти са се провалили на всички изпити, на които са се явили, те ще издържат последния изпит през последната година с отличие, новоизкласили инженери, които ще започнат да строят многоетажни сгради на основи толкова слаби и нестабилни като техните, които ще се срутят след няколко години и ще избият многобройните семейства, които живеят в тях. Ще им държи ли някой сметка? Ще изгубят ли работата си?
	Вие как мислите?
	Те ще отидат на друга работа, откъдето отново ще си купят пътя към ешелоните на властта и ще създадат напълно бездейни люде като вас, господин Главен министър и ще управляват и щата ни, и страната като дърпат вашите конци.
	Не сте ли започнал кариерата си като градски инженер, господин министър на правосъдието, на законите и човешките права? Не бяхте ли един от инженерите, които участваха в строителството на моста близо до Мангалор, който се срути и изби сто и петдесет човека, седемдесет от тях деца в училищен автобус?
	Може и да кажете: „Куши, ти си едва на седемнайсет години, откъде знаеш всичко това? Защо си измисляш? Кой ти каза тези лъжи и измислици?“
	Точно така, това ме довежда до болезнения въпрос — до истинската причина, поради която пиша това писмо. Стигаме до татко. Той ми разказа всичко това.
	Татко ми преподаваше в селското училище през всички тези години, но след това беше издигнат в инженерния колеж в Домпур и там започна голямото му разочарование.
	Татко беше щастлив, докато преподаваше тук, в селото. Той не искаше да се мести в инженерния колеж, да стане поредният учител, който обръща гръб на селските деца заради по-зелена трева. Той се двоумеше и протакаше. След това обаче си каза, че ако преподава в колежа, може да успее да вкара някои от селските деца. Остана удивен защо те не получават местата, които заслужават. Истината е, че нито един от нас нямаше представа за истинските размери на измамата там. Затова накрая той реши да приеме.
	Беше най-лошото решение в живота му.
	Скоро откри къде отиват „изгубените“ места. Канеше се да направи нещо по този въпрос, но преди да успее, се случи ужасът, който искам да разкажа.
	Баща ми беше човекът, който изключи студента, сина на влиятелен политик (сигурна съм, че знаете за кого говоря). Татко беше повикан в кабинета на директора и му беше заявено в прав текст да не смее повече да изключва когото и да било, независимо колко провокативни са обстоятелствата. Татко отказа. Студентите му се държаха неприемливо и той ги отстраняваше, без да помисли колко влиятелни са родителите им. И така, студентите започнаха стачка. Тъй като не бяха доволни от това, решиха да чупят и рушат. Запалиха библиотеката.
	Татко обичаше книгите повече от всичко, любов, която е предал на мен и не можеше да понесе нарочната съсипия на тези книги, за които учениците му на село биха дали какво ли не.
	Представям си татко в онази библиотека — мятащите се пламъци с цвят на шафран, димното покривало — очите му парят, дъхът не му достига заради лютите изпарения, а той изтласква студентите навън, спасява ги всички. И тогава… острият мирис на болка и обгоряло, ненаситните пламъци ближат жадно краката му, оставят болезнени ласки, докато пълзят нагоре по тялото му сред съсипаните разгорели се страници — изметнати гръбчета, кремави страници се свиват, цялото знание, което се съдържа в тези черни завъртулки върху бели страници, които се превръщат в сива пепел. И да поемеш следващата глътка въздух, чист бял въздух неочаквано се оказва въпрос на живот и смърт…
	Съжалява ли татко, че е влязъл в сградата? Изпуснал ли е последната си глътка въздух задушен от дима, замислен за нас? Боляло ли го е? Старая се да пропъждам тези картини, тези ужасни образи от последните мигове на татко, които нахлуват в сънищата ми и ме преследват дори след като се събудя.
	Опитвам се.
	Убийците на татко не са наказани. Не са прекарали дори един ден в затвора. Сигурна съм, че не са искали да убият никого; те са вандализирали обществена собственост, това е всичко. Тази собственост е за такива като тях, но не и за селските деца. Те са причинили разруха за хиляди рупии. А това са пари, с които цяло едно село може да се храни седмици наред.
	Докато пиша това писмо, въпросните подпалвачи се подвизават по коридорите на инженерния колеж в Домпур, не посещават лекциите, не си водят записки, уверени, че ще изкарат изпитите си с отличие. Те не са платили за онова, което са направили, задето ме лишиха от баща, а нашето село от един изключителен учител.
	Това е всичко, което имам да кажа.
@	Куши
	П. С: Знам, че може да не направите нищо за това писмо, че ще го захвърлите като празните приказки на една ученичка, ако изобщо го прочетете. Но пък на мен ми омръзна да се чувствам безполезна, все едно ръцете ми са вързани. Изпращам копие от писмото до издателите на „Декан Хералд“, на „Хинду“ и на „Таймс ъв Индия“.
C$


>	Куши
>	Дъгоцветен свят

	Минала е година след смъртта на татко. Шест месеца, откакто написах писмото.
	Заставам на витрината на магазина за сарита в Домпур, най-близкият ни град и чакам сигнала на Аша отвътре.
	Съразмерни манекенки с бинди*, облечени в тюркоазено, червено и златно са се ухилили към мен от замъглената витрина — мръсен оттенък на наслоена сивота — размазана от хиляди пръсти.
	[* Червена точка по средата на челото. — Б.пр.]
	Минала е година, а татко ми липсва всеки ден. Загубата му буди нестихваща болка в гърдите. Мама ми вдъхваше сили. Да не забравям и каузите, за които се боря. Те ми даваха цел. Участието ми в кампании за извеждане на хора от гетата и преместването им в жилища със стени и покрив, нищо че стените бяха от кал, а покривът сламен (всичко е по-добро от тънката мушама), е една от тези цели.
	За писмото, което написах. Беше публикувано във всички вестници. То промени нещата.
	Министрите най-сетне се престориха, че проявяват интерес. Посетиха Бомихали и се срещнаха с мен. Снимката, на която стискам ръката на Главния министър, докато той стиска писмото ми в другата си ръка, бе публикувана навсякъде, също и снимката, на която е приведен на входа на дома на Гуру, която има за цел да го представи в добра светлина пред простолюдието и поне малко да ограничи щетите върху доверието към него, нанесени от писмото.
	Главният министър обеща, че системата по отпускане на места за инженерните колежи ще се базира изцяло на качества. Горе-долу се придържаха към този принцип при последното отпускане на места, ако не за друго, то поне защото журналистите чакаха пред залата, а студентите, които излизаха след проведения с тях разговор, щяха веднага да докладват за нередности.
	Много от учениците от село получиха достъп до инженерния колеж и това е най-голямото удовлетворение за мен, защото на Сому бе предложено място в инженерния колеж на Домпур да учи електронно инженерство. Снимката на Главния министър със Сому и семейството му: майка му, двете му сестри и широко усмихнатия баща, неузнаваем в риза и панталони, щракната в неподходящия момент, когато бащата на Сому се опитва да си нагласи висулката, също влезе в новините, най-достойният момент за гордост в историята на семейството на Сому.
	— От сега нататък ще има много моменти на гордост, които да празнуваме — отбеляза бащата на Сому и грейна към сина си, когато дойдоха да ми благодарят с подарък — най-големите си тиквички, пораснали на напуканата червена почва на тесния парцел до къщата им.


	Имаше и други промени. Подпалвачите, които причиниха смъртта на татко, бяха изключени и им беше забранено да учат инженерство, въпреки че родителите им, които са били много високо на стълбицата на влиянието — същите, които финансират политици, — се опитаха да предотвратят това и лобираха да бъдат преместени в друг колеж в града. Все още съм на мнение, че се измъкнаха леко. Трябваше да им лепнат по една присъда или поне да получат условна. Мама разправя, че наказанието им е да живеят с необратимия факт, че действията им са отнели живота на татко.
	Бомихали сега има две придобивки (те съвсем не са достатъчни, още повече че в момента има суша — и аз провеждам кампания за още), аптека и доктор, който идва по веднъж в седмицата, надут, седнал зад волана на автомобила си всеки понеделник. Няма селянин, който да не е добавил допълнителна молитва: „Моля те, боже, ако аз или член от семейството ми се разболее, нека бъде в понеделник“.
	Така че повечето тревоги, за които споменах в онова съдбоносно писмо, което написах, тласкана от раздираща мъка, са разрешени. Прекъсването на тока все още се случва често, но не можем да имаме всичко, което искаме.
	Това беше другото неочаквано, но силно желано постижение от писмото. Всичко в интерес на селото. Позападналият кетъринг бизнес на мама живна, хората идваха отблизо и отдалече, за да пробват „деликатесите на Шарда, които се топят в устата“, както станаха известни кулинарните измислици на мама.
	Освен това, колежът най-сетне пое известна отговорност и предложи компенсация, задето неволно бе причинена смъртта на татко. Мама не искаше да приеме, но аз настоях, изтъкнах, че след като я заливат с поръчки, трябва да помисли за прилично място, от което да управлява търговията си, вместо от малката ни къща.
	— Можем да купим онзи изоставен парцел близо до хълма, мамо, и да превърнем една от бараките във фабрика, да наемаме местните жени да помагат — настоях аз.
	Сега бизнесът на мама (наречен Кухнята на Шарда) процъфтява. Тя наема повечето от хората в селото във фабриката си: всички мъже и жени, които са твърде стари или немощни, за да работят на полето. И снабдява много от големите дистрибутори в Бангалор и дори някои в Мумбай!
	Ако татко гледа отгоре към нас, а на мен ми се иска да вярвам, че е така, той ще бъде доволен. Осигуряваме препитание на селяните, разпределяме по-голямата част от печалбата на мама сред хора, които имат по-голяма нужда от нас.
	Татко щеше да бъде горд с мен, сигурна съм. Това писмо ме промени.


	Оттогава станах говорител на селото ни. Аз ръководя кампанията за липсата на прилични здравни грижи и образование в селото и настоявам да се направи повече за отчайващо бедните; организирам разнасяне на храна и ваксини в клиниките, раздаване на дрехи и убежища за момичета и жени, които са жертви на изнасилване и домашно насилие.
	Аз съм техният представител, защото вестниците слушат гласа ми — мога да напиша гадно писмо, което ще накара министрите да се задействат, за да избегнат негативното обществено мнение.
	Получавам писма от хора, които изказват грижите си, молят за помощ, а сред молбите попаднах на едно заплашително писмо. Първия път, когато го получих, написано с едри, червени букви: „Ако не спреш веднага, ще си го получиш“, аз изпуснах листа, все едно ме беше ухапал.
	Мама ме погледна с благия си, пронизващ поглед.
	— Какво има? — попита тя.
	— Ами… — Подадох й заплашителното писмо.
	Тя пребледня, но това бе единственият външен признак за вътрешния й смут. Иначе се държеше спокойно, както винаги. Накъса писмото на малки късчета и ме прегърна.
	— Винаги ще има хора, които са против теб, независимо какво правиш, Куши. Ще има още писма като това. Не бива да им обръщаш внимание. Прави онова, което смяташ, че е правилно. Хората, които пишат подобни послания — тя погледна презрително късчетата, които се надигаха при всеки порив на ветреца с дъх на тамаринд, който нахлуваше през вратата, — са страхливци, които разчитат на празни заплахи, защото нямат смелост да вършат онова, което вършиш ти. — Мама замълча. Тя обрамчи лицето ми с длани и ме погледна в очите. — Едно ще ти кажа, Куши. Знам, че се отнасяш с много плам към онова, което вършиш. Не забравяй обаче да обърнеш внимание и на чувствата на момичетата. Постави се на тяхна място. Не мисли, че знаеш кое е най-доброто за тях. Те трябва сами да решат. Знам, че оставаш разочарована, когато някоя от тях откаже да се промени. Процесът е дълъг, миличка.
	— Да, мамо, знам.
	Оттогава имаше още няколко злобни писма, аленото мастило редеше подобни заплахи, но не постигнаха същия ефект като първото. Понякога улавям странни погледи към мен, мъжете се мръщят и плюят, подвикват, когато водя събрания: съпрузи негодуват, че жените им са започнали да надигат глас, свекърви на жени, които вече не се държат като послушни кукли, дори майки, чиито дъщери отказват да се омъжат за избраниците на семейството.
	Плаша се, но се научих да не показвам страха си. Приех съвета на мама, отпразнувах успеха си и се научих да не обръщам внимание на заплахите и подигравките, отнасях се към тях като към последствие от работата ми, махвах с ръка, сякаш бяха досадни комари.


	Сега съм тук, за да помогна на Аша, затворена сред нови сарита и стари страхове, избила пот и предстоящи решения. Аша, дребно, слабо момиче, притиснато от майка си от едната страна и от бъдещата си свекърва от другата, оградили я като скоби, сложили запетайка след нея. Водопад от сарита в различни нюанси, каскада точно пред нея, докато майка й и бъдещата й свекърва й ги показват едно след друго, за да избере.
	Родителите на Аша имат четири момичета — Аша е най-голямата. Мъжът, с когото е сгодена против волята си (не че е имала право на глас, никой не я е питал за мнението й), е разведен, на трийсет, докато тя е на седемнайсет, и има малко дете, за което тя трябва да се грижи. Той обаче живее в къща, не в барака като родителите на Аша и не иска чеиз, а това за родителите на Аша, които трябва да омъжат четири дъщери, е истински дар божи.
	Аша иска да учи в инженерния колеж, да си намери работа, а не да се омъжва толкова рано. Опита се да каже на родителите си, но те отказаха да обърнат внимание, както се изразиха, на „капризите й“ и затова тя ме помоли да се намеся от нейно име.
	Нещо трепка пред погледа ми. Вдигам очи и разбирам, че това е Аша, която ми маха, ококорена, уплашена. Усмихвам й се окуражително, избърсвам потта от лицето си с опакото на ръката, поемам си дълбоко дъх и влизам в магазина.
	Магазинът за сарита е все едно да влезеш в пищен, дъгоцветен свят, толкова различен от онзи навън с противната воня на риба, канали и подправки, кръв от месарския магазин и изгнил боклук. Тук мирише на лъскави гладки платове, на обещание за нови дрехи и нещо друго, нещо екзотично. Много редици сарита, блестят във всички нюанси на дъгата по рафтовете зад щанда и се разстилат пред Аша.
	— Заповядайте, госпожо, с какво да ви помогна? — пита собственикът с глас хлъзгав като разтопено масло.
	— Извинявайте, аз съм с нея — отвръщам и соча Аша, а той се отдръпва, по лицето му се изписва ужас, но той не прави нищо, за да го прикрие.
	— Здравей, Аша — поздравявам ведро, когато приближавам трите жени.
	Майката и свекървата се обръщат и ме оглеждат подозрително. Аша ми отправя предпазлива усмивка, по лицето й се изписва страх, сенките трепкат в очите й. Жените ме гледат въпросително и аз минавам направо на въпроса.
	— Питахте ли дъщеря си дали го иска? — питам аз и забождам поглед в майката на Аша.
	Бъдещата свекърва сумти — едва ли ще е бъдеща, ако зависи от мен — изправя се рязко и пуска купчина сарита, които продавачката се хвърля да спаси тъкмо навреме.
	— Ти коя си, че се месиш в личните ни дела? Ние предлагаме на Аша неповторима възможност. Синът ми има добра работа. За нея ще се грижат добре, а ние дори не искаме зестра! — Изпъкналите очи се въртят ожесточено след всяка разпалено изречена дума, която тя изрича.
	Не откъсвам поглед от майката на Аша, която гледа ту дъщеря си, ту мен.
	— Много добре знаете, че Аша е най-умното момиче в класа. Тя ще си извоюва с лекота място в инженерния колеж.
	— Инженерство! — ахва бъдещата свекърва.
	— Щом се дипломира, Аша ще си намери добра работа и ще стане независима — обяснявам аз, без да откъсвам поглед от майката на Аша. — Не искаш ли това за дъщеря си? Или предпочиташ да бъде вързана с мъж, почти два пъти по-възрастен от нея, да гледа детето на друга жена, след като тя самата е почти дете?
	Докато изричам това, благодаря на господ, че съм отгледана и възпитана в дом на образовани хора, че майка ми не би и помислила да ме принуждава да се омъжа за някого против волята си, макар в някои отношения да е много старомодна.
	Бъдещата свекърва си изкарва яда на майката на Аша.
	— Защо търпиш тези глупости? Всичко вече е решено. Предлагаме всичко на дъщеря ти. Ако се откажете от този съюз, репутацията й ще бъде съсипана. Няма да й бъде от помощ, ако направи онова, което ненормалното момиче предлага. Че кой ще се ожени за Аша, ако тя отиде в колеж, където ще бъде единственото момиче в класа? И как ще омъжиш останалите си момичета, ако най-голямата ви посрами?
	В погледа на майката на Аша долавям колебание. Знам, че трябва да направя нещо, при това бързо.
	— Не е вярно, че Аша ще бъде единственото момиче в класа. Не знам защо всички мислят, че инженерството е професия за момчета, след като в специалност компютърно инженерство в колежа, от което Аша се интересува, има повече момичета от момчета.
	Майката на Аша ме наблюдава внимателно, интересът й е събуден. Аз решавам да се възползвам.
	— Накрая Аша ще си намери хубава работа, ще издържа и себе си, и ще намери човек, за когото да се омъжи, инженер като нея, който няма да обръща внимание на глупости като репутация. Ще води живот, за какъвто дори не сте мечтали, ще бъде удовлетворена от постигнатото, нещо, което — тук вече минавам границата, малко прекалявам, — ти не си имала. Да не би да искаш да има бъдеще като твоето? Бъдеще, в което да се труди денонощно и да не чува дори едно благодаря? Тя може да постигне много повече! Времената се менят. Да кажем, че не успеете да омъжите останалите си дъщери. Че какво му е лошото? Можем да живеем и без мъже. Осигурете на момичетата си образование. Нека си стъпят на краката.
	Когато виждам как надеждата избуява в очите на майката на Аша и изтласква съмненията, аз разбирам, че двете с Аша сме победили. Да, обидих майката на Аша, но й казах истината. Както и повечето жени в селото, тя е търпяла живот, който не си е избрала, живот, който й е бил наложен, който понякога е мразела и едва ли иска децата й да бъдат подложени на същото, особено ако има изход.
	Като я убедих, че Аша ще има работа и ще бъде независима, тя разбира, че казаното от Аша пред нея и съпруга й не е просто някаква прищявка, ами истината. Значи все пак има друг начин и тя ще се възползва от него, ще убеди съпруга си.
	Майката на Аша поглежда извинително жената, която няма да стане свекърва на дъщеря й. Кърши ръце.
	— Много се извинявам.
	Другата жена изфучава навън с крясък.
	— Ще съжаляваш. — След това трясва вратата след себе си и целият магазин се разтриса, а собственикът изскача иззад плота, лицето му е пребледняло като разредено мляко и през следващите няколко минути проверява пантите и резето, за да се убеди, че всичко е в изправност.
	Намигам на Аша. Майка й я стиска за ръката.
	— Трябва да учиш много и да си извоюваш онова инженерно място — нарежда тя, — докато аз убеждавам баща ти. Предстои ми битка. — През всичкото време се усмихва мило на дъщеря си.
	Лицето на Аша грее като небето на разсъмване и раздава златната си увереност за поредния прекрасен ден.
	— Добре, мамо — отвръща тя и се обръща към мен. — Благодаря ти.
	Тръгвам си от магазина и смачквам собственика, който е застанал зад вратата и проверява пантите. Не обръщам никакво внимание на разгорещения му вик.
	— Ей!
	Сърцето ме прелива от радост, че съм изпълнила добре мисията си.
	Навън мигам, докато очите ми привикват с безжалостните жълти отблясъци и си мисля какво ще кажа на мама. В този момент осъзнавам, че нормалните звуци на улицата са замаскирани от рев и лудешко форсиране на двигателя на автомобил, което се случва рядко дори в Домпур. Почти веднага чувам викове, писъци, ужасени крясъци.
	— Ало! — чувам аз. — Ама какви ги върши този автомобил?
	Едва ми остава време да видя, че колата лети прекалено бързо по пътя, вдига кафява прах, разпилява колоездачи и пешеходци като риби през дупката на мрежа, когато долавям, че някой ме вика по име, а името ми е разбито на части.
	— Куши-и-и… — чувам. — Махни се оттам. — Гласът на Аша — едва разпознаваем — е станал остър от паника.
	Отстъпвам назад и се препъвам на прага на магазина за сарита. Колата се отклонява от пътя си и се устремява право към мен. Наблюдавам я и не мога да повярвам на онова, което виждам.
	Следва какофония: високи викове, писъци и викове, пищящи октави, които обхващат човешката паника, разбиване на дърво, чупене на стъкло.
	Усещам разтърсващия вкус на шока, острия мирис на ръжда, усещането, че те бодат и разкъсват на безброй места, взрив от червено; нещо трепка, след това се установява; алени думи на мъхав бежов фон проблясват пред угасващите ми очи.


>	Радж
>	Царство на сенки и димни завеси

	_Лондон, Великобритания_
	Радж пали цигара, обляга се на кошчето и дърпа дълбоко, а всеки път, когато изпуска от дробовете си замайващия дим, усеща как стресът на деня се оттича от него: господин Грей го нахока, че не си бил донесъл учебника по математика, наказаха го, задето говори в час по география, още едно наказание, задето е пристигнал със закъснение в часа на госпожа Макрей, и скарването с майка му днес сутринта.
	Майка му — „Закъснявам за работа“, провикна се тя, лицето й сякаш мрачна маска от неприкрито неудоволствие смесено с разочарование — се развика.
	— Ще идваш ли, или не?
	Накара я да чака цели десет минути, гледаше през прозореца на стаята си как тя фучи по алеята пред къщата, как поглежда часовника си и цъка нетърпеливо.
	— Грижа те е единствено за работата ти — развика се той, отвори прозореца и подаде глава навън. Порив на вятъра разроши косата му и трябваше отново да я наплеска с гел, за да й придаде форма.
	Тя въздъхна и го погледна. Той забеляза виолетовите кръгове, които очертаваха очите й. Колко изтощена изглеждаше тя. Остана изненадан от завладяващ прилив на чувство на вина, който бе разсеян в следващия момент от думите й, всяка точна, тиха, смъртоносна.
	— Все същият спор. Така и не ти омръзна, а?
	— Не, мамо, не ми омръзна — изсъска той и стисна перваза на прозореца толкова силно, че кокалчетата го заболяха. — Защото е самата скапана истина.
	Тя примигна, но не каза и дума за езика му.
	— Работата ми ти дава всичко това — замахна тя с ръка към къщата, добре поддържаната поляна покрай алеята. Тя погледна часовника си. — Тръгвам. В девет имам среща. — Ето го същият поглед. Неодобрение и разочарование, когато го погледна. — Върви на училище пеша.
	_След като те разочаровам толкова много, защо си ме родила?_ Отвори уста, понечи да зададе въпроса, но тя беше вече в колата, хлопна вратата, вероятно замислена за работата, напълно забравила за сина си. Както и да е, той го беше задавал много пъти преди и така и не бе получил отговор, единствено въздишка — поредната от безкрайните й въздишки.


	Радж затваря очи и оставя цигарата да си свърши работата. Когато ги отваря отново, Ели е пред погледа му, под навеса на автобусната спирка, застанала малко настрани от кискащите се момичета, с които се мотае. Косата й с цвят на слънчеви лъчи е прихваната на хлабава опашка, миглите хвърлят сенки над пухкави бузи, посипани със златист прашец. Ягодовите й устни се цупят, докато поглежда телефона и се мръщи.
	Радж гаси цигарата и пали друга тъкмо когато автобусът на Ели пристига и тя се качва. Той дръпва отново и я търси, след това остава да наблюдава как тя прекарва картата си и влиза навътре в автобуса и се настанява до прозореца, поглежда право към него и се усмихва, съвършените устни описват съвършена извивка, предназначена единствено за него.
	Тя вдига длан и я поставя на прозореца на автобуса, свива едва-едва пръсти; гривната, без която никога не излиза, улавя светлината и блести в златно. Той примигва, не смее да диша, новата цигара догаря. Погледът й, лъскав, син — езерна вода, която проблясва на следобедното слънце, — среща неговия.
	— Здрасти — прошепна тя с устни.
	Той се оглежда бързо, за да се увери, че до него и отзад няма никой, на когото тя да маха. Когато се обръща отново, тя продължава да му се усмихва, апетитните трапчинки танцуват по кадифените бузи. Устните му се извиват нагоре.
	Ели насочва пръст към себе си, притиска длани, извива пръсти навътре, за да оформи сърце, след това посочва него, жест, който със сигурност означава „Аз те харесвам“.
	Той мига. Тя да не би току-що да каза онова, което той си мисли, че тя каза?
	Автобусът потегля с пъшкане и продължава, а той най-сетне се задейства, хуква по тротоара, иска да остане с Ели, очите му не изпускат нейните, докато автобусът не завива и не набира скорост, а той изостава.
	Нещастен, той се превива и вдишва дълбоки глътки от сребърния син въздух, който мирише на дим и въодушевление. Сърцето му се опитва да изскочи.
	_Тя ме харесва. Знам, че ме харесва. И тя ме харесва._
	— Ехо, Радж — подвикват приятелите му, когато го настигат, шляпат го по гърба, подават му кен бира. — Какви ги вършиш? Реши да ни изоставиш, а?
	Той сяда с приятелите си и отпива от кена. Всичко в света му е наред, поне за кратко. Ели му се усмихна и му помаха от прозореца на автобуса. Задържа погледа му, докато той гонеше автобуса й. Беше му казала „Здрасти“ и му беше показала с жест, че го харесва, той е убеден, сигурен е, че не си е въобразил, макар да имаше чувството, че това е поредната фантазия, която е измислил, в която тя играеше главната роля.
	Радж слуша приказките на приятелите си, докато вечерта преминава в нощ. Той пали цигара, жълтото връхче пронизва мрака и наблюдава как сенките поглъщат стените на отсрещните апартаменти, отначало тайно, след това дръзко превземат целия квартал.
	_Нямам нищо против да живея в царство на сенки и димни завеси, помисли си той разсеяно, в свят без правила, където нищо не е установено, нищо не е постоянно, където всичко се мени._
	Той вдъхва мириса и дъха на нощта: мазнина и дим, ароматен ветрец, наситен с интрига, пържен жълт чипс, поръсен със сол, с аромат на оцет, меки парченца гореща бяла риба в хрупкава кафява панировка, удобни пантофи и вана с пухкава пяна, горещ шоколад и топъл юрган, който обещава сладки сънища.
	В апартаментите от другата страна на пътя слагат децата да си лягат, четат им приказка, гушкат ги, целуват ги за лека нощ и им шепнат, че ги обичат, нежните гласове на родителите се носят към тях, те са последното, което чуват преди съня да ги приласкае.
	Очите го засърбяват, неочаквано започват да парят. Той тръсва глава, за да се отърси от тази неочаквана безнадеждност и се включва в импровизираната песничка, която е започнала, разсеяно произнася думите на песни, които дори няма представа, че знае. Когато приятелите му предлагат да излязат на улицата и да играят футбол с кена, той се включва.
	Смеят се и пеят, на пияни глави подритват кеновете, когато един от жителите на квартала, оплешивяващ мъж с рошави вежди, отваря прозореца си, лъч жълта светлина за кратко разпилява сенките, и се разкрещява.
	— Млъквайте, хората се опитват да спят. Нямате ли си домове?
	След като затваря прозореца, те отиват до вратата му, думкат няколко пъти по нея, натискат звънеца и дрънчат с отвора за пощата, за да му дадат да се разбере, а след това подемат отново играта си.
	И тогава, тъкмо когато отборът му печели футбола с бирена кутийка, Радж изритва кутийката право към автомобила, който пълзи по улицата и той спира точно пред тях. Кутийката отскача от прозореца и блестящата синя светлина танцува танго по изморените лица на приятелите му, изгубените им очи неочаквано изтрезняват, когато двама полицаи слизат от патрулката и тръгват към него.
	Радж лапа цигарата, която пуши и вкусва хартия и тютюн, мед и ръжда, когато случайно прехапва долната си устна и тя започва да кърви.


>	Шарда
>	Лук в горещо олио

	_Бомихали, Индия_
	Мила мамо,
	Правя самоса* за Куши, когато откъм полята се понася вой.
	[* Малки пържени хапки, обикновено с вегетариански пълнеж. — Б.пр.]
	Меся тестото, докато става гъвкаво и податливо, меко и еластично в ръцете ми, също като младата, карамелена кожа на дъщеря ми, когато я обсипвам с целувки. Разточвам тестото и го режа на правоъгълници. След това се заемам да го напълня, да загрея олиото, добавям синапено семе и листенца къри, изчаквам да започнат да пукат и пращят, да насищат въздуха с пикантния аромат на пържени подправки. Добавям накълцания лук, настъргания джинджифил и счукан чесън, разбърквам и, най-сетне, възелът безпокойство, който напъва сърцето ми и го кара да пулсира като открита рана започва да се поотпуска.
	— Притежаваш невероятна интуиция, Шарда — нали все така ми казваше, мамо, хващаше лицето ми във възлестите си ръце и ми се усмихваше.
	Цял ден усещам надвисналата от миналото опасност, а я владеех толкова време, но надигащата се сянка притиска гърдите ми, задушава ме.
	Дори във фабриката не можех да се отпусна, въпреки успокояващия шум около мен, доверените ми хора варят, пържат, кълцат и бъркат, мият и подсушават, пробват, загребват, опаковат и слагат етикети, смеят се и бъбрят непрекъснато; ароматите се надигат, разнасят, наситени, пикантни, сладко и кисело. Истинска амалгама. Невероятна смес.
	Сега тежестта, която притиска сърцето ми, малко се е надигнала, но отказва да се махне напълно. Докато бъркам, сместа става златиста и носи прекрасния мирис на пържен лук, си представям как щипките на раците, които съм сотирала, мариновала и изпържила, си отмъщават и стискат сърцето ми в болезнена хватка.
	_Какво е това чак толкова въздействащо предупреждение, което заплашва да изкара греховете на миналото от мен?_
	_Не мисли по този въпрос_, нареждам си аз и вместо това мисля за фабриката, за шумотевицата и глъчката около мен, за мястото, което бе създадено благодарение на любовта ми към готвенето, а пък се превърна в това предприятие благодарение на дъщеря ми и косвено, на огромната жертва, която любимият ми съпруг трябваше да направи.
	Какво ли би казала, ако видиш всичко това, мамо?


	Често разговарям с теб наум, мамо, а когато имам химикалка и лист, както сега, ти пиша писма. Така и не ги пускам; купчината е станала дебела с годините, жълтите листа са се натрупали като остри съжаления, мариновани в обвинения към самата мен, понесли лилавия нюанс на чувството за вина.
	Помниш ли как ме учеше да готвя, как стояхме една до друга, а ти ми държеше ръката и я водеше с черпака? Готвехме със съвсем малко продукти, използвахме калени съдове върху огън, подклаждан с въглища, а онези ястия си остават сред най-вкусните, които някога съм вкусвала. Цял живот съм се опитвала да пресъздам твоите ястия, мамо, но те така и не се получиха същите, тъй като не са приготвени от твоята ръка и не са подправени с любовта, която изпитваше към мен.
	Изглежда обаче, че съм успяла, ако не да достигна твоите прекрасни стандарти, то поне да създавам вкусна храна. Моята фабрика получава поръчки от цяла Индия, мамо, можеш ли да повярваш? Изглежда продуктите ми се изкупуват от щандовете, клиентите казват, че храната ми е автентична, че има точно вкуса, който помнят от времето, когато са расли. Всичко това дължа на теб, защото ме научи да готвя, а аз се плъзнах в готварската професия като лук в горещо олио. Това, мамо, е твоя аналогия.
	Все още не мога да повярвам напълно. Исках да стана лекарка, но животът бе подготвил други планове. И след всичката болка, обида, загуба, ето ме отново. Имах прекрасен живот, мамо, и не очаквах, не смеех да се надявам, че след случилото се — съм благословена, мамо, истински благословена.
	Щом лукът, джинджифилът и чесънът покафенеят, добавям смачканите люти чушки, сварените картофи, граха и си мисля какво ще каже Куши, когато се върне с танцова стъпка, след като е помогнала на приятелката си Аша в Домпур, ще влети последвана от типичния за нея аромат на презрели плодове с вкус на нетърпение и новини за деня, които ще полетят от устните й още преди да дотича.
	Куши напълно оправдава името си — то означава щастие — и носи радост, където и да отиде тя. Куши бе причината ми да продължа, след като двете с нея изгубихме мъжа, когото обожавахме: моя съпруг, нейния баща. Тя е толкова пълна с живот, мамо, подема всичко с невероятна страст, бори се за онова, към което изпитва силни чувства, за разлика от другите, които негодуват срещу неправдата, но си седят и не предприемат нищо. Тя озарява дори най-мрачния ден с едва загатната усмивка. Тя озарява всичко около себе си, мамо. Тя озарява живота ми.
	Куши още не е навършила осемнайсет, а е лидерът на селото. Хората се вслушват в думите й. Не се страхува да се бори срещу големите клечки, политиците и адвокатите. Не знам откъде извира куражът й, тази жар. Тя ме кара да се гордея и същевременно ме изпълва с ужас.
	Тревожех се, когато тя оставаше до късно на нейните събрания, макар да знаех, че за нея се грижат — знаеш ме каква съм традиционалистка. Но Куши ме научи на толкова много, тя ме промени, размекна ме, показа ми, че съм била прекалено скована и безкомпромисна, прекалено консервативна, което е една от причините, поради които нещата между нас се объркаха, мамо…
	Прибавям гарам масала и лют червен пипер, кориандър на прах и канела към ароматната смес. Тъкмо слагам няколко капки лимон, когато усещам как сърцето ме присвива, сякаш притиснато от менгеме, и в същия момент воят започва, дълъг, протяжен, носи се откъм полята и приближава все по-близо. Сякаш всички съседски кучета се събират в нашата малка къщичка.
	_Какво се е случило?_
	Втурвам се към вратата и надничам навън, въпреки че краката ме теглят навътре, знаят, че от онова, което ще науча, целият ми свят ще се преобърне завинаги. Без да искам, умът ми се връща назад към един друг момент, толкова отдавна, същевременно все още пресен — мирисът на дим и обгоряла разруха, на сълзи, които се стичат по зашеметената плът. Каква съсипия, колко много е изгубено, всичко това причинено от безразсъдството и неблагоразумието на една-единствена кибритена клечка.
	Мисля за близкото минало и един друг пожар, който отне съпруга ми, езици, наситени със сажди дим, разкъсват ароматния въздух, придават му наситено патладжанения цвят на шок и паника. Представям си жълтеникаво кехлибареното близване на пламъците, синьо-черното на дима, който описва съдбата ми.
	В ноздрите ми нахлува мирис на изгоряло. Обръщам гръб на полята, където изглежда се събира черен облак и надвисва над уютната ми, любима кухня. Внасям го вътре и усещам, че нищо вече няма да бъде същото.
	Сместа за самоса е прегоряла.
	Поредната поличба. Също като свиването в гърдите.
	Докато пренасям изгорялата смес към огнището, стомахът ми се свива, припомнил си глада и лишенията. Макар да са минали години, откакто не съм усещала спазми от глад, тъй като няма какво да ядеш, а нямаш и средства, за да си купиш храна, много мразя да хвърлям дори най-малкото залче. Мисълта да изхвърлям храна, докато хората гладуват, кара стомахът ми да се свива отново при спомена за недоимъка.
	Ще трябва да направя нещо друго за Куши.
	Куши…
	Езикът ми неочаквано надебелява, отказва да ме слуша, докато аз правя усилие да си поема глътка въздух. Черпакът се изплъзва от ръката ми и тупва на пода.
	Сега вече ги чувам ясно. Изглежда цялото село се е събрало на прага ми. Жените стенат и се удрят по главите. Мъжете са по-сериозни откогато и да било. Кучетата подскачат в краката им, а кравите са свели глави зад тях и допринасят за шумотевицата.
	Оглеждам тълпата, за да видя дъщеря си, опитвам се със силата на ума си да я призова да пристъпи напред, да помаха, жива и здрава, да се промъкне сред хората и животните, въпреки че дълбоко в себе си усещам как предчувствието за беда изцежда дъха от мен, нашепва, че няма да я намеря, значи, че съселяните ми са тук затова.
	Краката ми се подкосяват и аз се опирам на рамката на вратата.
	След това ме подемат ръце, изправят ме.
	— Куши… — викам аз… Моят глас ли е това?
	— Ама* — мълви някой.
	[* Майко (инд.). — Б.пр.]
	Държа се за касата на вратата и не пускам.
	_Тя описа спирала във въздуха, също като спукан балон_, чувам аз. _Колата я е връхлетяла. Искала е да я нарани. Тя е била набелязана, мишена. Магазинът за сарита е бил съсипан, късчета счупено стъкло избликнали като смъртоносен фонтан._
	_Не. Нененене. Моля те, господи, отне ми толкова много, не ми отнемай и нея. Не и любимото ми дете._
	— Къде е тя? Къде е дъщеря ми? — Гласът ми е писък — нескончаем писък.
	Виждам лице, сгърчено от ужас, уста отворена, за да изкрещи.
	— До нея имало писмо. Някаква заплаха — обяснява й някой.
	— Защо им е да го причиняват на Куши? — изплаква някой. — Това момиче беше ангел. След всичко, което направи за селото, за нас…
	Представям си лицето на дъщеря си, когато получи първата заплаха, спомням си как цветът се оттече като вода, която се изпарява от окосени ливади и оставя набраздената земя.
	— Няма нищо — казах тогава на Куши. — Не им обръщай внимание. Те са страхливци.
	_Вината е моя. Изцяло моя. Защо не приех сериозно заплахите? Защо не я закрилях?_
	— Заведете ме при нея — успявам да изрека и стискам ръката на човека застанал най-близо до мен. — Заведи ме при дъщеря ми.
	Виждам как огромните, леко присвити очи с цвета на нахутено брашно се ококорват от тревога, как лъскави капчици пот обсипват горната устна; набраздена кожа също като много пъти обръщана и разгръщана карта; извивката на двойната брадичка като зрялата вътрешност на сочна, жълта папая; бенка като синапено семенце на лявата ноздра; бинди с цвят на чили на средата на челото, пършива коса, също като влакна на кокосов орех, прилепнали към главата от пот и ужас. Не виждам лицето, което искам, лицето, чиито черти съм проследявала един милион пъти. Куши…
	След това усещам ароматния дух на страх, наситен с пот, вкуса на хиляди молби родени от паника да угасват на устните ми, незначителни като въздуха, който така и не си поемам, докато се предавам на мъртвата хватка, в която е сърцето ми.


>	Пуджа
>	Казан, пълен с тайни

	_Лондон, Великобритания_
	Пуджа седи в хола, нагласила е лаптопа в скута си и преглежда служебните имейли: един от счетоводителя, който трябва да прегледа, _пет_ от председателя на съвета на съкооператорите в една от нейните сгради, които стават все по-настойчиви и остри, а последният е изцяло написан с главни букви.
	Както винаги, тя преглежда цифрите от счетоводителя и си позволява за миг да се почувства горда, да се наслади на чувството, че е постигнала нещо. Колко далече е стигнала! След всичко, което се случи, ето я къде е. Успешна бизнесдама. Собственичка на няколко имота в Лондон.
	Поглежда към часовника, който мига в ъгъла на екрана, и се връща отново на земята, доброто й настроение се изпарява като мехурчета от чаша шампанско. Почти полунощ е. Къде е синът й? Тя се опитва да потисне тръпките на безпокойство, стрелите на гнева, горчиво пурпурния вкус на съжаление и неуспех. Сигурна е, че Радж я наказва заради спора им тази сутрин. Сигурно е с противната си банда приятели и след училище са се заврели в онова имение.
	Първия път, когато се случи, когато се прибра и откри, че той не си е в леглото, както обикновено, тя се качи в колата и обиколи навсякъде, за да го търси. Откри го в имението да пуши, пие и да се смее по начин, какъвто не бе виждала отдавна. Изправи се пред него, но той не й обърна внимание, направи го, за да й го върне. Накрая не й остави друг избор, освен да се прибере и да го чака. Той се дотътри у дома късно и след него се разстла смрад на цигари, която се разнесе из цялата къща. След това се скараха жестоко.
	Тя въздиша дълбоко, докато си представя какво ще се случи, когато той благоволи да се прибере. Ще се скарат за пореден път. Тя ще му отреже джобните. Той ще се разкрещи, ще фучи и ще се цупи дни наред.
	Тя въздиша и отново се заема с имейлите, разтрива врата си с уморена ръка, докато мисли над все по-острите оплаквания на съвета на съкооператорите.
	Откъси от съня, който я разтърси предишната вечер, който не можа да си спомни, когато се събуди, но остави стелещо се чувство на безпокойство, неочаквано изникна ярък, наситен пред очите й…
	Някаква жена с коса като на дивачка: гъста сребърна плетеница, която обрамчваше лице, набраздено от нежните нишки спуснати от изтощения стан на дълъг живот. Крачеше целенасочено с разкъсано сари. Шалът, който бе метнала на рамене бе сив като съненото море след буря, проблясваха матови зелени нишки, може би остатъци от някогашни времена, когато шалът е бил нов и лъскав, пълен с обещания.
	Променила се е през годините, прегърбила се е. Очите й са си все още същите: наситени късчета стоманено сиво. Гласът й, когато заговори, е висок, носов.
	— Казанът на тайните бълбука. Ще прелее. Трябва да разкриеш истината. Признай, замети лъжите. Време е…
	Пуджа мига; имейлът, който се опитваше да състави, но така и не успя, се размазва пред очите й. От доста време не бе сънувала тези сънища.
	_Значи затова се въртях цяла нощ._
	Миналото, което така глупаво бе решила, че е покорила и замела, неочаквано застава, точно пред нея, тази жена я е отвела обратно към деня, когато всичко приключи: натрапчивия мирис на оборски тор и агония; поклащащи се тела; похотливи, жълти усмивки. Спокойните очи на жената: море от тишина сред наситен с паника здрач, котва сред объркването, тревога с вкус на желязо и амоняк.


	Лъскави сини лъчи се извиват и приплъзват в сумрака на хола, за кратко го осветяват и я изтръгват обратно към настоящето. Работила е в тъмното, забелязва чак сега, забравила е да включи лампата или да затвори завесите. Единствената светлина в стаята идва от екрана на компютъра и образите, които трепкат на телевизора с изключен звук.
	На вратата се звънва и Пуджа се стряска, изключва екрана на компютъра и се загръща с жилетката.
	_Най-сетне. Радж, както обикновено, си е забравил ключа._
	Тя лепва усмивка на лицето си, за да покаже готовност за помирение, след като тази сутрин потегли, без да го чака и вижда сина си на прага, притиснат между двама полицаи. Шокът я оставя без глас.
	_Разбира се_, мисли си тя, не че има значение._ Блестящите сини светлини в хола; те идваха по нашата алея._
	Тя вдъхва мириса на сина си, всеки сантиметър от него. Той изглежда добре, няма нищо счупено. _Благодаря ти, господи._
	Радж хапе долната си устна, както винаги, когато е неспокоен. Очите му са подпухнали, изражението, когато е уязвим й напомня за срамежливото малко момченце, което вдигаше очи към нея и протягаше ръце, молеше за обич.
	Сърцето й се свива. _Защо не го глезех? Не можех? Господ да ми е на помощ, просто не можех. Все още не мога, не че той търси обичта ми._
	С течение на времето се научи да не иска, голата нужда в очите му бе заменена с кисел, нацупен поглед; въпреки че искрици от малкото изгубено момченце проблясват иззад бариерата, която той непрекъснато спуска.
	_Вината е моя. Аз го разочаровах. Разочаровах го толкова много._
	— Радж, сине, добре ли си? Какво се е случило? — успява да избълва тя, гласът й е жалък писък.
	Лицето на Радж е зелено. Той се поклаща. Изглежда така, сякаш всеки момент ще повърне. Полицаите го пускат с предупреждението, че няма повече да търпят поведението му, че има късмет, че кенът, който изритал, не е надраскал автомобила, че следващия път Пуджа ще го прибира от полицията. Радж кима покорно и хуква към горния етаж, без да им каже и дума.
	Пуджа мести тежестта си от крак на крак, гърлото й е сковано от страх, от мисли за онова, което е можело да се случи. Какъв е етикетът в подобна ситуация? Трябва ли да покани полицаите?
	Те не остават, слава богу, а тя затваря вратата след тях и се обляга на нея, дървото е хладно до задната част на главата, която тупти от болка.
	Чува, че синът й повръща в банята и й се иска да беше различна жена, която ще се качи при детето си и ще го прегърне, ще облекчи болката му, ще успокои тревогите му. Пуджа остава неподвижно, докато пулсиращата синя светлина на отдалечаващата се патрулка не описва арка на стената в тъмния хол, а след това, тя дръпва завесите, изключва телевизора и се качва горе.
	Радж си е легнал, дългото му тяло на подрастващ крие безпомощното момче скрито вътре, което сега й е обърнало гръб.
	— Не може да продължава по този начин, Радж — заявява тя.
	Отговор няма.
	— Къде ти беше умът? — пита тя. — Какво следва? Ще те прибирам от полицейското управление ли? Мислех, че това са просто безобидни тийнейджърски забавления, етап, през който минаваш. Но положението става все по-лошо. Толкова съм заета, не ми трябва и това като капак на всичко останало…
	Обръща се към нея и лицето му е станало възлесто от гняв.
	— Работа, работа, работа! Това е единственото, което те интересува. Ако съм просто едно неудобство, което се е изпречило на успеха ти, защо изобщо си ме родила?
	Ферментирали алкохолни изпарения, застоял мирис на цигари и повръщано се завихрят в затворената стая и тя усеща как й се повдига.
	— Виж се само, Радж. Разбираш ли какъв си късметлия с плейстейшъна, ексбокса, телевизора и марковите си дрехи? Откъде, според теб, се появиха?
	— Държиш единствено на материалните неща, да изкарваш повече пари — крещи Радж и очите му блестят. — Пет пари не давам за тези неща, мога да живея и без тях…
	— Наистина ли? Защо тогава се оплакваш, когато ти спра джобните? Какво знаеш за глада? Някога изпитвал ли си болките, когато стомахът ти е празен и свит, тръпките на страх, защото не знаеш кога отново ще имаш храна? Ти, разглезено келешче. Само в стаята ти могат да се поберат две къщи като тази, в която съм расла. Непрекъснато ти търся извинения, мисля, че си тийнейджър, че преживяваш много, но имаш ли представа какво правех аз, когато бях на твоя възраст? Имаш ли бегла представа?
	Цялото безпокойство, ужасът, който изпита, когато видя Радж между полицаите, избликва от нея в тази ожесточена тирада. Просто искаше да каже на Радж, че е преминал линията, че тя няма да позволи представители на закона да го водят у дома. Вместо това, докато се опитваше да каже спокойно онова, което мислеше, тя изгуби самообладание.
	Защо се държи така със сина си? Защо не може да му каже какво мисли, да го прегърне, както иска, да му покаже, че държи на него?
	_Защото се страхувам. Толкова се страхувам да обичам, да не би… да не би той да остане наранен. Да не би да го изгубя._
	Вместо това тя беснее срещу него, отблъсква го все повече и повече.
	_Той е наранен. И без това го губя._
	И защо повдига въпроса за миналото си? Защо точно сега? _Заради онзи сън. Толкова истински. Върна всичко обратно…_
	Радж става, кръстосва дългите си крака, вдига предизвикателно поглед към нея.
	— Не, мамо, не знам какво си правила, когато си била на моя възраст. Не знам нищичко за миналото ти, защото или не искаш да ми разкажеш, или не ти е останало време. Може би е така, защото вечно работиш, мама му стара.
	Това е последната капка. Нещо у нея се пречупва. Тя пристъпва към сина си, вдига ръка и го удря, силно, по бузата.


>	Шарда
>	Кипящо мълчание

	Мила мамо,
	Седя до леглото на Куши и ти пиша, както много други пъти през годините. Тези писма са спасителното ми въже и ме задържат в настоящето. Искам да бъда силна заради дъщеря си, да съм до нея, когато се събуди.
	Не искам да рухна отново, както когато разбрах какво се е случило — писах ти за това в предишното писмо. Правя дневник на всичко, което се случва, за да го извадя, когато отведем на съд хората, сторили това на любимата ми Куши.
	Освен другите легла в тази дълга, пълна с болести, раздирана от мъка стая, любими хора бдят също като мен. Не срещаме погледите си, предпочитаме да таим и чувството за вина, и самобичуването си, всички „ами ако“ и „какво ли щеше да стане, ако“, защото са си само наши.
	Поглеждам Куши, отпусната в леглото, множество тръбички я поддържат жива, стърчат от нея като игли, забити във вуду кукла, лицето й е посивяло, а аз се опитвам да й наложа да се върне към живота. Жизненото ми момиче, пълно с живот, сега е просто сянка.
	Вината е моя. Защо не обърнах внимание на тези заплахи?
	Как можах доброволно да позволя съвършеното ми момиче, наивно в много отношения, да не е пред погледа ми, след като самата аз знам истината, познавам чудовищната природа, която хората крият зад фалшиви и мазни усмивки?
	Искам да намеря хората, които направиха това, и да ги накълцам на парчета, да изцедя зловонния им дъх. Само че не смея да оставя дъщеря си, да не би отново да проявя немарливост в грижите към нея.
	Цял ден имам лоши предчувствия, някакво безпокойство ми тежи в гърдите. Защо не му обърнах внимание, вместо да го пренебрегна, защо го потиснах с надеждата да си отиде? Наистина не знаех какво ще се случи, въпреки това щях да отида да търся Куши, да я открия и да я доведа у дома, да я опазя жива. Изобщо не трябваше да я оставям да излиза онзи ден.
	Ето я сега, безценното ми дете, бледото й лице е неподвижно като луната, настанила се в гнездо от облаци през онези мъчителни часове малко преди зората да се измъкне от задушливата завеса на нощта.
	Знае ли тя колко много се гордея с нея? Колко много съм научила от нея? Как ме е променила, как ме накара да порасна, да отчета собствените си грешки, да стана самостоятелна?
	Искам да ми бъде даден шанс да й кажа. Моля те, господи, моля те, мамо. Искам си я обратно. Тя е моят живот, моята причина да живея.

	* * *

	Мамо, когато докторът отдръпва поглед от моя, когато забелязвам отчаяно отпуснатите му рамене, разбирам, че новините не са добри.
	— И двата й бъбрека са били унищожени по време на катастрофата — обяснява той. — Има нужда от трансплантация или цял живот ще бъде на диализа.
	Скачам.
	— Какво чакате? — питам.
	Направиха ми изследвания. Сега трябва просто да трансплантират моя бъбрек в тялото на Куши и се надявам тя да се оправи и да се върне при мен по-скоро.
	Любимото ми момиче.
	Той е тук, докторът. Отново върти очи като крадец, който гледа да се спаси. Отново се е прегърбил. Сега пък какво не е наред? Колко ли още ще мога да понеса?
	_Моля те, господи. Много те моля._
	— Много жалко. — Той клати глава.
	— Кое… за какво говорите? — питам.
	— Имате само един бъбрек.
	— Ама… как?
	Той извива долната си устна, сякаш думите, които изрича, го нараняват.
	— Да си с един бъбрек е много по-често срещано, отколкото мислят хората.
	— Значи не мога…
	И двамата поглеждаме отпуснатата ми дъщеря, бледото лице, поддържаното от апаратите тяло.
	— Не. — Следва дълбока въздишка. — Много жалко.
	_Наказание_, мисля си аз, _задето не успях да защитя Куши._ Бързо правя изчисленията си. Дори след като продам фабриката и къщичката ни и взема заем, пак няма да мога да поддържам Куши на диализа още дълго. Всяко лечение е безумно скъпо. Никога не съм ламтяла за пари, мамо, винаги съм ги давала на онези, които са се нуждаели повече, но в този момент ми се иска от все сърце да съм богата, парите да не бяха пречка.
	— Не можем да си позволим дълго диализа — прошепвам.
	_Иска ми се да можех да й дам единствения си бъбрек. Нямам нищо против да умра, за да може тя да живее._
	Също така знам, че нито един лекар не би се съгласил на подобно нещо.
	_Що за жесток господ си ти, всемогъщи? Защо невинното ми момиченце, което няма нито една лоша мисъл в главата си, която се бореше, за да подобри живота на съселяните си, която обичаше с толкова плам, която живее толкова истински, ще плаща за моите грешки?_
	Докторът въздиша отново, прокарва ръка през изпитото си лице.
	— Значи е наложително да направим трансплантация, колкото по-скоро, толкова по-добре. Кръвната група на Куши е рядка и ако чакаме да се появи донор, който пасва, ще отнеме много време.
	_Моля те, господи, Куши заслужава да живее. Много те моля. Вземи мен, вместо нея._
	Гласът на доктора прорязва молитвите ми, накъсаните ми молби.
	— Тя има ли други роднини?
	Стоя като ударена от гръм.
	Това твое дело ли е, мамо? Или е на татко? Да не би всичко това да е част от голямата шега, която господ ни е изиграл?
	Много добре знам какво трябва да направя.
	Аз проверих къде е отдавна, мамо, открих номера й. Нося го навсякъде със себе си, пъхнат е в блузата на сарито, при писмата до теб. Просто не събрах смелост да се обадя. Никога не съм била много смела, мамо. Това ми е добре известно. Сега обаче се налага.
	Поглеждам Куши и откривам хукналия да се спасява страх там. Лепвам целувка като жертвоприношение, като благословия, като желание, върху меката, млада, нетрепваща буза на дъщеря си, след това тръгвам да търся телефон с международно избиране в огромната болница, в която лежат болни и ужасените им роднини в този безличен град на много километри от Домпур и Бомихали.
	Малката клиника в Домпур нямаше условия да се справи с нараняванията на Куши. Казаха, че тази болница е последната ни надежда. А сега, тази жена, чийто номер нося близо до сърцето си, е единствената ни надежда.
	Поемам си дълбоко дъх и набирам номера. Не ми е никак приятно, че не мога аз да дам на дъщеря си дара на живота, че трябва да моля _нея_.
	Ще ме накара ли да се моля?
	Миг, който продължава цял един живот. След това телефонът звънва, веднъж, втори път.
	— Ало? — Гласът й, по британски напевен прикрива индийските гласни, покрива почти две десетилетия кипящо мълчание.


>	Пуджа
>	Сурово резенче лимон

	Синът на Пуджа я наблюдава с озадачен поглед, на шокираното му лице потичат стреснати сълзи, когато вдига ръка към бузата си, на която се вижда отпечатъка от дланта й.
	Радж оглежда Пуджа, сякаш я вижда за пръв път, лицето му, с изключение на червената буза е бледо.
	В травматизираната тишина, която мирише на стари тайни и нови опасения, екот от миналото, което тя е крила години наред, резонира през пластове броня, обгърнали сърцето й: _мирис на шок, вкус на сълзи, розова саламура_.
	_Не съм с нищо по-добра от татко_, мисли си тя.
	Телефонът й звънва, разкъсва ранената атмосфера, оцветява я с изтъркан до блясък звук и тя го вади от джоба си с разтреперана ръка, а дланта й тръпне.
	— Ало?
	Ранен удар на сърцето, разкъсан от статичен шум, а след това чува:
	— Пуджа?
	_Ти прекара почти двайсет години да издигаш стена_, мисли си тя, _олюлява се. Ти я построи тухла след тухла с мълчанието на всеки месец, който минаваше без каквато и да било връзка с миналото, а след това, също както мъх пълзи по стената като мравки, които откриват пукнатините по износени векове наред тухли и с труд си прокарват пътя от едната страна на стената към другата, един глас прескача бездната и построява мост — тази интонация, този тон, толкова познат, колкото и твоят, е способен да извика толкова много любов и толкова много болка._
	_Този глас се надявах да чуя, страхувах се от него_, мисли си тя, докато се отпуска внимателно на протрития килим в стаята на сина си, _всеки път, когато вдигах телефона, всеки ден, без изключение, през изминалите две десетилетия._
	— Шарда? — прописква тя — единственият звук, който гласните струни могат да издадат.
	— Ти ли си? — Във въпроса се долавя облекчение, очакване, агония — болка, смесена с песимизъм. Най-силно е нетърпението.
	И ето че просто така, изминалите години, откакто е видяла тази жена за последен път, се сриват също като земя, залята от наводнение, измита от нестихващите вълни на ревящ океан, тласкан напред от мусоните.
	— Какво има?
	Тя си представя усуканата жица, която ги свързва през почти двайсет години и разстояние от осем хиляди километра. Иска й се да оправи кабела, да изглади миналото, за да няма повече неравности и болка, да я няма болката и чувството за вина, обвиненията и недоразуменията, заради които са разделени — минало като затлачена река, през която трябва да изгазят, за да се озоват от другата страна, да се доберат един до друг.
	— Става въпрос… за дъщеря ми, Куши… тя умира. — Сълзи разкъсват гласа на Шарда и нахлуват по кабела.
	Пуджа затваря очи. _Шарда. Говоря с Шарда._
	— Куши има нужда от бъбрек, спешно. Моят… — Въздишката е прекъсната от ридание. — Излиза, че аз имам само един. Моля те. Тя има нужда от теб. Ние имаме нужда от теб. Ела си вкъщи.
	Вкъщи… цял калейдоскоп от нюанси избликват от тази малка думичка. Всичко е загубено. Всичко…
	— Домът ми не е там. Не съм се връщала цяла вечност.
	— Знам. Знам. Само че… не знам какво друго да направя…
	— Значи съм последната ти възможност? — Не че искаше да го каже, но думите излязоха като жлъчен прилив, по-остри, отколкото възнамеряваше, сякаш смучеше сок от суров резен лимон. Пуджа прехапва долната си устна, усеща вкуса на желязо и сол.
	— Да те моля ли искаш? Тогава ще го направя. Моля те, Пуджа, много те моля, помогни.
	— Аз… — Образи от миналото преминават зад затворените клепки на Пуджа, образи, които тя е отблъсквала през годините, на които се е старала да не обръща внимание. Думи на болка, гневни обвинения: мариновани в мъка, замазани с прахта на почти двайсет години сън, проникнала навсякъде оранжева пудра, която се стеле във въздуха на страната, която е отхвърлила, на живота, който е погребала.
	— В момента Куши е на диализа, но не мога да си позволя да я поддържам дълго. — Отчаяният глас на Шарда прорязва мислите на Пуджа и я връща към настоящето.
	Пуджа си поема дълбоко дъх и се стяга.
	— Ако искаш пари…
	— Не ти искаме парите… — Гореща искра се надига през разкъсания, пропит с ужас глас на Шарда и прави гласа й по-остър, рязък. — Имам нужда от теб. Куши има нужда от теб. Моля те, Пуджа. — Гневът на Шарда се разсейва бързо, както е пламнал и е заменен от сурова мъка.
	Същата мъка отеква в гърдите на Пуджа и тя има чувството, че е разкъсана, че всички защити, които си е изградила през годините се сриват.
	_Бъди внимателна._ Сърцето й, което така и не е напълно излекувано след миналото, е приключило с нея, предупреждава.
	— Не знам дали ще мога…
	— Моля те… — мълви нещастно Шарда.
	— Ами… ще дойда — отвръща Пуджа, без да е премислила ясно. Или може би, защото мисли по-ясно, отколкото от години. — Не обещавам обаче…
	— Благодаря ти. — Гласът на Шарда се надига от благодарност също като разцъфващ жасмин. — Благодаря ти. Моля те, ела колкото е възможно по-скоро.
	_Какво направих_, пита се Пуджа. Въпреки че Шарда е прекъснала, тя продължава да притиска телефона към ухото си с все още пламнала длан, а по изпръхналите си устни усеща вкуса на сълзи.


>	Радж
>	Нови рани и застояла миризма на алкохол

	Радж наблюдава майка си, наблюдава стряскащ парад от емоции по лицето й. Майка му, която е толкова хладна и уравновесена, освен когато беснее заради него. Майка му, постигналата успехи бизнес дама и кофти родител. Неговата майка, която току-що му позволи да надникне в тайното й минало — тя е расла в колиба, а? Майка му, която го зашлеви за пръв път в живота.
	Пуджа сяда, без да е поканена, на пода в стаята му, телефонът е все още притиснат до ухото. Сега, след като рядкото емоционално шоу е приключило, тя изглежда напълно изтощена. Няма ли най-сетне да излезе?
	Радж е изтощен и иска да поспи след противната вечер, която прекара. Отрезвяващото пътуване в патрулката му се стори, че продължи цяла вечност и той се молеше кошмарът, в който се озова, да приключи час по-скоро, а майка му да не превърти; беше се зарекъл пред себе си да не близва алкохол, да не пуши и да не се забърква повече в неприятности.
	— Радж? — прозвучава предпазливо гласът на Пуджа.
	Стаята мирише на пресни рани и застоял алкохол. Носи се дъх на кръв, гореща, червена. Сякаш е възпалена, също като пулсиращата му буза.
	Той не иска да говори с нея. Толкова е ядосан. Толкова е наранен. Толкова уморен. Просто иска тя да се махне от стаята му.
	— Махай се — мърмори той, отпуска се назад и се завива през главата.
	— Радж — вика го по-настойчиво тя. — Трябва да заминем за Индия.
	Той отмята завивката и сяда, поглежда я гневно.
	— Да не би да си напълно полудяла? Първо ме удряш, а сега това.
	Майка му пребледнява, съсухря се също като цвете останало без вода.
	— Сине, много се извинявам.
	— Не ме наричай сине. Със сигурност не се държиш с мен като със син. — Гласът му трепери и той се дразни от себе си заради тази слабост.
	Тя се изправя и пристъпва към него. Той се свива. Тя се поколебава, но сяда отново на килима.
	Радж въздиша. Каква вечер само, от ужасна към противна в рамките на час.
	— Нахлу неканена в стаята ми, удари ме, а сега не искаш да излезеш. Ако не си забелязала, вечерта ми беше ужасна, а ти я скофти още повече. Искам да спя.
	— Ще изляза след минута, но искам да знаеш нещо. Не се шегувам. Заминаваме за Индия.
	Той я поглежда, този път внимателно. Тя притиска телефона към ухото си, сякаш е някакъв талисман. Изглежда толкова смачкана, колкото той се чувства. За втори път този ден, той остава изненадан от чувството за вина заради онова, на което я подлага, но то е бързо сменено от справедливото негодувание, когато бузата му започва да пулсира и той си спомня болката.
	— Защо Индия, за бога? Не се обади татко, нали? Мога да се закълна, че говореше с жена.
	Нова болка. Този път болката е заради баща му, който се премести в Индия преди години и е канил Радж да му отиде на гости безброй пъти. Радж отказваше заради принципа. Защо да ходи чак до Индия, след като баща му ги напусна? Баща му най-сетне се отказа преди две години, когато…
	На Радж неочаквано, отчаяно му се приисква цигара.
	Дълбоко в себе си знае, че в някои отношения майка му е права, че не трябва да я мрази, защото работи. Благодарение на нея живеят по-охолно от повечето му съученици.
	Негодува, че майка му не му показва и грам обич, винаги го държи на ръка разстояние, отнася се към него така, сякаш е някой, когото трябва да търпи, вместо човек, на когото държи. Баща му поне беше открит, прегръщаше го и го целуваше за лека нощ.
	След като баща му ги напусна, Радж се обръщаше към майка си, копнееше тя да го успокои, да го гушне, да го погали, _да направи нещо_. Тя обаче му се усмихваше, даваше му храна, играчка или го пробутваше на бавачката, която беше прекрасна, чиито ръце бяха щедри на прегръдки, но тя не беше негова, вечер се прибираше при своите деца.
	Но с болката, която изпитва, докато слуша майка си да говори за отиване в Индия, се опитва да се пребори с тънките филизи на надеждата.
	Може пък баща му да се опитва да се съберат отново.
	— Не, не е баща ти. — Гласът й е чуплив като стари кости. След това омеква. — Той те обича, нали знаеш?
	Радж се обръща настрани, за да не види тя сълзите, които парят очите му.
	Коя е тази жена? Това изобщо не е майката, която познава. Първо шамара, от който, макар и да го заболя, превърна майка му в по-реална, повече от плът и кръв от далечния робот, който не спираше да въздиша и цъка с език, както той очакваше.
	А сега тази по-нежна нейна страна, която не беше виждал…
	Трябваше да проведат този разговор, когато баща му ги напусна, не сега! Трябваше да е тогава, когато той беше много по-малък и изгубен без баща си, имаше отчаяна нужда от съчувствието й, а тогава се сблъска единствено с тишина.
	Писна му.
	— Та кой ти се обади? Защо каза, че трябва да отидем в Индия? Не разбирам. Какво ти става?
	Очите на майка му приличат на завихрени езера от болка. Той няма сили да я погледне, затова оправя завивката.
	— Жената, която се обади, е Шарда — сестра ми. — Пуджа отпуска глава в ръце. Отпуска се, превръща се в малка кафява запетайка очертана на кремавия килим.
	Думите й раздират задушливия застоял въздух с дъх на оцет в стаята му, от тях лъха на шок и стар мирис на тайна. Безброй въпроси се роят объркано и се борят за надмощие, за да излязат по-бързо.
	— Какво! — е единственото, което успява да изрече. През всичките тези години майка му не е споменала, че има сестра.
	Но майка му не споменава почти нищо, освен подробности за работата си. И за недостатъците му. Майка му е отделен свят, свят, в който той не е допуснат. Не бива да се изненадва, че е скрила сестра си от него. Като се замисля, защо да се изненадва. Не бива да се учудва, ако открие и брат или цяло друго семейство, мътните го взели. Един господ знае какво друго крие тя, какво още ще открие той.
	— Куши, нейната… нейната дъщеря е тежко болна. Бъбреците й са увредени и тя е на диализа. Сестра ми… тя иска да отида. Аз… Съгласих се да отида.
	Избликналата ярост оставя пътека през пропитите му с алкохол вътрешности.
	— Чакай малко. Дай да видим дали съм разбрал правилно. Готова си да зарежеш безценната си работа и да прекосиш цял един океан, за да посетиш момиче, твоя племенница, която е в болница на осем хиляди километра — момиче, което почти не познаваш, детето на сестра, за която никога не си споменавала, — а не остана до мен онзи единствен път, когато бях в болница и отчаяно имах нужда от теб? — съска той и лицето на майка му се сгърчва, преди тя да се извърне, за да го скрие.
	Случи се точно след като баща му замина за Индия. Радж беше тежко болен, имаше пирексия, която отказваше да си отиде, и температурата му си остана висока колкото и Калпол и Нурофен да му даваше бавачката. Вкараха го в болница и го подложиха на какви ли не изследвания, за да открият каква е причината.
	Радж беше ужасен, уплашен, самотен, след като бавачката си тръгваше вечер. Той искаше майка си, молеше й се да остане с него в странната стая с бръмчащите апарати и разплакани деца. Майка му обаче го оставяше на сестрите в сини униформи с добронамерени усмивки, които не стигаха до очите им. Дори тогава, _най-вече_ тогава, тя предпочете работата си пред него, не искаше да се откаже от нея за няколко часа, за да постои със сина си.
	Същата нощ момчето в съседното легло получи конвулсии и сестрите и лекарите се скупчиха около него, поне така му се стори на Радж. Той все още помнеше ясно доловимата паника във въздуха, проскърцването на завесите, когато ги дръпнаха, за да изолират останалите деца, бързите стъпки по плочите, отчаяното бибиткане на апаратите и лицето на момчето, бледо, безжизнено, докато го откарваха…
	Радж остана седнал през по-голямата част от нощта, ужасен, разтреперан, не смееше да викне сестрите. Една сестра го завари да се клати и повтаря: „Мама, татко“, а риданията разтърсваха изтощеното му от високата температура тяло, сълзите оставяха мокри следи по лицето, миглите бяха слепени от солта.
	Оттогава мразеше болниците. Сега поглежда към майка си и вижда спомена за болницата, как я моли да остане, отразен в очите й.
	Беше се хвърлил към нея, горещото му тяло разтреперано от облекчение и недоверие, когато тя дойде на следващата сутрин, не можеше да повярва на доказателството пред очите си, след като се убеди, че е тя, че няма да го откарат като другото момче, че не е вярно, че никога повече няма да види майка си и баща си. Той вдъхна аромата й — винаги свеж, слънчев, като пролетно утро, — наслади се на непознатия лукс да се отпусне в прегръдката й за цяла минута, преди тя да го отдръпне и внимателно да отстъпи, да приглади коса, след това полата и да приседне предпазливо на ръба на леглото. И, както винаги, да го задържи на една ръка разстояние.
	— Обещах на сестра си — казва тя сега тихо, колебливо.
	— Нито си говорила с нея, нито за нея, поне аз не съм чувал. А сега тя се обажда и ти зарязваш и живота си, и работата, която винаги е толкова важна и ще се разпадне, ако те няма, за да хукнеш към Индия…
	_Защо тази непозната сестра е толкова важна, а аз не съм? Защо аз не съм толкова важен? Защо никога не съм бил толкова важен?_
	Тя въздиша, заиграва се с нишка на килима, без да среща очите му.
	— Радж, тя иска да съм до нея. Казах, че ще отида… дъщеря й… Радж, трябва да заминем за Индия. Ще направя резервация за първия полет.
	— Не е нужно да ходим в Индия. Татко ме е канил толкова пъти. Винаги съм отказвал. След като не съм отишъл заради него, защо реши, че ще замина сега? Заради някаква леля и братовчедка, за които досега дори не бях чувал? Няма да замина. Ти върви, след като го искаш толкова отчаяно.
	Тя въздиша отново.
	— Извинявай, сине, но нямаш избор. Не и този път. — Тя намеква за баща му и молбите му Радж да му отиде на гости. Гласът й звучи рязко, емоциите са изчезнали. — Добре че остава само седмица училище преди ваканцията. Ще позвъня в училището, ще взема специално разрешение.
	— Няма да пропътувам осем хиляди километра до страна, в която никога не съм ходил, за да видя момиче, което не познавам, което при това се намира в болница. Ненавиждам болниците.
	_И чия е вината за тази работа?_
	— Идваш. Нямаш избор. — Гласът на майка му отново стана онзи категоричен глас, който му е до болка познат.
	— Мога да остана тук сам. — Толкова е уморен; просто иска да си легне. Не може ли тя да го остави на мира?
	— Идваш с мен.
	— Не можеш да ме накараш. — Защо се държи като дете, което се тръшка пред майка си?
	— Мога. Отивам да направя резервация и ще те освободя от училище. — Гласът й неочаквано омеква. — Знам, че всичко това е много объркващо, особено след вечерта, която преживя. Ами… извинявай, че те ударих. — Тя се поколебава, поглежда го, сякаш се кани да каже още нещо, но след това потрива уморено очи. — Опитай да поспиш. Лека нощ.
	Тя излиза от стаята и затваря тихо вратата.
	_Мразя те_, мисли си той. _Някакво момиче, което почти не познаваш, е в другия край на света и ти си готова да ме завлечеш там, без да ти дреме вземаш решение и за двамата, узурпираш грозно живота ми, без дори да попиташ как се чувствам, какво искам, без да ти пука, че напускам живота си и всичко, което познавам, всичко, което ми е близко._
	Представя си как Ели му казва „Здрасти“ през прозореца на автобуса и как прави знак „Аз те харесвам“. Ели е единственото хубаво нещо в живота му в момента.
	В същия момент го връхлита нова вълна на омраза към майка му.
	_Искам утре да отида на училище, да разбера дали Ели говореше сериозно, а не да заминавам с теб в страна, която не познавам и никога не съм имал желание да посетя. И целият този зор да се юрнем на другия край на света, за да се заврем в някаква болница… а когато аз бях болен, ти дори не остана с мен. Не остана. Как да ти простя?_
	Сънят, за който копнееше допреди минути, сега бяга от него. Индия — страната, която винаги е мразел, защото отне баща му. Провокативна страна, пълна с изненади, сега с утешителна награда в лицето на леля и братовчедка заради това че е отнела баща му. Индия сега му показва различна страна от майка му. Майка му, която отказваше да му даде каквато и да било частица от себе си — освен материални неща, но не и любовта, за която копнееше, — сега е готова да пропътува осем хиляди километра до болничното легло на непозната племенничка и скача на мига, за да послуша тайнствената си сестра, и с един замах изкоренява и своя живот, и неговия. Майка му, която винаги е била затворена книга, сега се отваря и обещава страници, пълни с тайни. Какво още ще открие? А иска ли да го открие?
	Радж се завива през глава, както правеше като дете. Вдишва познатия мирис на собствената си пот, алкохолни изпарения и застоял цигарен дим и същевременно е нападнат от нови страхове, притаени грижи и уязвимост, която разкрива единствено, когато е сам в мрака.


>	Куши
>	Горчивият вкус на лекарства и болест

	В капан съм, не мога да помръдна. Ръцете и горната част на тялото ми се чувстват стегнати също като труповете на овни, които висят в месарската барака на Абдул в Домпур. Не си чувствам краката. На гърдите ми има нещо, което ме притиска.
	Къде съм?
	Чувствам умора, нещо като болка дълбоко в костите, такава тежест, че клепките ми натежават. В устата имам острия вкус на пирони, сякаш съм глътнала цяла една от ръждясалите кофи, които минават за автобуси в Бомихали.
	Когато свистенето на кръв престава да звучи в ушите ми, започвам да различавам други звуци. Дрънченето на колички, пиукането на апарати, мирис на упойка, жуженето на електричество, ридания, стонове и мъчителни молби.
	Носи се горчивият вкус на лекарства и болест.
	В болница съм. Защо?
	Нещо драска крайчетата на спомените, но бяга, трепти. Насилвам се да си отворя очите въпреки болката, устоявам на силното желание да ги затворя незабавно. Първото, което виждам, са очертанията на грозните апарати около мен, устройства, които ме държат на място също като хомота на бик. Нищо чудно, че се чувствам като в капан.
	С натежали клепки извръщам пулсиращите си очи покрай апаратите, закачени към мен. До леглото ми, свита на стол седи мама, стиснала листове, отворила уста, затворила очи. Прошарен кичур коса се е измъкнал от кока й. Сякаш е остаряла с десет години, откакто я видях за последен път.
	Подчинявам се на тежките си клепки и се оставям на изтощението, което държи в плен тялото ми. Затварям очи.
	Това сън ли е? Странен сън, който ме оставя напълно дезориентирана?
	Мога да отворя уста и да попитам мама, но какво ще стане, ако думите не дойдат? Мога ли изобщо да говоря или съм изгубила и гласа си покрай това странно състояние, в което се намирам? Защо чувствам тялото си чуждо? Защо нямам контрол над него? Какви са всички тези машини? Какво се е случило с мен? Последното, което помня, е, че разговарях с майката на Аша в магазина за сарита…
	Магазинът за сарита…


	Връхлитат ме ревящи звуци. Колата… тя се е устремила право към мен…
	Стъклата се посипват като порой от остри като ками кристали. Усеща се наситена миризма на страх, острият мирис на амоняк, железният вкус на ръжда… червени букви върху избеляло жълто…
	По бедрата ми потича урина. Яркоалени капки оставят вулгарни сребристи следи под слънцето…
	Писъци, болка, след това тишина…
	Не, моля те, не…
	Сърцето ми се опитва да изскочи. Искам да изкрещя и да прогоня кошмара. Искам да избягам, да освободя отпуснатото си, неподатливо тяло от механичната клетка — да надбягам невероятната фантазия, която ми се струва толкова истинска.
	— Куши — задавеният глас на мама повтаря името ми, сякаш е молитва към боговете. — Всичко е наред, миличка… — Тя ме успокоява, както навремето, когато бях дете. Мазолестата й ръка, наследство от години кълцане и бъркане, готвене и чистене, се отпуска върху моята.
	Докосването на мама — толкова познато, вдъхващо кураж, сега слага началото на кошмар наяве, когато разбирам какво означава ръката й върху моята.
	Това е истина.
	Очите ми са все още плътно затворени, но изглежда съм показала някаква тревога, за да ме успокоява мама както едно време, когато се будех посред нощ, измъчвана от твърде живи сънища.
	— Имаш твърде живо въображение — казваше тя и ми се усмихваше с обич, докато приглаждаше овлажнялата от пот коса настрани от челото.
	Не си въобразявам.
	Иска ми се мама да излъже, да ми каже, че сънувам.
	Искам да говоря с мама, да намеря някакъв смисъл в това, но не искам да отварям очи отново, да призная, че света, в който съм се озовала, този ужас, в който се събудих, е реален. Не мога да си позволя да съм тук така безпомощна, зависима от други, неспособна да помръдна.
	Трябва да направя толкова много неща. Имам си каузи, които да преследвам, чака ме протест. Не искам да бъда жертва, не искам да бъда като жените, които съветвам ежедневно, въпреки че постепенно осъзнавам в какво съм се превърнала.
	Искам да се разплача, да възнегодувам, да се разкрещя.
	Държа очите си затворени и ми се иска, също като заблудено дете, когато ги отворя отново, светът ми да се върне към обичайното си състояние.
	Копнея за сънената изтръпналост, която усетих, преди да дойда в съзнание, за балсама на нищото.
	— Ще оправим всичко — заявява тихо мама, сякаш чете мислите ми, усеща вълнението ми. Винаги е успявала да разбере какво става в главата ми, още преди да го кажа. А сега, насред този кошмар, както съм пречупена, затворила очи, за да отрека онова, което ми се случва, тя все още усеща какво чувствам и ми предлага утеха.
	_Как, мамо? Как ще оправиш всичко?_
	Винаги съм успявала да оправя проблемите на другите, убедена, че ако някога имам неприятности, мама ще бъде до мен. Тя е човекът, който разрешава _моите_ проблеми. Сега обаче…
	Вярата ми в мама е огромна, но как ще успее да ме измъкне от това?
	Мъжки глас, точно до мен, ме стряска. Ако не бях закачена към медицински апарати, щях да подскоча.
	— Как е тя?
	Нещо подръпва, тегли, една от тръбичките, които хранят тялото ми ме убожда и аз усещам, че това е лявата ръка.
	— Току-що беше неспокойна. Мяташе се — гласът на мама е разстроен.
	— Случва се. Не я боли, уверявам ви. — Гласът на лекаря — предполагам, че това е лекарят ми — се опитва да вдъхне увереност. Той събужда представата за наситеното индигово на лятна нощ, която обгръща златните поля. Промъква се през умората.
	_Каква тогава е тази празнота, която изпитвам_, искам да попитам, _това притискащо изтощение._
	— Справя се чудесно при тези обстоятелства. Състоянието й се стабилизира. Засега диализата върши работа.
	_Диализа ли? Затова ли са всички тези машини?_ Чувала съм думата преди. Какво означава? Блъскам си ума, за да си спомня, но мислите ми се изплъзват, отказват да сътрудничат.
	— Докторе, направих сметка и дори да продам фабриката и къщата, мога да си позволя да я държа на диализа още месец, месец и нещо. Какви са шансовете да намерим донор дотогава? — Гласът на мама е наситен с болка и притеснение.
	_Да продаде фабриката ли? Къщата? О, господи, не…_
	— Говорихте ли със сестра ви? — Гласът на лекаря е много сериозен.
	_Какви ги приказва този човек? С мама ли говори? Какво има предвид?_
	— Да. — Мама изрича думата колебливо.
	_Какво? Сестрата на мама ли? Че мама няма сестра!_
	— Съгласи се да дойде. — Гласът на мама е с цвета на измит от дъжда тамаринд, заблестял под утринното слънце.
	_Сестра ли? Мама сестра ли има? Сънувам ли?_
	Двете с мама сме се смели на факта, че аз съм единствено дете на единствени деца, нещо странно в село, където всички са роднини с останалите и имат толкова близки, че ще стигнат за цяла армия.
	— Значи… — продължава лекарят. Представям си го как кима.
	— Само че… тя не обеща нищо… не сме се чували и виждали години наред. Навремето се случиха разни неща и аз… — Гласът й звучи задавено.
	Следва дълго мълчание. Лекарят прочиства гърло.
	След това мама заговаря.
	— Надявам се, когато види Куши, да се съгласи да дари бъбрека си… но ако все пак реши да не го прави… — Гласът на мама звучи така, сякаш се дави в езеро от мъка, в което вилнеят подводни течения от тревога и болка. — Проклинам факта, че имам само един бъбрек. Иска ми се да й го дам, независимо от всичко…
	_Бъбрек ли? Значи бъбреците ми са сдали багажа…_
	Чак сега си спомням какво означава диализа: пречистване на кръвта като заместител на нормалната функция на бъбрека. Виждам как колата връхлита. Чувам ужасяващия грохот, който заглушава всичко останало. Вкусвам кръв…
	С усилие отдръпвам мислите си от спомена за инцидента и се съсредоточавам над онова, което се казва. Все още не мога да повярвам, че мама има сестра, за която никога не е споменавала. Защо? Каза, че нещо се е случило в миналото. Какво ли е то?
	— Преглеждаме регистрите на донорите, опитваме се да намерим съответствие за Куши. — Лекарят си поема дълбоко дъх и гласът му звучи изтощен и износен като стъпалата на полски работник. — Само че кръвната й група е рядка и отнема време… ще ускорим нещата, правим всичко възможно…
	— Благодаря ви, докторе. — Знам, че мама е на ръба на отчаянието по начина, по който подчертава сричките. Усещам, че има още въпроси, но ги стиска зад бариерата на устните.
	Неочаквано ме обзема ужас много по-голям от онзи, който съм си представяла. Ще умра ли, ако не намерят донор за мен и парите за диализа свършат? Не искам да умра. Моля те, господи. Все още не. Имам да свърша още толкова много неща.
	— Кога мислите, че ще се събуди?
	— Всяко нещо с времето си. Тялото й е силно травматизирано. Все още се възстановява. Трябва му сън, за да се излекува. Защо питате?
	— Трябва да отида до банката… — Тревога оцветява гласа на мама в мокрото кафяво на кални ливади.
	_Колко ли струва диализата? Можем ли да си я позволим? Коя е тази болница? Не е възможно да сме в клиника в Домпур, защото там няма нужната апаратура. Така че къде съм?_
	— Сестрите ще я наблюдават. Аз ще минавам на всеки половин час, за да проверявам как е. Тя ще бъде добре. Моля ви, не се тревожете. Направете каквото трябва — уверява я лекарят.
	_От колко време спя? Кой ден е днес?_
	Потискам надигащите се вълни паника. Никак не ми е приятно, че не контролирам живота си.
	— Благодаря ви, докторе — отвръща мама и в гласа й долавям благодарност и страх, безпокойство и нервност.
	_Какво ти причинява всичко това, мамо? Защо ме излъга, мамо, защо ми каза, че си единствено дете, също като мен? Защо си заличила сестра си от живота си? За какво друго си излъгала?_
	Чувам как тежки стъпки се отдалечават — докторът си тръгва, поне така предполагам, — след това чувствам как мама отпуска ръка върху моята.
	— Куши — мълви тя. — Не знам дали ме чуваш, миличка, но ми липсваха разговорите с теб и ще ти говоря така, сякаш можеш да ме чуеш, нали? Трябва да изляза за малко, само ще отскоча до банката. Намираме се в болницата в Палмипур, в отделението за диализа — вчера те преместиха тук от интензивното — така че ще ми трябва известно време, докато отида до Домпур и се върна, но сестрите и лекарите тук са много мили и ще те наглеждат. Досега бяха страхотни, Куши, ти ще бъдеш добре, миличка, уверявам те. — Тя си поема въздух. — Чувствам се наистина ужасно. За всичко съм виновна аз.
	_Как така? Защо пък ти да си виновна?_
	Мама притиска длан до бузата ми, докосването е нежно като топло убежище в дъждовен ден. Усещам дъха й на канела по бузите.
	_Мамо, колата… Тя се насочи право към мен, сякаш… онзи, който беше вътре, искаше да ме нарани._
	Като говоря за ужаса, който съм преживяла, дори да е само в собствената ми глава, подозрението, което се таи, откакто спомените за случилото се върнаха, ме кара да потръпвам и да се свивам. Невероятно е. Сигурно си въобразявам. Защо му е на някой да ме нарани?
	_Червени букви върху избледняло жълто трептят до мен, докато падам, тъкмо преди всичко да потъне в мрак…_
	Сякаш тя е чула онова, което не успявам да изрека. Мама заговаря и отново ме изненадва с необичайния си усет, с който интерпретира мислите ми.
	— Трябваше да разбера, че онези заплахи бяха истина. Трябваше да се погрижа за теб.
	Въпреки умората, аз съм завладяна от такъв наплив на ярост, който изтласква адреналин в цялото ми вдървено тяло.
	— Ти не си виновна — искам да кажа на мама, но летаргията, която е обхванала тялото ми, веднага потушава адреналина, лишава ме от говор.
	Много по-лесно е да се преструваш, че спиш, защото така не се налага да виждам в очите на мама какво й причинява това, да не нося товара на нейния страх и мъка — които тя ще се опита да скрие от мен, но които усещам дори със затворени очи, — особено когато все още не съм се изправила пред собствените си страхове.
	— Когато се оправя, ще погна хората, които ми причиниха това и ще им дам да се разберат. — Това искам да кажа, но усещам, че вече не притежавам онзи устрем, който ме тласкаше напред до съвсем скоро. А дали ще се оправя?
	Хората, които ми причиниха това, не само унищожиха бъбреците ми, те изглежда ме лишиха от самоуважение, от вярата, че мога да постигна всичко, което искам. Винаги съм се чувствала по-стара от моите седемнайсет години, винаги съм се чувствала неуязвима. Сега обаче съм уплашена, превърнала съм се в уплашено малко момиченце.
	Аз съм човек, когото не познавам, човек, който не искам да бъда.
	Крия се зад затворените си клепачи. И без това е безкрайно трудно да призная този страх пред себе си; не искам да видя този нов, изпълнен със страх човек, в който съм се превърнала, който се отразява в очите на мама.
	— От полицията търсят да открият кой стори това, а селяните също са се заели със случая. Всички в Бомихали и в околността са се надигнали и няма да намерят мира, докато не заловят и не накажат онзи, който причини това на любимия им млад лидер — обяснява тихо мама. — Куши, най-важното сега е да оздравееш. Ще стане, миличка. — Гласът й, разтреперан, но решителен, ми вдъхва надежда. — И хич не тормози красивата си главица за цената. Ще продам фабриката.
	_Не, мамо, не и фабриката._
	Усещам я как си поема дълбоко дъх.
	— Има още нещо, миличка. Исках да ти го кажа отдавна. Само че… — Тя преглъща, след това думите се изливат като тъмна вода, която блика от помпата след няколко гъргорещи неуспешни опита. — Куши, имам сестра. Тя ще дойде да те види. Извинявай, че не ти казах за нея по-рано, Куши. Искаше ми се… Само че… Толкова много неща се случиха в миналото, а двете с нея… вече не сме близки и… колкото повече отлагах, толкова по-трудно ставаше. — Тя замълчава за кратко. — Оставям на нощното ти шкафче няколко писма, които да прочетеш преди да се върна, съкровище. Те ще ти разкрият какво се случи, защо не съм ти споменавала за сестра си…
	Писма. Купчинката листове, които стискаше, когато отворих очи и видях любимата си майка да се унася на стола до мен.
	— В тези писма, които писах през годините, съм изляла нашата история: твоята и моята, всяка молитва и желание. Също като теб, аз намирам утеха в думите, Куши. Тези писма са като мой дневник. Нося ги със себе си навсякъде, пъхнати в блузата на сарито, добавям нови писма към купчинката винаги, когато изпитвам нужда да пиша. Те бяха с мен, когато това ти се случи и съм написала още две, препрочитах старите, докато те чаках да се събудиш. Надявам се те да ти кажат онова, което се канех и не успявах да направя толкова много пъти през годините. Надявам се те да обяснят онова, което аз не мога. — Гласът й ме кара да мисля за облаци от маршмелоу в дъждовно небе по залез.
	— Сега тръгвам, обич моя. Ще се върна за нула време. — Усещам дъха й по бузите си, как устните й се притискат към челото ми. Обгръща ме ароматът й: пот и сандалово дърво, тревога и страх.
	След това чувам как тихото шумолене престава, полата на сарито й се разстила и тихите й стъпки се отдалечават. Тя тръгна, а аз съм безутешна. Празното място на леглото ми се намества с въздишка. Сърцето ми носи тежестта на неизречените думи.
	Чакам и се вслушвам в звуците около мен. Чувам мърморене и стонове от болка. Носи се веселото бъбрене на сестрите и нестройните гласове на роднини, дошли на посещение.
	След това, бавно, аз се насилвам да отворя ленивите си очи и се оглеждам.
	Виждам редици легла и от двете ми страни, от хората в тях стърчат същите тръбички като от мен; виждам единствено част от ръка или къдрица абаносова коса, малко кожа.
	Преди да забележа още нещо, една сестра пристъпва към мен и се усмихва мило.
	— Будна ли си, госпожице? Как е? — Тя гласи някакви тръбички по тялото ми.
	— Майка ти не се е отделяла от леглото ти през всичкото време, дори не ходеше да яде. — Сестрата кима към стола до мен. — Това й беше леглото, този стол и още един подобен, докато ти беше в интензивното. Какъв късмет, да се събудиш в мига, в който тя излезе.
	Усещам как ме пронизва чувство за вина. _Не можех да те погледна, мамо. Не след като съм в това състояние. Извинявай, мамо. Трябва ми време, за да се овладея._
	— Тя ще се върне съвсем скоро. А двете с теб ще се виждаме често — намига сестрата. — Преди да тръгне, майка ти ни помоли поне двайсет пъти да те наглеждаме. — Тя се усмихва широко и подръпва тръбичка. Щипе.
	За да се разсейвам, аз гледам редиците легла, вдъхвам бледия лимонов мирис на лекарства и нещастие, на урина и фенил, на болка и молби, на мъка и надежда. Представям си, че чувам шепота на хиляди отчаяни молитви, героична вяра, която побеждава капризите на съдбата. Имам чувството, че вкусвам зеленикавото оранжево на измъчено отчаяние, което се опитва да се пребори с предпазливия оптимизъм.
	Докторите — изморени богове в омърляни бели престилки и изпити сиви лица — заобикалят с всяка забързана крачка умоляващите, изтерзани роднини с преплетени ръце и подпухнали очи, молят ги да спасят любимите им хора от смъртта.
	— Всичко изглежда наред. Докторът ти скоро ще дойде. След малко отново ще се отбия при теб. Ако ти трябва нещо, веднага натисни това копче тук. — След поредната мила усмивка, сестрата пристъпва към съседното легло.
	Мама вече не е на стола до мен, но както обеща, е оставила писмата.
	Сега вече имам цел, нещо, което да ме изтегли от нещастието. Историята на мама и причината, поради която никога не е споменала сестра си през всичките тези години.
	Другата Куши, момичето, което бях преди инцидента, щеше да се подразни, че мама е крила нещо толкова важно, че не е споделила. Особено след като винаги е подчертавала колко е важна истината, научила ме е да ценя честността и да живея според нейните правила. Винаги съм вярвала, че между нас няма тайни, че тя е била открита с мен, както и аз с нея. Тъкмо затова се престорих на заспала преди малко, за да не се налага да я лъжа, като показвам самообладание, което в момента не притежавам. Не исках тя да разбира колко съм ужасена и да й се налага да се справя и с това, освен с инцидента и трескавото търсене на пари, за да плати диализата ми и отчаяното търсене на подходящ донор на бъбрек и напълно реалната възможност животът ми да се окаже доста кратък.
	Сега обаче съм облекчена, че има нещо, което ще ме разсее от този кошмар наяве. Радвам се, че имам над какво да се съсредоточа и няма да мисля единствено за разбитото си тяло, което отказва да съдейства.
	Посягам към първото писмо, написано с елегантния почерк на мама.
	— Мамо, знаех, че си искала да бъдеш лекар, но никога нямаше да изкараш с този красив почерк — й казах веднъж.
	Тя ме погледна, в очите й събрано недоумение, докато ме наблюдаваше над очилата.
	— Нали бележките на лекарите са винаги нечетливи?
	Тогава тя се разсмя по онзи типично неин, заразителен начин. Тя ми е разказвала, че й се наложило да се откаже от медицината, когато родителите й починали, тъй като не могла да се съсредоточи над изпитите и се провалила. Да не би и това да беше лъжа?
	Предполагам, че ще открия отговорите на всичките си въпроси в тези писма, в нейните думи. Спомням си как ми държеше ръката и ми помагаше да пиша, когато бях дете. Седеше търпеливо до мен всеки ден, докато почеркът ми стана достатъчно спретнат, за да мога да изкарам. Учителите в училище оценяваха работата ми, но ме караха да преписвам, докато не достигнах нейните стандарти.
	— Представянето е важно — не спираше да повтаря тя, — независимо дали готвиш, дали се обличаш за училище, или пишеш. Почеркът издава много за човека, който си.
	Дължа красивия си почерк (макар да не беше изискан като нейния) изцяло на нея.
	Поглеждам първото писмо и очите ми парят. Тези писма мама е писала за _нейната_ майка.
	Спирам се, не искам да премина по-нататък от „Мила мамо“, но очите ми се плъзгат надолу по страницата, поглъщат думите й. Та нали тя самата ми даде разрешение.
	Чувствам се като воайор, когато се отпускам назад, главата ми потъва в пропитите с лекарства възглавници и зачитам.


>	Шарда — детство
>	Рецепта за щастливо семейство

	_Извадка от училищния доклад за Шарда Рамеш, горна група в детската градина, възраст 4._
	_Шарда е тихо дете, готово винаги да достави удоволствие, с което е истинско удоволствие да се работи в час. Тя е много трудолюбива и забележително умна, чете и пише безупречно и показва природна склонност към цифрите._

	* * *

	Мила мамо,
	Когато мисля за детството си, помня следното: Тъмната колиба, в която татко трябваше да се навежда, за да влезе, с гравираната със сажди кухня и единствената стаичка, в която живеехме, хранехме се и спяхме, калените стени, които пукаха през лятото и протичаха по време на сезона на мусоните, сеното, което капеше по време на дъждовния сезон и трябваше да поставяме тенджери из цялата къща, за да събираме водата, острият мирис на прегоряла оборски тор, вонята на гнило откъм разядените от дървояди греди, които едва поддържаха сламения покрив. Вечеряхме под съпровода от музиката на дъжда, която танцуваше по покрива и барабанеше в тенджерите. Миризмата на мокро сено гъделичкаше сънищата ми.
	Тоалетната и тясната ниша, в която се миехме, бяха в навес отвън — заслонени с палмови листа, и барачка, — където спеше кучето и трупахме кокосови черупки и съчки. Ако сега затворя очи, почти успявам да вдъхна мириса на гореща вода и сапун, на куче, подпалки и задоволство, докато обливаше подвижното ми тяло с канчета вода и ме изтъркваше до розово след преживените през деня приключения.
	На всеки две седмици ядяхме риба, стига татко да бе спестил достатъчно, за да се спазари да вземе нещичко от остатъците на лодките — прекалено дребни риби, с твърде много кости, които не ставаха за продажба. Спомням си как ме будеха на зазоряване, за да отидем на рибния пазар, помня мекия въздух, наситен с унесения аромат на нощни сънища, прошепнати приспивни песни, докато дремех на рамото на татко.
	Чувам гневния плисък на вълните, как се разбиват и ръмжат, когато се сблъскват със скалите, много преди клоните на кокосовите палми да се разделят, за да разкрият прилива на зеленикаво тюркоазено, което се излива върху влажния, кремав плаж. Лодките подскачат по синевата с бели пенести вълни. Жълти мрежи блестят, докато приближават брега. Люспите на мятащи се риби проблясват на слънцето. Чайки се стрелкат надолу, раци ситнят бързо към пясъчни убежища.
	Татко ме пуска на земята и аз се опитвам да уловя рак с две ръце, но той се шмугва в дупка и изчезва, прекалено бърз за неумелите ми пръсти. Закотвените лодки са обгърнати в шум и миризми, сол и амоняк. Съпруги на рибари са готови с кошници, пазарят се за рибата.
	След това, двамата с татко се отправяме към дома с торба, пълна с нежелана от никой друг стока, чудесно попадение за по-малко от пет рупии. Почти усещам вкуса на рибното къри и пържената риба, която ще ядем довечера; виждам как внимателно ще отделя последното парченце плът, закачено инатливо към множеството кости, удоволствие, което рядко можем да си позволим.
	Спомням си дългите дни, обгърнати в радост, прекарани на малката сергия, мамо, която вие с татко държахте на онзи парцел до магистралата, която разполовяваше селото ни, който съседите ни използваха като пазар с надеждата автобусите, които се тресяха по пътя, да спират понякога и някой да си купи нещо. Аз поставях в пликове зеленчуците, които ти успяваше да отгледаш с много труд на жалката ни нива и внимателно преброявах монетите, а ти ми се усмихваше широко, галеше ме по главата и мълвеше: „Прекрасното ми момиченце“.
	Ядяхме червен ориз и туршия почти всеки ден. Опитвахме зеленчуците, които ти отглеждаше, само когато не успеехме да ги продадем и те започваха да се развалят. Млякото, което вземахме, беше толкова разводнено, че дори не можехме да направим извара от него. Независимо от всичко това, аз бях напълно и невероятно щастлива.
	И тогава настъпи денят, който щеше да сложи край на познатия ми живот, денят, в който всичко щеше да се промени завинаги.
	От известно време ти не беше на себе си, мамо. Спеше много, а когато се събудеше, лицето ти придобиваше жълто-зеленикавия оттенък на долната страна на бананови листа. Често те чувах, че повръщаш в нужника.
	— Не си ли добре, мамо? — питах неведнъж.
	А ти ми отправяше усмивка, която бе малко предпазлива, неуверена и ме уверяваше, че всичко е наред.
	Един ден ме настани в скута си и обрамчи лицето ми в длани.
	— Тъй като растеш толкова бързо, Шарда, и се превръщаш в прекрасно момиченце, време е да се научиш да готвиш.
	Смъквам се от скута ти и подскачам от радост, задето се държиш с мен като с голяма.
	— Ще сготвим бамята, която не успяхме да продадем вчера, какво ще кажеш?
	Коленичим на пода в кухнята и ти ми показваш как да държа нож. Даваш ми тъп нож, за да не се порежа, и търпеливо ме учиш как да режа лук, чесън и джинджифил.
	— Светата троица на нашата кухня — усмихваш се ти и аз също се усмихвам, макар да не разбирам напълно.
	Загряваш олио и добавяш синапено семе и листенца къри. Обожавам замайващия аромат на пържени листа от къри и приближавам лице толкова близо, че едно от подскачащите семенца ме перва по лицето. Изписквам, мамо, а ти нежно потриваш бузата ми с вълшебните си пръсти.
	Молиш ме да добавя лука и аз забелязвам, докато ми го подаваш, че отново си позеленяла. Чувам как повръщаш, докато го слагам и наблюдавам как парченцата стават от бели в прозрачно златисти, а пикантната, остра миризма на суров лук е заменена с омайващия аромат на нещо познато и желано.
	Докато се върнеш, съм добавила и чесъна и джинджифила и бъркам всичко.
	— Браво, миличката ми, готвенето ти идва отвътре — грейваш ти и аз, на свой ред, грейвам от гордост.
	Разрошваш косата ми и заедно добавяме бамята, а ти ми показваш как да продължа да бъркам, докато лепкавите, слузести нишки изчезнат. Добавяш малко вода, слагаш капака и оставяш всичко да се задушава.
	— След като си толкова страхотна, да направим кир* — предлагаш ти, — само днес, като награда. Похапва ми се нещо сладичко.
	[* Мляко с ориз. — Б.пр.]
	Не мога да си намеря място от радост. На ден можем да си позволим по една-единствена чаша воднисто мляко и никога няма достатъчно за кир, което е най-любимото ми сладко удоволствие на света.
	— Спестявах мляко през последните няколко дена — усмихва се тя — за теб, за това. Защото днес е специален ден.
	— Защо? Да не би да е празник? — Прехвърлям наум списъка с празниците и се питам кой ли съм пропуснала. Днес си беше учебен ден, така че едва ли е голям празник, определено не е свързан с боговете.
	— Не, миличка — отвръщаш тихо ти. — Специален ден е, защото трябва да ти кажа нещо много важно.
	— Добре — отвръщам, нетърпелива да науча как се прави кир и вдъхвам аромата на бамя, доволна, че умея да готвя хубаво като теб, мамо.
	Поверена ми е важната работа да отварям шушулките кардамон и да мачкам семенцата. Кучето пъхва нос през вратата, привлечено от ароматите, които се разнасят в двора. Навън, листата на палмите лудуват под неочакван порив на вятъра, който вещае дъжд; прахта се завихря оранжева под слънчевите лъчи и кучето кихва. Прихвам.
	— Кое е толкова смешно? — питаш ти.
	Сарито ти е посипано с брашно, след като си правила чапати* за бамята. Малката ни къщичка мирише на печен карамфил и канела, на карамелизирана захар и подсладено мляко, докато се сгъстява за кир.
	[* Тънък индийски хляб, приготвен от пшеничено брашно без мая. — Б.пр.]
	— Какво искаш да ми кажеш, мамо? — питам нетърпеливо аз.
	Ти се галиш по корема, поглеждаш ме с усмивка, въпреки че лицето ти е уморено.
	— Скоро ще имаш малка сестричка или братче, Шарда. В корема ми расте бебе също каквото беше и ти.
	Ще бъда кака!
	— Двамата с баща ти — обясняваш ти, — ще имаме нужда от помощта ти, за да се грижим за бебето. Големите сестри имат големи отговорности. Те трябва да дават добър пример.
	Кимам сериозно, развълнувана и доволна. Докосвам корема ти, след това го целувам и шепна.
	— Здравей, бебе. Аз съм Голямата ти сестра и обещавам да се грижа за теб винаги.
	Ти се смееш, мамо, и ми казваш, че бебето ще има невероятен късмет, след като е благословено с такава прекрасна кака.
	— Кардамонът готов ли е? — питаш ти.
	Заемам се да довърша поверената ми задача, стискам здраво чукчето и удрям ръката си, вместо семенцата кардамон, които трябва да счукам и изписквам от болка, а кучето пролайва и ръмжи, настава хаос.
	Ти ме поемаш в ръцете си, мамо, аз се настанявам в скута ти, точно до растящото бебе и ми се приисква аз да съм тази, която е свита вътре в теб, в безопасност, освободена от болката, която завладя ръката ми и не иска да си отиде, колкото и усилено да й духаш и да я обливаш със студена вода и да триеш с вълшебните си пръсти.

	* * *

	_Рецепта за щастливо семейство_
	_Мъж_
	_Жена_
	_Малко момиченце_
	_Отглеждайте малкото момиченце в корема на жената, докато тя е готова. Въведете я в света, където тя е слънцето, най-ярката звезда в буреносното небе, точката, която завършва света на мъжа и жената, ангелът, който е най-голямото им желание, смехът в живота им, светът, който създава изречението им, смисълът на съществуването им, захарта в техния кир, подправките на кърито._
	_Няма нужда от гарнитура. Няма нужда от допълнително сол._


	Как ще разбере малкото момиченце, че тя не е точката, краят, който завършва историята им? Откъде да знае, че предстои още. По-знойно слънце, по-ярка звезда, по-чаровен ангел, по-красива дума, по-ароматен сладкиш, по-силна подправка…

	* * *

	След като ми казваш, че ще стана голяма сестра, мамо, животът, с който съм свикнала, изчезва; драстични промени се редят в уютния ни дом и го правят неузнаваем. Докато бебето расте в корема ти, то те отделя от мен. Когато ставам, за да отида на училище, ти не ставаш с мен. Научавам се да затоплям ориза, останал от снощи, с малко вода, за да направя конджи*, която изяждам с туршия за закуска. Казваш, че съм великолепно момиченце, дар от бога, но не ми се усмихваш лъчезарно както преди; усмихваш се с огромно усилие, а след това затваряш очи и отново заспиваш.
	[* Оризова каша. — Б.пр.]
	Не придружаваш татко на пазара, както преди, затова той непрекъснато бърза, все е зает и няма време за мен. Челото му е непрекъснато смръщено от грижи. Ти все лежиш. Лицето ти е бледо, очите натежават, с една ръка си обгърнала корема.
	Страхувам се да не би бебето да те наранява, изпитвам ужас, че те обсебва. Страх ме, че това ще бъде майката, която ще имам завинаги, че засмяната, дейна майка, която познавам и обожавам ще остане далечен спомен.
	Много се старая да извикам усмивка на лицето ти, да те превърна в майката, която беше преди. Нося ти храна, която съм приготвила, и се опитвам да те накарам нежно да станеш. Лицето ти обаче позеленява, щом видиш храната и ти въздишаш.
	— Изглежда чудесно, миличка, но днес не мога.
	— Същото ли беше и когато растях в корема ти, мамо? — питам аз.
	Може би всички бебета правят така и когато бебето излезе, майката, която помня и за която копнея, ще се върне.
	Ти ми се усмихваш и галиш нежно корема, а на мен ми се иска да докосваше така моето лице.
	— Не, ти беше толкова лесно дете, и докато беше в утробата ми, и след като се появи на този свят. Това ми създава много повече ядове.
	Грейвам при мисълта, че съм била добра дори в утробата, а след това оставам озадачена, мамо, че не си разстроена, че бебето ти създава ядове. Аз обаче се тревожа. Старая се да не е така, но от време навреме съм му много ядосана. В училище не мога да се съсредоточа, макар да обичам учението. Мисля си как това бебе открадва и теб, и безгрижния ми баща, как ви отнема от мен. Не помня кога за последен път съм чула татко да се смее или дори да се усмихва. Не помня кога за последен път си ставала.
	Не знам дали ще харесам това бебе, което вече промени толкова много неща в дома ни, на моменти ме прави невидима, макар да се стараех да ме забелязват, да бъда добра, да помагам. Имам чувството, че избледнявам, че оставам някъде назад, че бебето открадва светлината и вашата обич, която досега грееше ярко единствено и само за мен.
	Не искам да усещам болката, от която ме присвива стомахът нощем, докато лежа до теб, мамо, и ти не ме прегръщаш и притискаш както преди, защото сега трябва да лежиш по гръб, за да ти е удобно. Не ми е приятно чувството, което изпитвам, докато галиш корема си, когато лицето ти грейва, докато говориш за бебето, чувството, което все още не мога да определя като завист.
	Дори не знам дали искам това бебе. След това пропъждам тази мисъл. Не, не бива да мисля така. Ще бъда добра голяма сестра. Ще обичам братчето или сестричето, ще се грижа за него и вие с татко ще се гордеете с мен.
	И ето че настъпва време за изпитите. Последния път, когато имах изпит — за пръв път, — ти седеше до мен, мамо, масажираше главата ми, приготвяше ми любимите гозби, хранеше ме, докато аз се упражнявах с думите и числата. Двамата с татко, макар да бяхте неграмотни, бяхте твърдо убедени в силата на образованието.
	Сега обаче, въпреки че изпитите ми предстоят, аз трябва да готвя за татко и себе си и да се грижа за теб, мамо. Независимо от това, аз полагам допълнително усилия, тъй като не искам да ви разочаровам.
	В деня, в който получавам бележника си и разбирам, че съм най-добрата в класа, подскачам през целия път от училище. Това е денят, в който поне за малко ще забравиш за бебето и ще обърнеш внимание на мен. Поне така си мисля. Наближавам дома ни, кучето се втурва към мен, хвърля се в краката ми и вдига истинско торнадо от прах.
	— Какво има? — питам аз и го чеша зад ухото. Не се случва да ме посреща по този начин.
	Вкъщи е тихо, неестествено тихо. Влизам вътре, стиснала в ръка бележника и се провиквам задъхано.
	— Мамо. Мамо?
	Къщичката ни е празна и аз усещам как острите ками на лошо предчувствие пронизват гръбнака ми. Надничам в нужника, после зад къщичката, поглеждам към полето, дори надничам в кладенеца. Навсякъде е празно.
	След това хуквам, босите ми крака се мятат, отвеждат ме към пазара, поглъщам мириса на развалени зеленчуци и сурова риба, на пръст и подправки, задушавам се от възкиселия вкус на страх. Нашата сергия е празна, мамо. Някак знаех, че ще бъде така, въпреки това разчитах на напразна надежда. Заставам зад сергията, обзета от мъка заради теб и татко, все още усещам татковия мирис на засъхнала пот и тежък труд, вкусвам сол, сополи и паника с всяка глътка въздух. Най-сетне се предавам на риданията, които напират в гърдите ми, хриптящи стонове, които раздират гърлото ми и ме лишават от дъх. Меки ръце ме прегръщат и за миг решавам, че си ти, мамо. Само че натрапчивата миризма на суха риба и смачканото сари издават, че греша и аз реввам още по-силно, страхувам се да отворя очи, да призная факта, че светът се е обърнал наопаки, че съм изгубила и двама ви с татко. Боря се с нелепата увереност, че тази жена с непозната миризма, чиято прегръдка по нищо не прилича на твоята, ще бъде моя майка оттук насетне.
	— Какво има, миличка? Шарда, нали така се казваш? — шепне жената на ухото ми.
	Щом я чувам да изрича името ми, отварям очи. Това е Суматиака, която клечи в калта до нашата сергия за зеленчуци и продава риба.
	— Не знам къде са мама и татко — хълцам аз.
	Разтревоженото й лице се отпуска в усмивка.
	— Това ли било? — пита тя и бърше очите ми с края на сарито и аз нямам нищо против миризмата на риба, която плъзва по цялото ми лице, по бузите ми може дори да са полепнали няколко люспи, но пък облекчението ми е огромно, всеобхватно.
	— Майка ти неочаквано започна да ражда, миличка, по-рано от очакваното. Появиха се усложнения. Бебето се е завъртяло неправилно и майка ти трябваше да отиде в клиниката в Домпур. Всичко стана толкова бързо, Че сигурно са забравили…
	_Грижа ги е единствено за това бебе. За тях съм невидима._
	Суматиака се разбира с Мадуана да ме откара до клиниката с неговата рикша. В клиниката поемам непознатия, горчив дъх на хапчета и усещам, че ми се гади. Тогава виждам теб, татко, и хуквам към вас, забравила болката и гнева, когато облекчение, сладко и златно избуява в гърдите ми.
	— Мислех, че сте се изгубили — хлипам аз и се опитвам да заровя лице на гърдите ти, мамо, копнея за спокойствието, което ще донесе прегръдката ти.
	Ти обаче ме задържаш настрани, въпреки че очите ти греят със съжаление, докато масажираш главата ми, както не си правила от цяла вечност.
	— Много се извинявам, Шарда. Всичко се случи толкова бързо, бебето се беше заклещило, за малко да умре. Баща ти трябваше да ме докара тук. Слава на боговете, бебето е добре. Истинско чудо. — Гласът ти омеква, очите ти се пълнят със сълзи, когато говориш за бебето.
	Искам да ме успокоиш в скута си, мамо. Искам да притисна ухо към теб, към сърцето ти, да чуя как отеква гласът ти, докато се придвижва извън гърлото.
	Само че в ръцете ти има вързоп, който ми пречи да го направя, затова стоя там, а от вързопа се понася немощен плач, също като изгладнялото коте, което понякога идва на пазара за храна.
	Вързопът ми се струва интересен, но аз имам да ти казвам нещо, мамо, нещо, от което ще грейнеш.
	— Днес получих бележника си и съм първа по успех — хваля се аз и размахвам смачкания документ пред теб.
	Само че ти си разсеяна, мамо, не ми обръщаш внимание. Дори не ме поглеждаш вече. Ядосана и отчаяно наранена, очите ми парят, напират сълзи и аз поглеждам причината за бедите ми. Сълзите изсъхват по бузите, аз забравям колко съм нещастна, докато наблюдавам повитото, съвършено малко създание с миниатюрно сгърчено лице, което издава тези жални мяукания.
	— Искаш ли да подържиш сестра си? — питаш ти, мамо, и тогава разбирам, че бебето е момиче.
	— Тя е много специална — обясняваш ти. — За малко не умря. Акушерката трябваше да я обърне надолу с главата и да я шляпне няколко пъти, внимателно, разбира се, преди да започне да диша. Истинско чудо.
	Едва чувам думите ти, докато държа малкото, гърчещо се вързопче в ръце. Ръчичките й са миниатюрни, с нежни пръстчета, свити в малки юмручета, които размахва във въздуха, сякаш се заканва на света. И тогава, тя извръща кукленското си личице към мен и се опитва да отвори очи. Опитва се да настрои новородения си поглед към мен и когато успява, малката устичка се свива в съвършено „О“, разкрива стряскащо розови венци и език като розова пъпка. В този момент аз се влюбвам в това уязвимо създание.
	Сестра ми. Пуджа — означава молитва.
	— Всичките ни молитви се сбъднаха — казваш ти, мамо, на кръщенето и аз кимам сериозно в знак на съгласие.


>	Радж
>	Неловко примирие

	Радж е полуизлегнат на седалката, сложил слушалки на ушите, надул звука на максимум. Не иска да ходи в Индия с майка си. Иска да бъде с Ели.
	Влюбен е в Ели още от първия ден в гимназията, когато тя седна пред него и той остана заслепен от косата й, ореол от злато, който блестеше на бледото септемврийско слънце, насочило коси лъчи в стаята. Ели, разбира се, никога, с нищо не е показала, че има представа кой е той, освен онова невероятно помахване с ръка, когато онази вечер показа с ръце думите от автобуса, а след това едва не го арестуваха. Оттогава не е ходил на училище.
	Нима това помахване и следващите й думи наистина се случиха или той просто си е представял? Ако все пак се е случило, означава ли това, че Ели знае, че той я харесва и че тя също го харесва? Ще го повтори ли, когато се върне? А кога ще се върне?
	Господи, как само му се пуши. Какъв ад е да си вързан до майка си по време на деветчасов полет на път към страна, която никога не е имал намерение да посещава, особено страна, която баща му предпочете пред него.
	Майка му прави знак.
	— Какво? — изръмжава той и маха едната слушалка.
	— Ами…
	Ако не я познаваше, би помислил, че тя се изчервява. Тя сочи бузата му.
	— Извинявай за това.
	Той кима и отново понечва да си сложи слушалката.
	— Ами… — продължава майка му и прочиства гърло. — Аз бях много егоистично дете. Можеш ли да повярваш?
	А, значи сега й се е приискало да говори за миналото. Може би, след като я обвини, че не знае нищо за нея, и я предизвика да го удари. Или може би това е нейният начин да се извини, задето го повлече на осем хиляди километра от живота му, на гости на леля и братовчедка, за които нямаше представа, че съществуват до онзи ден. Може да мине с някоя старомодна история и малко мълчание, за да се потопи в музиката си и да пофантазира за Ели. Да не би Ели да реши, че на него не му пука за нея, когато не се върне на училище?
	Пуджа го наблюдава в очакване, чака го да отговори. Тя какво си въобразява, че ще постигне с този разговор? Че ще се примири, че го завлече на това безсмислено пътуване до другия край на света ли? А изобщо, иска ли той да знае? Наистина ли иска да разплете тайната, която крие майка му? Един господ знае какво ще открие.
	— Ще дариш ли бъбрека си на племенничката? — попита я той тази сутрин, докато мажеше препечена филия с масло и сладко от ягоди. По килима се сипеха трохи с всяка хапка. Той нарочно не използваше чиния, защото тя винаги го караше.
	Зададе въпроса, въпреки че нямаше никакво желание да нарушава статуквото и не му се искаше да започва разправия. И двамата бяха постигнали неловко примирие след скандала (което по принцип означаваше да не обръща внимание на нищо от казаното — на обидните думи и обвинения — и да се избягват, доколкото е възможно до следващия скандал). Само че любопитството и болката му го повалиха. Той иска да разбере защо зарязаха всичко на мига и напуснаха страната. Надяваше се, дори тогава, да накара Пуджа да промени решението си, да се отърси от лудостта, която изглежда я обзе след обаждането на сестра й. Искаше му се да я накара да види глупостта в това начинание — не че нещо от онова, което казваше или предлагаше, имаше дори най-незначителен ефект върху нея.
	Майка му беше спряла лудешкото си препускане напред-назад, ръцете й пълни с дрехи, които се опитваше да натъпче в един куфар, който вече преливаше, и го погледна.
	— Не съм… не съм обещавала нищо…
	— Кажи ми отново, защо го правим?
	Тя беше въздъхнала и не обърна внимание на въпроса, какъвто бе навикът й всеки път, когато обсъждаха нещо важно за него, и продължи да тъпче дрехи като луда. След това поръча такси, прати имейли и в последния момент звъня по телефона, за да е сигурна, че бизнесът й ще върви гладко в нейно отсъствие.
	Той я наблюдаваше с неприязън, докато тя, най-сетне вдигна очи.
	— Ти изкъпа ли се вече? Таксито ще дойде след няколко минути.
	И тогава, най-сетне, той прие онова, което се случваше. Заминаваха за Индия.
	Пет пари не дава за тъпото извинение на майка си, мисли си той сега. Нали заминава на хиляди километри от Ели.
	Само че… майка му възнамерява да говори независимо дали той иска, или не. Тя е изпълнена с решителност, изглежда по същия начин, както когато разглежда бележника му и се кани да започне лекция за това как пилеел дадените му от господ таланти и не работи достатъчно. В такива моменти той се завира в стаята си, затваря вратата и се изолира от нея. Сега е хванат в капана на малкото пространство и няма накъде да бяга. Трябваше да предпочете място до пътеката, мисли си той.
	Истината е, че го измъчва любопитство и той иска да разбере повече за момичето, което отчуждената му майка е била навремето, за момичето расло в колиба. Звучи като приказка, мисли си той, особено в сравнение с начина, по който живее сега, в истинска къща. Освен това иска да разбере повече за сестрата на майка си, чието телефонно обаждане предизвика този смут, за жената, която майка му никога не е споменавала, с която не е поддържала връзка от години, поне доколкото знае. Така че, ако трябва да е напълно откровен със себе си, той ревнува. Ревнува от тази Шарда и дъщеря й и влиянието, което имат върху майка му.
	Когато Радж беше малък и не разбираше, той се хвърляше върху майка си, търсеше увереност, прегръдка, особено през дългите мрачни дни след като баща му ги напусна. Тогава тя го отблъскваше, макар и нежно. Постепенно той се научи да не проси обич, да крие копнежите си, нуждата от майка си зад кисели гримаси, зад пренебрежително отношение, зад щит от гняв, породен от несправедливото отношение към него.
	Научи се да не се страхува от тъмнината, да не обръща внимание на сенките, които се спускаха по стените на стаята му и пленяваха играчките му, по време на онези дълги вечери, когато майка му забравяше да предупреди бавачката, че ще работи до по-късно от обикновено и бавачката си тръгваше в обичайното време, а майка му все още не се беше прибрала.
	Той се научи да разпознава звука на ключа й в ключалката, тихите стъпки по стълбите. Научи се да потиска надеждата, когато тя отваряше вратата на стаята му, за да провери как е. Той усещаше как тя се надвесва над него, помирисваше парфюма й и умората й и със свито сърце и стиснати очи се молеше това да е денят, в който тя ще се наведе и ще го целуне за лека нощ.
	Научи се да не я очаква да присъства на разпродажби на торти и на училищни събития. Беше единственото дете, чиито родители не присъстваха; единственото дете, чиято бавачка идваше да го вземе в три и петнайсет в дните, когато другите деца се прибираха рано с родителите си, след като честваха деня на книгата и бе единственият от целия клас, който помагаше на учителката да прибере учебните помагала в странно отекващата класна стая, за да не чува гласовете на съучениците си.
	В списъка с приоритети на майка си, той винаги беше на последно място. Сега вече знае кой е на първо.
	Но защо? Защо една непозната, една жена, с която майка му не е разговаряла и не се е виждала години наред?
	Той иска да разбере. Затова се обръща към майка си.
	— Да, предполагам, че си била егоистично дете — кима той и тя се смее, малко истерично.
	Той разбира, че тя е нервна заради пътуването. Вече изпусна паспортите им на два пъти, докато накрая той ги пъхна в джоба си. Не помнеше къде е поставила бордните карти, трябваше да чакат цели десет минути на вратата на самолета, докато ровеше в чантата, а пътниците зад тях въздишаха и мърмореха недоволно. След като е толкова нервна, защо, за бога, ще се среща с тази сестра, с жената, която постигна с едно телефонно обаждане всичко, което той не успя през целия си живот?
	— Бях най-красивото момиче в селото… — разказва майка му, гласът й изтънял по момичешки, пълен с носталгия.
	— Винаги си толкова скромна — мърмори той и тя се смее отново, вече не толкова истерично и той усеща, че му е приятно, че е успял да й помогне поне малко да се отпусне. Това е нова страна на дейната му, дистанцирана майка — бегъл поглед към несръчна, неумерена жена, която изглежда е била скрита зад сложната фасада.
	Това събужда с нови сили любопитството на Радж към тази непозната — леля му, която ги чака на другия край на света. Жена, която притежава силите да превърне самоуверената му майка в несръчна смотла, която с едно телефонно обаждане раздроби черупката на безразличие на майка му, накара я да изостави работата, за която живее, и да хукне без предизвестие на това импулсивно пътешествие. Майка му, пълна противоположност, на импулсивен човек, която обича да планира всичко — дори храната им — седмици предварително.
	— Това беше най-щастливото време в живота ми… — разказва замечтано майка му.
	И така, докато самолетът рулира, за да излети, Радж вади слушалките, кръстосва крака, опитва се да се настани удобно на тясното място и решава да слуша майка си, вместо музика.


>	Пуджа — детство
>	Семенца от отворена шушулка

	_Извадка от училищния доклад за Пуджа Рамеш, първи клас, 7 години_
	_Пуджа е интелигентно момиче, но не се старае достатъчно. Лесно се разсейва. Навлича си неприятности главно защото не обръща внимание и/или говори прекалено много и не се съсредоточава над работата си, но е готова веднага да се извини. Много е популярна и всички я обичат._

	* * *

	— Ти си много специална — казва сестрата на Пуджа.
	— Защо? — пита Пуджа и усеща тръпка, защото знае какво следва.
	— Ами… когато си се родила, не си дишала. Всички плачели и тогава…
	— И тогава? — Независимо колко пъти Пуджа чува тази история, свързана с раждането й, тя се ококорва, омагьосана от разказа.
	— И тогава си се обадила, надала си жално мяукане, което спряло жалните вопли. Това бил най-прекрасният звук в изпълнената с тъга стая. Сълзите на всички се превърнали в смях, докато благодарят на господ за бебето чудо — отговорът на молитвите им, — специално, съвършено, истинска радост. — Гласът на Шарда е топъл като прегръдка, сладък като кир.
	Пуджа се смее, радостта й прелива.
	Шарда държи Пуджа високо в свитите си ръце и я кара да опише онова, което вижда.
	— Виждам отвъд океана, чак до края на небето, до онова място, на което небето поглъща слънцето и изплюва луната, което понякога ни спуска дъга — отвръща Пуджа.
	Шарда я спуска внимателно на земята и се втурва вътре в къщата, за да донесе стола от тръстика, който се разпада, а нишките се разплитат като сухи, кафяви змии.
	— Какво правиш, Шарда? — пита Пуджа и подскача от крак на крак. Боса е и е обяд, слънцето представлява яростна огнена топка в безоблачното небе, земята е пожълтяла, палещо гореща.
	— Чакай малко. Така — отвръща Шарда и се качва на столчето и присвива очи към далечината. — Мислиш ли, че съм висока колкото теб, когато те вдигнах?
	Пуджа кима, разсеяна от златокрило водно конче, кацнало на цветето до нея. Опитва се да го хване, но то трепва с крилца и отлита.
	— Не виждам отвъд колибата на Суматиака — заявява Шарда и скача от стола.
	— Наистина ли? — пита Пуджа, забравила за водното конче.
	— Наистина ли видя морето?
	— Видях го, наистина — скача възторжено Пуджа и отправя на Шарда широка усмивка с няколко липсващи зъбчета. Току-що са паднали долните й два зъба и новите още не са започнали да растат. Шарда дава на Пуджа и своето мляко, за да пораснат бързо зъбките й.
	Шарда вдига сестра си и я завърта.
	Малката си представя, че е балерина и полата и плитките й летят зад нея. Когато се чувства пияна от щастие, Шарда спира и я притиска близо до себе си.
	— Ти си единствената, която успява да види чак до края на небето — прошепва Шарда в ухото й. — Никой друг не го може — да види тайното място на небето, което понякога ни дава дъгата, стига да сме били много, ама много добри.
	Пуджа прегръща сестра си през врата, вдъхва мириса на сапун, кокосово масло и пот.
	— Наистина ли? — мълви тя, стиснала очи, главата й все още отпусната назад със стойката на балерина.
	— Знаеш ли защо е така, Пуджа? — Дъхът на Шарда топъл, с дъх на подправки по врата на малката, гъделичка косата й, кара косъмчетата да трептят и тя се киска.
	— Защо? — пита тя, когато престава да се смее.
	— Защото си уникална — бебето, което успяло да се пребори със смъртта още при раждането. Ти си най-специалното момиченце на света, теб те обичат всички, дори небето. Дори е записано в училищния доклад.
	Пуджа се смее и моли сестра си да я завърти отново. Шарда изпълнява и светът около тях се размива в цветове.
	Пуджа отваря уста и вкусва въздуха с дъх на хлебно дърво. Стомахът й ръмжи, но тя е заситена, защото е убедена, че казаното от Шарда е истина.
	Момиченцето забелязва как очите на родителите им омекват, когато я видят. Разбира го по начина, по който селяните я щипват по бузите и отбелязват, че е най-сладкото и красиво ангелче, което някога е красило скромното им селце.
	— Дори по-красива от пеперудите ли? — пита ги тя.
	— Дори повече — смеят се те и разкриват венци омазани в паан*.
	[* Комбинация от лист на бетел и ядки от арека, понякога смесени с тютюн, които се дъвчат заради стимулиращия си ефект. — Б.пр.]
	Когато се прибере с изпокъсани дрехи, след като се е катерила по дървета и се е промъквала през трънливите храсти мимоза край езерото, мама клати глава и се преструва, че се мръщи. Пуджа обаче забелязва, че тя крие усмивката, която напира на устата й, когато малката й дъщеря протяга ръце, за да я прегърне и я моли да не й се сърди. Тогава мама престава да се преструва, че се мръщи и притиска Пуджа до себе си, целува я по очите и по прашното носле.
	Когато разпилява всичките плодове гуава на сергията им на пазара и ги натъртва, лицето на татко потъмнява като небето преди порой. Долната устна на Пуджа потреперва, докато се опитва да скрие вината си, сърцето й сякаш ще се пръсне от усилието и лицето на татко магически се променя и той разтваря ръце и прегръща малкото си дете. Той мирише на спарено, на стара пот и тежък труд.
	— Всичко е наред, Пуджа, ще помолим мама да направи нещо хубаво от тях. Всичко е наред, виж, имаме манго и каши за продан — успокоява я той.
	Прегръдката на татко освобождава сърцето й и болката се разпилява като семенца от отворена шушулка, вече не й се плаче.
	— Не мога да изям тези гуава — бърчи нос тя, — те са натъртени и ги боли и ако ги изям и коремчето ще ме заболи.
	Татко отмята глава назад и прихва, а Пуджа е очарована, независимо колко пъти го вижда, от начина, по който шкембето му се движи нагоре и надолу, докато смехът клокочи в гърлото му.
	Пуджа умее да накара всички в селото да се смеят, дори когато са разгневени или нещастни. Шарда разправя, че било дар.
	— Ще ми се и аз да имах същия дар — отбелязва тя.
	— Да, но го нямаш — киска се Пуджа.
	— Нямам го — смее се Шарда. — Единствено специалните хора притежават такова нещо.
	— Като мен — отвръща Пуджа.
	— Като теб — усмихва се широко Шарда.
	— Ти си златно момиче, моята прекрасна сестра — подхвърля Шарда.
	— Лисичка — сумти Биджуама и клати глава.
	— Магьосница — въздиша Нагама и дъвче паан.
	— Съкровище — отбелязва мама.
	— Радост — смее се татко.
	И Пуджа знае без сянка от съмнение, че е специална и обичана.

	* * *

	_Извадка от училищния доклад за Пуджа Рамеш, осми клас, 14 години_
	_Пуджа трябва да се съсредоточава повече в час и да полага повече усилия. Слабите й оценки в края на годината го доказват. Едва изкара тази година и ако не положи повече старание в девети глас, ще се наложи да повтори годината._

	* * *

	Пуджа се крие зад хлебното дърво, бодливият зелен плод боде голите й колене. Вдъхва мириса на сандалово дърво и роза, които се носят откъм храма край реката и се опитва да потисне кикота, който заплашва да изригне, докато наблюдава слисаните изражения на вярващите, които излизат от храма и откриват, че сандалите им липсват.
	Отегчена от безкрайната лятна ваканция, тъй като няма какво да прави по цял ден в малкото село, освен да седи на сергията и да предлага жалките им зеленчуци, както прави покорната Шарда, Пуджа не може да устои да не открадне няколко чифта от натрупаните сандали пред храма и да ги скрие зад малкия магазин на Нагу под загнили палмови клони.
	Ушите й са изгубили чувствителност към острото дрънчене на камбаните на храма и воя на баджан*1, тя наблюдава как удивените вярващи, натъпкали уста с прасадам*2, челата им омазани в яркочервено, търсят сандалите си. Повдигат учудено лунги и оглеждат свещените фикуси за маймуни.
	[*1 Песен. — Б.пр.]
	[*2 Сложена на олтара храна. — Б.пр.]
	Космите, полепнали от пот на врата на Пуджа настръхват. Тя откъсва очи от вярващите, които сега подскачат, тъй като краката им са докоснали палещата кал и вижда ухиления предводител на бандата младежи, които се събират пред магазина на Нагу.
	Когато погледът й среща неговия, той намига и сочи с кимване купчината гниещи кокосови листа. Тя поглежда изцапаната си пола и се опитва да перне полепналата кал. Той знае; сигурно я е видял, когато ги криеше. Дали няма да я издаде?
	— Нямаш грижа, устните ми са запечатани.
	Тя трепва, стряска се. Той е пресякъл пътя и се е облегнал на хлебното дърво, усмихва й се. Тя е виждала и него, и приятелите му често да пият бадемово шафраново мляко и да похапват ароматни зеленчукови хапки пред магазина на Нагу, след като моторите им са ръмжали до Нандихали и Домпур и са събудили „всички призраци на мъртвите, които почиват в мир, също и торнадо от прах“, както негодува старата Мутака.
	— Аз съм глуха, но ги чувам! — оплаква се тя.
	Пуджа го поглежда и не се оставя на полетялото си сърце и страха. Ако мама и татко чуят за тази работа, дали няма да бъде последната капка? Как ще успее да се измъкне от това положение?
	— Какви ги приказваш? — пита тя и се преструва, че нищо не знае.
	Той прихва и очите му се свиват приятно на лицето с набола брада, обсипано с капчици пот.
	— Смехът ти е много по-приятен от врявата, която вдига мотора ти — засича го Пуджа и той прихва още по-силно.
	Тя отправя безмълвна молитва и благодарност към боговете в храма, че винаги успява да накара хората да се разсмеят.
	Вярващите са се отказали да търсят сандалите си и дават знак на автобуса, който се клатушка и спира пред храма. Тя ги наблюдава как се отпускат тежко на ръждясалите седалки и поставят стъпала в скута, за да разтрият жарнатите крака.
	— Ти си едно пакостливо момиче — заявява момчето.
	_Да го направя ли? Защо пък не? Какво друго може да се прави тук?_
	— Винаги съм искала да разбера какво е да се повозиш на мотор. Сигурно е много забавно да компенсираш за ужасния шум, който издава — заявява тя и той прихва отново, плясва се по коляното. — Е, ще ме повозиш ли?
	_Ако се съгласи, ще мога да си припомням и да разсейвам монотонния живот поне известно време, ще се махна от селото поне за малко. Ако откаже, няма лошо. Ако ме издаде на мама и татко, така да бъде._
	Реката плиска тихо брега. Лодкарите си подвикват. Жените им клечат на брега и клюкарстват, докато се опитват да пробутат жалкия си улов, който започва да вони под безжалостното слънце.
	— Хайде, тогава, тръгвай, какво чакаш?
	Пуджа изпуска дъха, който е сдържала и пресича пътя с него. Той изритва кокосовите клони и размества няколко сандала, но тя нарочно не поглежда и той прихва още по-силно.
	Приятелите му го зяпат, докато Пуджа се качва на мотора.
	— Колко пъти сме те молили да ни повозиш? — провикват се те. — Ама не, прекалено прости сме. А сега ще возиш това момиче.
	Той им се усмихва широко и пали мотора.
	Пуджа усеща как тръпка на възбуда плъзва по гърба й.
	— Не си ли возил приятелите си? — пита тя.
	Влажният въздух е наситен с адреналин и миризма на бензин и прах.
	— Това е най-хубавият мотор в околността, последен модел. Никой друг в околните села и дори в цял Домпур няма такъв. — Той гали с обич предната част. — Само специални хора имат такива.
	Пуджа отваря уста и вкусва златна наслада.
	— Колко човека си возил?
	Тя вижда как страната му, обърната към нея, се изчервява.
	— Единствено теб — прошепва той.
	— Извинявай, не чух — шегува се тя.
	Той се ухилва.
	— Готова ли си? Дръж се за мен, за да не паднеш.
	Пуджа го прегръща през кръста, когато моторът потегля. Отмята глава назад, плитките й подскачат и се наслаждава на профучаващия ароматен въздух. Чувства се непобедима.
	— Летя — провиква се Пуджа, така че да я чуят всички над рева на вятъра и ръмженето на мотора. — Благодаря ти. Ти си най-готиният човек на света.
	Той се смее.
	— Ти също — отвръща.


>	Куши
>	Един съвършен пакет

	Оставям писмото на мама, в което описва първата си среща със сестра й и мигам, докато се опомня. Всичко ме боли — тялото ми все още се оплаква от удара, който е получило. Главата ми тежи, гърлото ми е пресъхнало.
	С огромно усилие отблъсквам физическото неразположение и вместо това мисля над онова, в което винаги съм вярвала. Други семейства в селото имат повече братя и сестри, първи и втори братовчеди, отколкото могат да запомнят, докато на мен ми беше казано, че нямаме никакви роднини, че татко е бил едно дете, също и мама, че техните родители са починали много преди аз да се появя.
	Мама ми е казвала, че е искала много братя и сестри за мен. Само че господ й е дал единствено мен.
	— Ти си всичко, за което съм се надявала, че и повече — ми казваше тя. — Всички отговори на молитвите ни бяха съчетани в един пакет. С баща ти бяхме благословени многократно. Оттам идва и името ти: „Куши“, което означава щастие.
	Две жени седят на леглото до моето, една до друга, говорят си. Едната има бухнала сребриста коса като четка, а другата е плешива. Те обаче имат еднакви очи с цвета на сандалово дърво, дълбоки очи на изпити лица. Сестри.
	Сестрата, която мама описва в писмото, това малко момиченце, в което се е влюбила, жената, която не мога да повярвам, че е истинска, сега пътува насам. Дали прилича на по-млада версия на мама?
	Сълзи блестят по редките мигли на плешивата. Другата нежно ги избърсва с края на сарито.
	Мама е най-изпълненият с обич човек, когото познавам. А ето че цял живот се е преструвала, че сестра й не съществува. Защо мама не говори за нея? Какво е прекъснало връзката между двете? Защо не са се свързали по-рано?
	Жената с рошавата коса оставя лимонено зелено сари на леглото до моето. То контрастира ярко с жълтеникавите болнични чаршафи. Тя вади кутия за храна от платнената торбичка до нея и я отваря върху сарито, което служи за покривка. Отчупва парче чапати, увива го около един картоф и го подава на разстроената си сестра. Жестът е толкова нежен, че усещам болка.
	Неочаквано, отчаяно ми се иска мама да е тук, до мен. В писмата, които току-що прочетох, мама описва как е готвила с нейната майка. Мама продължи тази традиция с мен, двете готвехме заедно всяка вечер, когато се прибирах у дома след училище.
	— Ти знаеш как да оправяш света, Куши. А това е как можеш да притежаваш света — казваше тя, вадеше дъската за рязане и ножове, червен лук и глава чесън, корен джинджифил.
	— Първо кълцаме — обясняваше тя, а пък лукът сякаш се оставяше в ръцете на виртуоз, се разпадаше на стотици съвършено еднакви парченца под вещите й пръсти — чевръсти пръсти, които потрепваха без усилие, докато държаха ножа.
	— Така ли се притежава светът?
	Тя се смееше на презрението в гласа ми.
	— Миличка — казваше тя. — Готвенето е изкуство, творчество. За мен, това е най-близкото до начина, по който се чувства господ. Ако успееш да придумаш упоритите съставки да споделят аромата си, ако успееш да накараш инатлив лук да танцува на твоята музика, ако успееш да го нарежеш, без да се разплачеш, тогава можеш да направиш всичко. Красивата храна, овкусена с любов и усет, е най-великият дар, който да предложиш. Когато го направиш, хората ще искат да ти дадат нещо в замяна. Диктаторите отстъпват, кралства се прекланят. Притежаваш света по мирен начин.
	Тогава се смеех заедно с мама, наричах я мечтателка, без да вярвам напълно на думите й. Истината е, че стигнах до нейния начин на мислене. (Въпреки че все още не съм убедена и се съмнявам, че някога ще бъда що се отнася до „притежаването на света“.) Обичам да стоя до мама, докато тя кълца и разбърква, докато пържи и пошира, докато овкусява всичко щедро с клюки и смях.
	Ще ми се да направя това сега. Ще ми се да стана, да отида до края на стаята, да се измъкна през вратата на болницата и да изляза в ароматния свят навън, окъпан в кехлибарения блясък на следобедното слънце.
	Поразява ме ослепителна светкавица от гняв и негодувание. Иска ми се да дръпна всички тези тръбички, заради които съм в леглото. Сълзи парят очите ми и замъгляват буквите. Никак не ми е приятно, че това се случи с мен. Не ми е приятно, че животът ми зависи от благоволението на непозната леля, от това дали тя ще се съгласи да ми стане донор. Мразя всичко и всички, дори сестрите на съседното легло.
	Искам да готвя, да организирам протест. Всичко би било по-добре, отколкото да съм затворена тук — с машини, които вършат работата на тялото ми, — отброявам часовете, докато се срещна с лелята, за чието съществуване дори не съм подозирала. Тази леля, на която разчитам и се надявам, че каквото и да се е случило в миналото, състоянието ми ще събуди в нея достатъчно жалост, за да ме спаси…
	Насочвам се от мислите, завладени от „ако“, и се връщам към готвенето с мама.
	Първия път, когато приготвих цяло ястие сама — пиле зелена масала с кориандър и сервирано с варен на пара червен ориз — мама ахна от удоволствие и се усмихна така, сякаш лицето й щеше да се разполови, след това покани всички жени в селото да пробват.
	Тогава познах радостта, която мама изпитва от готвенето. Смесваш всички тези най-различни съставки, за които можеш да се закълнеш, че нямат нищо общо помежду си, които поотделно нямат никакъв вкус, прилагаш малко топлина, добавяш добре подбрани подправки и хоп, сместа се получава красива, вкусна, божествена — съвършен съюз. Най-хубавото на готвенето е удоволствието да споделиш с други, да видиш как вкусовите им рецептори се възпламеняват, а лицата оживяват, докато пробват последното ти творение. Казах това на мама и бе истинско удоволствие да видя как радост озари лицето й също като луна в безоблачна лятна вечер.
	_Ти си се влюбила в сестра си, когато тя се е родила. Какво се случи след това, мамо? Какво се обърка?_
	Посягам към следващото писмо.


>	Шарда — детство
>	Горещ ечемик, овкусен с индийско орехче

	_Извадка от училищния доклад за Шарда Рамеш, девети клас, 15 години_
	_Шарда е истинско удоволствие, когато е в час. Упорита и невероятно умна, тя е пример за всички, редовно изкарва най-високи оценки по всички предмети._

	* * *

	Мила мамо,
	Спомням си онзи период, за който ще ти разкажа, щастлив период, към който се връщам сега и виждам, че над него е била надвиснала сянка. Той е бил предупреждение.
	Тези писма до теб, мамо, ми помагат толкова много. След като самата аз вече станах майка, искам да запиша всичко с надеждата някой ден да разбера къде се обърка всичко. Искам да посоча точно моето участие във всичко това, за да не повтарям грешките, които съм допуснала нарочно или от незнание. Така ще мога да възпитам добре невинното си малко момиченце, без да я натоварвам с греховете от миналото или да я оставя да прави нови грешки, защото не съм се поучила от миналите.
	Според мен…
	— Шарда — вика ме сестра Роуз. — Ти си единствената от класа, която разбра идеята за сложната лихва. Би ли обяснила на групата?
	Грейвам, мамо, при този неочакван комплимент от строгата учителка и коленича под фикуса пред групата. Почиствам камъчетата от земята и подострям пръчка, за да я използвам като химикалка на тази импровизирана дъска.
	Както знаеш, мамо, училището ни е прекалено малко, за да побере всички ученици, въпреки че повечето от децата в селото не ходят на училище и помагат или у дома или на полето. Затова, в дните, когато не вали, провеждаме часовете под сянката на плодните дървета в овощната градина на Анту, която той така любезно предоставя на училището.
	Във въздуха се носи остър мирис на сурово манго и узрял тамаринд. Наситен е с влага и измъкналите се от плитките ми кичури полепват по врата. Групата, с която ще работя, се състои предимно от момчета, в нея е и Гопи, най-красивото момче в селото, заради което момичетата се събират на групи и му се възхищават, кискат се, изчервяват се, ако той погледне към тях.
	Виждам как Рула и Суги се мръщят, когато Гопи ми се усмихва.
	— Хайде, Шарда, постарай се. Опитай се да обясниш това, да видим дали ще влезе в дебелите ни глави.
	Усещам как бузите ми пламват и ми е неприятно, че се държа като останалите момичета, които пелтечат, когато Гопи е около тях, затова свеждам поглед към земята, която ще ми бъде дъска.
	— Представете си, че отивате да купите тази къща — започвам аз и рисувам квадрат, а отгоре триъгълник. Иронията, че родителите на повечето деца в училището, може би с изключението на бащата на Гопи, не могат да си позволят да си купят крава, камо ли къща, не ми убягва.
	Търпеливо обяснявам математиката на сложната лихва, докато озадачените изражения на момчетата не се проясняват и те започват да ме гледат с усмивки на облекчение и разбиране.
	Някъде сред дърветата кряска врана. Прошумолява влажен ветрец. Има сладък вкус, на медено кашу и стомахът ми се свива от глад. Две жени си подвикват в полето.
	— Ти си най-добрата учителка, Шарда — отбелязва Гопи. Навежда се толкова близо, че подушвам горещия му дъх, усещам как гъделичка ухото ми и аз настръхвам. — Дори по-добра от сестра Роза.
	Цялото ми тяло пламти, сякаш съм с температура и аз разбирам, че лицето ми сигурно е червено като презряла диня. Усещам как погледите на Рула и Суги ме заклеймяват като предателка, бележат ме като безсрамна мръсница. Когато сестра Роуз удря плочата от неръждаема стомана, която се използва за звънец, Рула и Суги преплитат ръце и хукват нанякъде, без да ме изчакат да си тръгна с тях, както обикновено.
	На следващата сутрин, докато сме се свили на калната земя и чакаме сестра Роуз да провери кой присъства, Гопи пристига, закъснял, както обикновено. Отправя се към мен.
	— Мърдай — нарежда на Рупа и я измества грубо, тъй като тя не се е поместила достатъчно бързо. Пъхва ръце в джобовете, без да обръща внимание на сестра Роуз, която го наблюдава над очилата си. Той вади шоколадов еклер, десерт, за който отдавна мечтая, но никога не съм опитвала, тъй като не можем да си позволим луксозни вкуснотии, след като храните от първа необходимост не достигат.
	— Вземи — прошепва той. — Искам да ти благодаря за вчера. Татко ми остана силно впечатлен, когато му обясних сложната лихва. — След това, когато сестра Роуз се втурва обратно в сградата, за да вземе нещо, той продължава: — Татко ми всяка вечер ме проверява какво съм научил в училище — прави гримаса той, — и повечето пъти не изкарвам изпита му. Вчера обаче не можа да каже нищо. — Той ми се усмихва широко и аз имам чувството, че съм получила много по-ценен дар от еклера.
	Вземам деликатеса, който ми подава, топъл, влажен от джоба и дланта му. В същия момент забелязвам Рула, която клати бедра и се присламчва бавно към Гопи.
	— Благодаря ти — шепна. Обзета от желание да продължа разговора питам: — Много ли е строг баща ти?
	Никога не съм разговаряла по време на час, не съм от момичетата, които правят неща, които не трябва, и аз усещам тръпка, която пробягва по гръбнака ми, въпреки че целият клас се възползва шумно от отсъствието на сестра Роуз.
	— Ужасно — мърмори Гопи. — Той иска да съм най-добрият в класа, което е невъзможно, след като ти си тук.
	Не мога да сдържа кръвта, която нахлува в лицето ми.
	— Аз…
	— Просто се шегувам, Шарда — ухилва се той. Очите му в цвят охра като слънцето по залез намигат.
	— Защо те изпраща в това малко училище, след като можеш да отидеш в най-доброто в Домпур? — Винаги съм се чудила защо.
	— А — мръщи се той. — Според него, така ще се науча как да се разбирам с обикновените хора, които щели да се окажат полезни, когато поотрасна. — Навежда се към мен и аз усещам мускусния аромат на потта му. — Струва ми се, че ме изпраща тук, защото е безплатно. Не обича да харчи пари, това е той баща ми, въпреки че има повече от останалите хора.
	Кимам, макар да не знам какво да кажа и прокарвам палец по шоколада, питам се дали ще има същия великолепен вкус като във фантазиите ми.
	— Би ли ме научила и на печалба и загуба през междучасието? — моли той.
	— Разбира се. — Усмихвам се и се питам защо ме е избрал сред останалите.

	* * *

	Да помагам на Гопи по математика скоро се превръща в ежедневие.
	Един ден събирам кураж, за да попитам.
	— Защо не накараш Шими да те научи. Тя също е умна.
	Той ми се усмихва широко с блеснали очи. Обич ли забелязвам в погледа му?
	— Приятно ми е ти да ме учиш. Ти си енигма, Шарда. Толкова си умна и същевременно толкова странно невинна. Толкова умна и толкова уязвима.
	Думите му ме затоплят като купичка горещ ечемик, овкусен с индийско орехче и тарта с лимон.
	Мисля, че знам защо се върти около мен. Аз не припадам за него като останалите момичета. Не флиртувам, не се изчервявам, не се подсмихвам и не играя игрички.
	Държа се с него като с равен, нещо, с което той не е свикнал, защото всички го гледат в очите, както момчетата, така и момичетата. Аз не се оставям на чара му, нито пък се опитвам да му доставям удоволствие. Помагам му, но не го глезя. Старая се никога да не оставам насаме с него. Внимавам да не се присламчвам прекалено близо до него и му помагам единствено по математика по време на обедната почивка, когато могат да ни видят всички съученици. Много държа на репутацията си, която, както си ми казвала често, мамо, е „най-важното ми притежание“.
	Затова пък нощем, след като приключа с ученето, след като духна свещта и си легна до вас с Пуджа, пред затворените ми очи се появява едно момче с блеснал поглед. С неговото лице се унасям, неговото лице спохожда сънищата ми.

	* * *

	Изглежда Пуджа усеща нещо, защото един ден, най-неочаквано ме пита.
	— Ти била ли си влюбена?
	_Да не би да съм казала името му насън? Защо започвам да се интересувам тъкмо от него_, притеснявам се аз.
	Гопи притежава тъкмо обратните качества на онези, на които се възхищавам, на които държа. Той е нахален, дързък, момче, което потъпква правилата, докато аз ги ценя. Независимо от всичко това, искрица уязвимост пробива самодоволното му изражение.
	— Ти харесваш ли ме, Шарда? — попита ме той предишния ден.
	Аз се разсмях и се постарах да забода поглед в земята, на която бях драскала обяснение за основите на алгебрата.
	— Май да — отвръщам след колебание, през което се преструвам, че обмислям въпроса му.
	Вдигнах очи тъкмо навреме, за да видя как лицето му за миг придоби унил вид, на озадачено малко момче, което се показа зад перченето, преди да изпъне гръб и да се разсмее.
	— Ти се шегуваш.
	Не искам да бъда едно от завоеванията му. Виждала съм го как се отнася към момичетата, които се влачат след него и гледат да не изпуснат нито една негова дума. Предпочитам уважението, с което се отнася към мен. Само че онзи поглед се загнезди в сърцето ми и разцъфтя — разлисти се рубинен цвят.
	— Отговори ми, Шарда, била ли си влюбена? Всъщност, влюбена ли си в момента? — пита Пуджа и гласът й е настойчив като мюсюлманския призив за молитва, който разтърсва всички спящи на много километри наоколо още по тъмно.
	Въпреки че през повечето време Пуджа живее в свой собствен свят, тя е много интуитивна и долавя дори най-незначителните промени в чувствата. Пуджа, която не дава пет пари за репутацията си, винаги прави каквото й се е приискало. Пуджа, която ти, мамо, казваш донякъде на шега, е причината за рано побелялата ти коса. Същата тази Пуджа, още от мига, в който е излязла на този свят, пищящо бебе, което отначало не дишало, е пленила сърцето на баща си, така че той не иска и да чуе лоша дума за нея и изобщо не забелязва, че се държи като подивяла.
	Не минава и ден без матроните на селото да се отбият при теб, за да ти разкажат в подробности за прегрешенията на Пуджа.
	— Тя расте — заявяват те и плюят сдъвкан паан след всяка тежка дума, а очите им са като пури*. — Не може повече да обикаля и да прави каквото си поиска. Толкова е красива и ще я омъжите лесно, може би дори без зестра, но тя трябва да пази репутацията си.
	[* Безквасен хляб. — Б.пр.]
	Когато Пуджа най-сетне благоволи да се прибере, със скъсани дрехи, рошава, ти започваш да й се караш, но тя сграбчва ръката ти и танцува с теб из двора, докато ти се завие свят и останеш без дъх. Тогава те целува по бузата.
	— Мамо, гладна съм, каква чудесна гощавка си измислила днес?
	А ти пристъпваш след нея усмихната и въздишаш. Когато татко се прибере от работа, ти му разказваш за гостуването на матроните и го караш да се намеси.
	— Ако поговориш с Пуджа, тя ще те послуша.
	Татко обаче само се смее, очите му омекват, когато поглежда любимото си дете.
	— Та тя е още дете. Ще израсне. Нали така, миличка?
	Най-хубавите думи са за Пуджа. Татко никога не ги използва за мен.
	Пуджа прегръща татко и го целува по ухото.
	— Просто си играех, татенце. Момичетата не искаха да играят на лагори*, затова попитах момчетата.
	[* Игра с топчета и камъни. — Б.пр.]
	— Тя е още малка. Не може ли онези вещици да си гледат работата? — започва да мърмори татко.
	Ти въздишаш, мамо.
	— Тя расте — отвръщаш ти и без да искаш повтаряш думите на матроните.
	— Ако аз направех подобно нещо, татко, ти щеше да се ядосаш — изтъквам аз.
	— Но ти не смееш, Шарда — заявява Пуджа и избухва в смях като звезден порой.
	Вдигам поглед от книгата, която се преструвам, че чета и нагласявам очилата — онези с правоъгълните, прекалено големи рамки, които Пуджа казва, че никак не ми били отивали, но бяха единствените, които вие с татко можете да си позволите, мамо.
	— Защо питаш — любопитствам аз и затварям книгата, след като внимателно маркирам страницата с нишка от син памук, скъсана от старото ти сари.
	Пуджа цъка с език и перва комар, кацнал на ръката й. Той се размазва сред капка кръв.
	— Не можеш ли просто да ми отговориш на въпроса, за бога! Влюбена ли си?
	На мигащата светлина на лампата, очите й блестят, кожата й искри като златна и тя изглежда още по-прекрасна от обикновено.
	— Любов. Тя не е за такива като нас — отвръщам най-сетне и отблъсквам решително всички мисли за Гопи. Говоря напълно сериозно. Гопи може и да нахлува в мислите ми, но аз знам, че един ден ще се омъжа за човека, когото вие с татко ще ми изберете, мамо, това е дългът ми. — Любовта е глезотия, която могат да си позволят единствено градските момичета.
	— Кой е казал подобно нещо? — цупи се Пуджа.
	От кухнята се носи аромат на пържен лук, подправките загарят и от тях се вдига пушек. Ти приготвяш вечерята, мамо. Татко се мие. Той унищожава филмова песен на канадски с немелодичното си пеене, което стига и до нас. Кучето е полегнало на обичайното си място, отпуснало глава на прага на кухнята, дългите му уши висят и то ни наблюдава с тъжни очи с надеждата някой да му подхвърли къшей хляб.
	— Любовта предизвиква хаос, Пуджа, разделя семействата. Помниш ли, когато Сампа избяга със сина на месаря?
	Пуджа разкривява лице.
	— Сигурно си била още много малка. Какъв скандал само стана! Майката на Сампа се самоуби. Не можа да понесе срама.
	— Да, бе — мърмори Пуджа, без да крие отвращението си. — Очевидно не е ценила достатъчно живота си.
	— Погледни всяка жена в селото. Съпрузите им са били избрани. Нито една не се е омъжила по любов. Просто не се прави — обяснявам аз и наблюдавам как сенките си играят по стените.
	— Те затова си врат носовете в работата на другите хора, най-вече в моята. Вечно се опитват да избягат от потискащата действителност на живота, от съпрузите си побойници… — В гласа на Пуджа се прокрадва горчивина, която досега не бях долавяла.
	Поглеждам я любопитно. Това пък откъде дойде?
	— Погледни мама и татко — продължавам аз. — Запознали са се на сватбения си ден. Но са щастливи, нали?
	Навън се стъмва и тих ветрец шумоли сред кросандрата. Усещам мирис на втасващо тесто и варени картофи и стомахът ми изръмжава.
	— О, Шарда, няма смисъл да разговарям с теб. Ти се интересуваш единствено да изпълниш дълга си — сумти Пуджа и изрича думата дълг, сякаш е нещо кошмарно. — И да учиш.
	Въпреки очевидното й негодувание, аз решавам, че възможността е прекрасна, за да подчертая важността на образованието, както ти винаги ме караш да правя, мамо.
	— Моля те, поговори с Пуджа — молеше ме ти. — Може пък теб да послуша, Шарда.
	— Доброто образование е важно, Пуджа. Защо мислиш, че татко и мама ни пращат на училище, въпреки че щеше да е по-лесно да ни карат да работим като половината от децата в селото? Те не могат да си позволят голяма зестра, а ако имаме добро образование, ще си намерим добри съпрузи. — Повтарям думите, които ти си изричала хиляди пъти, мамо, с надеждата този път сестра ми да ни послуша.
	— Сама ще си намеря съпруг, но ти благодаря — сопва се тя и очите й с цвят на ръжда заблестяват.
	Поемам ръката на Пуджа в своята. Дланта й е топла и леко влажна.
	— Пуджа, ти си толкова умна, а не правиш нищо за себе си. Само ако…
	— Ох, стига си ме поучавала… Първо сестра Сима, а сега ти.
	— А, значи вече ти е чела тази лекция, така ли?
	Пуджа извива очи, среща погледа ми и се смеем заедно, спречкването е забравено, след като си спомняме как изкараха всички момичета навън, клас след клас, далече от момчетата, в средата на полето, където са единствено мързеливите крави и пеещия поток, шепнещите кокосови дървета и ято врани за компания.
	— Вие растете — бе припискала сестра Сима надуто, докато оглеждаше всяка от нас с острия си поглед. — Ще изникнат мисли за момчета и ще се изкушавате да съгрешите с тях. Виждала съм какви погледи отправят някои от вас, момичета, към момчетата, сякаш ги каните да правят каквото пожелаят с вас. Това е грешно. Забравете да докосвате момчетата, дори похотливите помисли за тях са грях. Прогонете долните мисли. Трябва да се пазите за съпрузите си. Ваш дълг е да сте чисти и непорочни. — Киселият й глас се надига с всяка надуто изречена дума. — Пазете се. На момчетата не може да се вярва. Те ще ви станат приятели, ще приспят бдителността ви и тогава ще се опитат да откраднат честта ви. Помнете, че репутацията ви е най-важната скъпоценност, по-скъпа дори от златото, което родителите ви съхраняват за зестра. Не се отнасяйте към нея небрежно. Мислете за господ, когато се изкушавате да съгрешите. Той наблюдава всяко ваше движение, следи безсмъртните ви мисли.
	Пуджа се киска.
	— Попитах сестра Сима за кого съхранява нейната репутация и чест. Да беше видяла лицето й. Все едно се беше задавила с жаба, която е глътнала случайно!
	Избухвам в див кикот, когато си представям слисаното лице на сестра Сима. Двете с Пуджа се търкаляме по пода. Смехът ни като звън на камбани разлайва кучето и с черпак в ръката ти излизаш от кухнята, мамо, от теб се носи аромат на подправки, капки пот са избили по лицето ти, докато си готвила и питаш какво, за бога, е толкова смешно.
	И в същия момент преобръщаме лампата — олиото плисва, разнася се миризма на керосин, воня на изгоряло, ние отскачаме уплашено, когато дрехите ни пламват — и ако не беше Пуджа да угаси пламъците с пръсти и междувременно да се изгори (виждам я как трепери, а пръстите й стават червени), къщата ни щеше да пламне.
	Предчувствие, мамо, за онова, което предстои. Тъмен облак с мирис на дим задушава веселото ни настроение.


>	Радж
>	Плиснал пъстър цвят

	— Мамо, не мога да повярвам, че си оставила горките вярващи да си изгорят краката! — възмущава се Радж и поглежда въпросително майка си, опитва се да открие в тази жена, чието лице е оглеждал толкова пъти за доказателства, че го обича, жената, която е мразил, защото е убеден, че го пренебрегва, това малко момиче, което цялото село е обичало; лисичката, която е скрила обувките на вярващите.
	Тя се смее — плиснал пъстър цвят по обгорелия пейзаж.
	Не помни някога да я е чувал да се смее по този безгрижен начин. Сякаш със спомените за детството, нещо стегнато вътре в нея се е освободило. Тя изглежда по-млада, така му се струва. Но ето че в тази по-мека версия на майка му, той не може да види момичето, което някога е била. Тя обаче трябва да е някъде вътре.
	— Не мога да свържа момичето, за което ми разказваш с теб, мамо — признава той.
	— Знам — въздиша тя. — И аз не мога.
	— Как е възможно да си се променила толкова много? — пита Радж, макар да не очаква отговор, защото мисли, че майка му просто няма да му обърне внимание или ще смени темата, както става винаги, когато е изправена пред трудни въпроси или неща, за които няма желание да говори.
	— Живот. Той те изцежда, усуква те, докато накрая не знаеш дали си обърнат напред или назад, докато не можеш да познаеш сам себе си. — Гласът й е меланхоличен, натрапчива мелодия. Смехът вече го няма.
	Радж не помни кога за последен път майка му е отговаряла толкова честно и прямо на негов въпрос. Остава учуден от прилива на съчувствие към нея.
	_Какво ти се е случило_, мисли си той. _Какво се е случило с момичето, което си била навремето._
	Стюардесата тласка количката си по пътеката, предлага напитки.
	Радж отпива глътка кола. Слушалките са се смъкнали от ушите и са изчезнали някъде на седалката, но на него му е все едно. Сега вече любопитството му е разпалено, той е погълнат от разказа на майка си. Иска да научи повече за момичето, за което тя му разказва; иска да разбере дали може да открие следи от нея в жената до него, да провери дали това немирно дете е оставило малък отпечатък от себе си.
	— Била си близка със сестра си — отбелязва той и тя трепва, по лицето й се изписва болка. — Тя е била много важна част от живота ти. Защо не си я споменавала преди, защо не си ми разказала за нея?
	_Не си ми казвала почти нищо, не и досега. Учудвам се, че днес разкриваш толкова много пред мен._
	— Аз… просто не можех. — Страдание оцветява гласа на майка му в синьо-черното на съжаления, родени в миналото, на болка, поразила сърцето.
	— Нито си говорила с нея, нито сте се виждали години наред, нали? Преди онзи телефонен разговор.
	— Не съм я търсила — отвръща тихо тя.
	— Нещо много важно трябва да се е случило, за да ви раздели. Какво?
	Майка му потрива очи.
	— Ами… не знам дали…
	— Стига, мамо! — Той не успява да сдържи гнева си. Блъска колата на таблата, без да се интересува, че част от нея се разлива и на сивия поднос остава газирана кафява локвичка.
	Майка му трепва отново.
	Той бърка в джоба на предната седалка, търси слушалките си. Навежда се, опипва около краката и почти преобръща подноса, разлива още кола.
	Типично в неин стил. Тъкмо му стана интересно. Писна му. Поне музиката му не спира и не започва по чужда приумица, само когато той пожелае. Къде, по дяволите, са му слушалките?
	— Не можеш да започнеш да ми разказваш, а след това да решиш да мълчиш. Господи, влачиш ме през половината…
	— Трудно ми е, Радж, да си спомня всичко това. — Тя прехапва силно долната си устна.
	Той е сигурен, че ще се разцепи и ще започне да кърви. Пада й се.
	— Защо тогава заминаваме за Индия, за да си припомняш? Дължиш ми поне обяснение защо ме водиш там, против волята ми, ако изобщо…
	Тя си поема дълбок, треперлив дъх.
	— Да. Прав си. Дължа ти го.
	Той е толкова учуден от капитулацията й, от признанието й, че е прав, че удря главата си в табличката и разлива останалата кола. Започва да попива трескаво разплискалата се течност с тънката салфетка, която са му дали с напитката, докато майка му си поема дълбоко дъх и се отпуска на седалката.
	— Бях избягала от училище… — започва тя и Радж се отказва да чисти лепкавата локвичка с разпадащата се салфетка и се отпуска назад, за да изслуша историята на майка си, а гласът й рисува картина на едно дръзко, предизвикателно момиче, което твърди, че едно време е била тя…


>	Пуджа — детство
>	Приспивни песни със зелени пръсти

	_Извадка от училищния доклад на Пуджа Рамеш, девети клас, 15 години_
	_Тази година Пуджа се справя малко по-добре, но слабите й оценки показват, че все още й предстои дълъг път. Пуджа е умно момиче, което трябва да се съсредоточи повече в час. Разсейва се лесно и мечтае по време на часовете, очевидно е, че умът й е някъде другаде. Но Пуджа е роден лидер, всички я обичат и се обръщат за съвет и мнение към нея._

	* * *

	Пуджа е избягала от училище и прекарва един забранен, великолепен, мързелив следобед край езерото, където музикалният плисък на вълните се носи редом с шумоленето на тръстиките и я приспива. Синьо-смарагдовата шир е осеяна със сърцевидни листа и водни лилии, бели с жълта сърцевина, кацнали като жертвоприношения на повърхността.
	Със затворени очи тя се обляга на смокинята, ароматните клони шепнат приспивни песни със зелени пръсти, нежен ветрец повява на лицето й. Наблизо се носи дрезгавият глас на жаба и тя си я представя как клечи върху листо на лилия, дебела, лигаво зелена, изпъкналите й очи се въртят и търсят мухи. Някъде наблизо лае куче, обаждат се кокошки и звучат като възмутени рибарски съпруги, които се разправят с досадни купувачи на пазара. Към нея се носи мирис на готвено: препечена канела и карамелизирана захар. Тя мисли, че Джанакиама, чиято къща се намира до езерото, сигурно прави кир, за да отпразнува назначението на сина си като таксиметров шофьор в Бангалор.
	Пуджа си представя лъжица кир, вкуса на накиснати в сироп стафиди и сладостта на ядките избухва в устата й. Стомахът й ръмжи.
	Кога за последен път мама е правила кир? Не помни. Мрази бедността, казва си тя и изтръгва шепа бурени. Клон от кокосова палма пада с трясък на земята в овощната градина на Джанакиама. Тя отваря очи и се обръща, за да погледне. Да, права е.
	Водата в езерото се разплисква, когато жабата скача. Тя посяга мързеливо към един камък и го хвърля във водата, иска й се той да подскочи. Пъстри сенки си играят на криеница със слънцето.
	Тя затваря очи отново и се оставя в ръцете на разкошния сън.
	Дум, прас, туп! Шумът изригва в мързеливия следобед, гръмовен звук, който приближава все повече до Пуджа. Тя стиска очи и се опитва да успокои блъскащото си сърце.
	Ръмженето спира точно пред нея. Чува нечие дишане, на шумни глътки, съвсем до нея.
	— Слушай, това е моето тайно място. Какво търсиш тук? — Мъжки глас. Груб, дрезгав като на жабата и много познат. — Избягала си от училище, нали? Защо ли не съм изненадан? — Смях се промъква зад дрезгавината.
	Пуджа отваря очи и вижда издрани пръсти, безкрайни крака и дълго, добре оформено тяло, което завършва с познато лице.
	— Ти!
	— Крадеш сандалите на нищо неподозиращите вярващи, бягаш от училище. Ти католичка ли си? Тези грехове могат да те пратят направо в ада, освен ако не признаеш… — Мускулите му стават на вълни, когато слага ръце на бедрата и клати глава, а падналата над очите коса танцува.
	— Да не би да си шпионин на матроните на селото? — сопва се тя, защото му е безкрайно сърдита, задето е прекъснал спокойния й ленив следобед.
	Той отмята глава назад и прихва.
	— Бях забравил колко си смешна.
	Тя все още обмисля подходящ отговор, когато той се навежда, навива панталоните и нагазва в езерото.
	— Ти какви ги вършиш? — провиква се тя, когато вижда как краката му изчезват под водата. — Там е дълбоко. Можеш ли да плуваш?
	Той се обръща и присвива очи към нея.
	— Не — ухилва се. Водата плиска около кръста му.
	Прави още няколко крачки и пристъпва назад, без да откъсва очи от нея, след това се подхлъзва и размахва ръце. Усмивката му застива, преминава в удивление, а след това за частица от секундата в страх, преди тялото му да се скрие под водата.
	— Не! — изкрещява тя и потрива очи, неспособна да повярва на очите си. И Пуджа не може да плува. Какво да прави?
	Въздухът е жълт от страх. Има вкус на ужас, мастиленочерен.
	О, мили боже, какво да прави? Тя затваря очи и започва да се моли. _Моля те, господи, умолявам те._
	— Бау!
	Пуджа скача. Той е застанал пред нея, от него капе вода и мирише на лигаво, на езерни водорасли и трева.
	— Ти ме излъга! — изписква тя. — Ти…
	Вдига ръка, за да го удари, но той вади мокра ръка иззад гърба си и й подава букет от мокри водни лилии.
	— За вас, госпожо. — Прави шеговит поклон и капки вода се пръсват навсякъде.
	Тогава тя прихва и приема водните лилии, докато препускащото й сърце се успокоява. Перва леко мократа му длан.
	— Благодаря ти. С мотор ли дойде?
	Той кима към пътя и тя вижда мотора да блести под един фикус.
	— Ще се съглася да ме повозиш едва след като си напълно сух — заявява тя, а той отмята глава назад и прихва.

	* * *

	На следващия ден, когато тя излиза от училище, той я чака.
	— Искаш ли да се повозим?
	— Благодаря — отвръща Пуджа.
	Докато отпрашват, тя го е прегърнала и не може да се нарадва на зашеметяващото удоволствие от свободата, която изпитва извън пределите на селото и ограничените хора.
	— Защо аз? — пита го тя.
	— Караш ме да се смея — отвръща простичко той.
	— Да знаеш, че тези излизания с теб не влияят добре на репутацията ми.
	— Интересува ли те?
	— Не точно. Чувствам репутацията си като примка около врата.
	Тя усеща как смехът му започва от основата на стомаха и гъргори до гърлото.
	Завежда я на китайски ресторант в Палмипур и я обсипва с деликатеси: манчурско гоби*, подлютено пилешко, млечно шоколадов шейк.
	[* Пържен карфиол в пикантен индокитайски сос. — Б.пр.]
	След това той казва, сякаш отговаря на въпроса, който е задала по-рано.
	— Ти си забавна. Ти си непредсказуема. Различна си от останалите момичета и по-красива от тях.
	Тя отпива дълга глътка млечен шейк.
	— Ха! Аз съм просто поредното ти завоевание. Нямам нищо против, стига да ми купуваш по един такъв всеки ден.
	Той се усмихва, след това я поглежда. Неочаквано е станал сериозен.
	— Ти внасяш в живота ми смеха, от който толкова много се нуждая, Пуджа. Мама е починала, когато съм бил на три. Баща ми е тиранин. Той чака да правя всичко, което каже, никога не пита какво искам аз… — В гласа му има много горчивина. — Просто искам да се поотпусна, да се позабавлявам.
	— И да ме съсипеш.
	— Може би.
	— Междувременно обаче искам да се забавлявам.
	Той се пресяга през масата и поема ръката й в своята.
	Ако бяха в селото, мисли си Пуджа, досега всички да са проточили вратове и слухът вече да е стигнал до Домпур, че и отвъд, а репутацията й да е съсипана непоправимо. Тук ги погледнаха двама, но няма никаква опасност някой да ги изпорти пред родителите им, защото никой не познава нито нея, нито родителите й.
	Пуджа си представя реакцията на сестра Сима, ако види преплетените им ръце и си спомня надутия й глас. „Забравете да докосвате момчетата, дори похотливите помисли за тях са грях.“ Тя се киска.
	— Ти си най-красивото момиче в селото. И аз не изглеждам зле. Двамата сме страхотна двойка. — Очите му пламтят като въгленчета в угасващ огън.
	— Това ли е всичко? Ами ако се появи по-голяма красавица?
	— С теб се разбираме, Пуджа. Отвътре сме еднакви, писнало ни е от селото и от безсмислените ограничения, твърде добри сме за тях.
	— Така си е.
	— Да скрепим приятелството си с млечен шейк — предлага той. — Стига да е останал… — Той наклонява чашата. — Не мога да повярвам! Изпила си и твоя, и моя.
	— Така ти се пада. — Тя се смее.
	Това бе началото.

	* * *

	Той започва да я взема от училище всеки ден.
	Добре че Шарда вече не е с нея, защото никога не я изпуска от очи и непрекъснато я предупреждава от опасностите за репутацията й. Сега Шарда е в колежа в Домпур, преди да отиде да учи в университет.
	Той я чака край колибата на Наги, нали трябва да са дискретни, затова се стараят да не показват, че се познават. Пуджа върви по едната страна на пътя, докато той тласка мотора по другата, не й обръща внимание и щом и двамата усетят, че не ги следват любопитни погледи, той пресича, скача на мотора и двамата отпрашват.
	Има дни, в които тя изобщо не ходи на училище и прекарва целия ден с него, обикалят провинцията на мотора му.
	Отиват колкото е възможно по-далече от селото. Сядат на скалите край морето, слушат как реве и кипи, вкусват солените пръски, наблюдават как вълните танцуват по време на прилива.
	— Ти си най-добрата ми приятелка — заявява той и захапва стръкче трева. — Когато съм с теб, се чувствам завършен — казва той и я поглежда с одухотворените си очи.
	Независимо от всичко, което е чула за него и за дивото му поведение, тя му вярва.
	Един ден, когато бяга от училище и отива при колибата на Наги, за да го изненада, го хваща да флиртува с момичетата от шивашкото училище.
	Не му говори две седмици.
	Той я преследва безкрайно много, неуморно, докато накрая тя се съгласява да се повози с него на мотора му.
	— Защо? — изкрещява тя над рева на мотора, прегърнала го, отпуснала буза на якето му, докато се наслаждава на кожата и вдъхва мириса на лимон и моторно масло. — Защо флиртуваш с всички момичета? Защо искаш всички да те обичат? Флиртуваш дори с онази грозница госпожа Сунитая. Сякаш е предизвикателство да накараш хората да те обичат, а след това се отегчаваш от тях и ги захвърляш като бананови обелки. — Вятърът разнася думите й навсякъде, омаловажава тежестта им, но тя никога не е била по-сериозна от този момент, в който пита. — И мен ли ще захвърлиш така?
	Той спира мотора. Намират се на кален път, от двете им страни има поля със захарна тръстика, реката блести в сребристо зелено в далечината, сладкият аромат на нектар се носи във въздуха.
	Вятърът, който гали лицето й, има вкуса на разтегната до предела граница. Мирише на неловкост и срам, на съжаление. Жълт е от прахта, натежал от влагата, а очите й парят и са замъглени.
	Тя скача от мотора. Той остава на седалката и се обръща към нея. Изражението му си остава неразгадаемо.
	— И така — опитва се да говори по-небрежно тя. — Защо спряхме тук?
	— За да ти отговоря на въпроса.
	— Така ли?
	— Ела тук.
	Тя отива при него. Той стиска ръката й. Тя се моли да не мине нито автобус, нито рикша, нито фермер с волска каруца, нито една жена понесла бала сено, да не би да прекъснат онова, което той се кани да каже.
	— Аз… много искам хората да ме харесват и както ти каза, старая се да ги печеля. Чувствам се по-добре, когато те капитулират. — Очите му, с цвета на невенчета, блестят тържествено на слънцето.
	— Най-вече жени — уточнява тя.
	Той се ухилва.
	— Точно така. — След това, нежно като розовата целувка на зората, която заличава съня от подпухналите очи на мастиления хоризонт, той продължава: — Но ти… ти си различна.
	— С какво?
	Той я поглежда и сякаш вижда вътре в душата й всичко, което е тя — и доброто, и лошото у нея — онази Пуджа, която подлудява матроните, онази Пуджа, която баща й е поставил на пиедестал, онази Пуджа, която е тежкият кръст на майка си, онази Пуджа, която е пълна противоположност на сестра си. Сякаш пронизващият му кафяв поглед успява да картира дълбините на душата й и харесва всичко, което открива вътре.
	— Отвътре си същата като мен — казва тихо той. — Копнееш за повече от това — замахва с ръка, за да посочи калния път и полята.
	Тя кима, ръката й е в неговата, сякаш там й е мястото, сякаш е открила истинския си дом.
	— Не возя абсолютно никой друг на мотора си. Единствено теб. Знаеш го.
	Тя се усмихва. Въздухът е тържествен, звънти в радостно жълто, разпръсква ухание на плодове и щастие.
	— Харесвам те, Пуджа — признава той, — харесвам те много.
	Тя му вярва.
	— И аз те харесвам. — И наистина е така.
	Той я прави щастлива. Когато е с него, мечтата, която таи открай време — да избяга от оковите на селото, да се освободи от ограниченията му, от безсмислените правила, които й се налагат и смазват духа й, — й се струва на една ръка разстояние.
	Селото им винаги е било малко за нея и когато тя е с него, може да надникне отвъд границите към различни, по-широки хоризонти. Когато е с него, тя може да избяга от селото и потискащите му ограничения, от потискащите правила и поне за кратко може да се престори, че е друга, жена с различен, бляскав живот.
	Селяните, които я обожаваха като малка и се усмихваха мило на лудориите й, сега стискат устни и й дават съвети, за които не е молила и не иска да чува. Не може да направи и две крачки без някой да я спре, за да я наставлява колко е важно да имаш добра репутация. Ако чуе думата „репутация“ още веднъж, мисли си тя понякога, ще скочи в някой кладенец и ще се удави. Не знае защо всички са се загрижили за _нейната_ репутация повече от нея. Тя си я представя като освирепял звяр, който я следва на всяка крачка и надига глава, щом тя се отклони от правия път.
	Баща й я глези, но дори с баща си не може да прекалява, да покаже истинското си аз. Понякога има чувството, че вътрешно умира, живителните й сили са задушени от ограничено мислене, от _нищожността_ на селяните.
	Това момче разбира. Той се чувства по същия начин.
	С него тя може да бъде себе си.
	— Искам да избягам — заявява той.
	— Може ли да дойда и аз? — пита Пуджа.
	— Да не би да мислиш, че ще тръгна без теб?
	Тя сяда до него и се усмихва, потапя се в гърления му смях и вкусва задоволството, докато вдъхва пикантния аромат на лятната вечер. В този момент е в мир със света.
	Ето че този път не се страхува от неизбежното връщане в задушаващите граници на селото, от товара, че няма да може да оправдае идеализираната версия на баща си за нея, че ще разочарова семейството си: непрекъснатите тревоги на майка си за репутацията на малката дъщеря, а сравнението между „доброто“ момиче Шарда и „лошото“ Пуджа вече не й се струва непреодолимо.


>	Куши
>	Прасковената прегръдка на залязващото слънце

	Мама е писала тези писма до майка си, преди аз да се родя, за да не допусне същите грешки с мен. Какво е направила?
	Около мен, в това непознато бъдеще, сестрите се суетят, комарите жужат, количките скърцат, пациентите стенат. Минава лекарят, за да ме провери, цялото му същество излъчва изтощение, кръгове с цвят на патладжан са се впили около уморените му очи. Лицето му, квадратно под тях, с посивяваща коса, мил поглед, който забелязва всичко на мига, отговаря на всичко, което си представях, докато го слушах да говори с мама.
	— Млада госпожице, за мен е истинско удоволствие да се запозная с теб както трябва — усмихва се той и протяга ръка. — Чувал съм много за теб, за всичко, което си направила за селото си, че и отвъд него. Правим всичко по силите си, за да те върнем към най-добро здраве, за да продължиш с добрата работа.
	След като той излиза, аз затварям очи и си представям, че съм навън, че подскачам сред полето, което блести в зеленикаво златисто под прасковената прегръдка на залязващото слънце. Въздухът пее, докато аз танцувам покрай мъжете, които се връщат от работа, елечетата им пропити с пот, раменете отпуснати, мислите насочени към топла храна и топло легло, покрай бараки, където самотен дим придава на небето по-тъмен нюанс сиво и семействата се събират за вечерята. Кокосовите дървета се поклащат под поривите на приятния вятър, който разнася аромат на зряло манго, пържена риба и ориз, горещи чапати и поръсени с подправки картофи.
	Отварям очи и се връщам към наситеното с болести настояще, стискам писмата на мама и вдъхвам мириса на фенил и болка, на агония и молби.
	Преставам да мисля за разочарованието, което изпитвам, и продължавам да чета писмата.
	Пуджа… макар да не искам, започвам да харесвам този образ. Дръзка, щастлива, освободена. Мама, от друга страна, изглежда прави всичко по правилата, страхува се да не стори нещо нередно.
	Въпреки това ми позволяваше да правя всичко, което исках. Тя се страхуваше за мен, въпреки това поощряваше каузите ми, радваше се на любопитството и напористостта ми. Да не би защото бе твърдо решила да не повтаря грешките от миналото, както казва в писмото? Тя ли е дърпала Пуджа назад? Това ли ги е разделило?
	Мисля, че мама е имала чувства към Гопи, но се е старала да ги отблъсква, мило момиче, което се е страхувало да не кривне от правия път. Толкова различна е от човека, който винаги ме е поощрявала да бъда.
	От тогава до сега. Какво се е случило, за да промени онова невинно момиче, което толкова много е обичало сестра си? Кога тази обич се прелива в омраза, кога смехът се задушава и преминава в замислено мълчание? И защо?
	Посягам към следващото писмо.


>	Шарда — кръстопът
>	Жълтото на зреещ ананас

	_Втори предуниверситетски курс, резултати от изпити на Шарда Рамеш, 18 години_
	_Първа по успех в щата Карнатака_
	_Канадски 90/100_
	_Английски 92/100_
	_Математика 100/100_
	_Физика 100/100_
	_Химия 100/100_
	_Биология 99/100_
	_Извадка от „Хинду“_*:
	[* Индийски ежедневник. — Б.пр.]
	_С безпрецедентен резултат 581/600, Шарда Рамеш от колеж „Домпур“ е и с най-висок резултат на вторите предуниверситетски изпити за целия щат Карнатака. Изключителният резултат на Шарда и забележителните й постижения са ненадминати в историята на колеж „Домпур“, който обслужва децата на съседните села._
	_Шарда Рамеш е от Нандихали, сънено селце, сгушено на брега на река Варна. Повечето деца в Нандихали не продължават след седми клас; момчетата стават общи работници, а момичетата стават прислужници или се подготвят за брак, докато помагат на майките си да отглеждат останалите си братя и сестри. Децата, които ходят на училище, имат учебници, втора ръка с липсващи страници. Те нямат удобствата за подготовка за изпит, както в градовете. Независимо от всичко това, това село е родило младо момиче, което е постигнало един от най-високите постигани резултати в предуниверситетските изпити._
	_Репортерът ни интервюира Шарда Рамеш, срамежливото момиче, което ни показа Нандихали на картата._
	— _Обичам да уча — каза тя. — Искам да стана лекар, за да оправям злините, сполетели несправедливо невинните по света._
	_Този преситен репортер, интервюирал безброй хора, признава, че се е почувствал смирен от простичките думи на това невероятно момиче, което с изпокъсани учебници втора ръка и без допълнителни уроци, е постигнало този забележителен резултат. Браво на нея. Надяваме се да съхрани искрата амбиция, да я припалва и раздава по света. Този щат и тази страна отчаяно се нуждаят от млади хора като теб, госпожице Шарда Рамеш._

	* * *

	Мила мамо,
	Денят, в който резултатите от предуниверситетските изпити излязоха, беше най-щастливият в живота ми. Това е единственият ден, който помня след раждането на Пуджа, мамо, в който успях да засенча сестра си в очите на татко.
	Той се смее най-гръмко заради Пуджа. Той става различен човек, когато Пуджа е наоколо. Бръчките на тревога на челото му се отпускат и той става по-млад — и двамата сте благодарни на Пуджа за това.
	Знам, че татко ме обича, мамо, знам го. Самата аз не съм имунизирана срещу чара на Пуджа. Но много ми се иска поне понякога, лицето му да грейва и заради мен така, както когато погледне Пуджа.
	Тя изпълва дома ни с топлина, създава задоволство, без значение колко сме уморени, след като сме се опитвали да свържем някак двата края. Обичам Пуджа и й завиждам, сърцето ми непрекъснато се вълнува, когато става въпрос за нея. Знам, че никога няма да се измъкна, ако правя нещата, които тя прави, но и не бих искала. Пуджа е уникална, закон сама по себе си, моята любима, вбесяваща сестра. За мен е удоволствие, че съм роднина с нея, но понякога ми се иска да е чужда сестра, чужда отговорност. Искаш да се грижа за нея, мамо, да й бъда добър пример за подражание. Тя обаче не обича някой да се грижи за нея.
	— Ти вечно учиш, Шарда. Научи се поне малко да живееш — повтаря често тя.
	Казаното от нея е истина, въпреки това аз не знам как да бъда различна. Аз съм си такава.
	Обичам да уча. Когато разреша математически проблем или разгадая научна тайна, имам чувството, че съм постигнала нещо, чувствам, че съм способна да изляза от себе си, от недодяланото момиче, което съм.
	Докато Пуджа… Пуджа е слънце и смях. Тя е луната, която грее сребристо в облачна нощ и дъжд след дълга суша. Тя е сладост и радост, най-прекрасният сън. Тя се забърква в неприятности, но й се прощава, когато отправи сияйната си усмивка. Селяните са изпълнени със страхопочитание пред красотата й, пред жизнените й сили; разочаровани от лошото й поведение. Тя е видение, изникнало от прахта, талисманчето на селото ни, поне така твърди татко. Тя е като рядко птиче, кацнало сред нас, чието присъствие ни оживява, за да можем да се насладим на отразената върху нас светлина, да споделим малки искрици от вълшебния прашец, от който тя е направена.
	Но в онзи ден, денят на резултатите, аз — ниска, бузеста, незабележителна — съм рядката птица, заместителката на вълшебен прашец! В онзи ден не искам да съм друга, дори Пуджа. За пръв път съм съвсем доволна в обикновената си кожа.
	Знам, че бях дала всичко от себе си, но не предполагах, че съм се представила толкова добре. Директорът на колежа лично ми връчи резултатите.
	— Леле! — рече той и очите му заблестяха иззад запотените стъкла. — Какво постижение! Ще дойдат от вестниците, Шарда, за да те интервюират, също и мен. — Той сваля очилата си и потрива очи. Беше силно впечатлен. Също и аз!
	Стискам листа и тичам до нас, поемам жадно наситения с аромат на жасмин въздух и презряло кашу.
	Не съм най-бързото момиче в селото, мамо, нито най-гъвкавото, както ти е добре известно. Аз съм ниска, дебеличка и обичам храната. Но в онзи ден имах крила.
	Ти грейна, мамо, когато обясних на двамата с татко какво пише на резултатите, тъй като вие двамата никога не сте имали възможност да ходите на училище и не можете нито да пишете, нито да четете.
	— И двамата с баща ти много се гордеем с теб, Шарда — казваш ти и очите ти блестят от сълзи на радост.
	— Скоро ще мога да спра да работя — заявява татко и грейва към мен точно както когато види Пуджа. Тогава грейвам и аз. — Защото ти, Шарда, ще изкарваш десет пъти повече за един ден, отколкото аз за месец.
	Пуджа ме прегръща силно през врата, когато се прибира, блестяща пеперуда, пълна с очарование, която носи нещо специално след себе си. Тя подскача в малкия ни двор, гъвкава танцьорка, къдриците й се въртят, докато тя прописква.
	— Браво, Шарда, браво.
	Тази вечер има голямо празненство в селото в чест на успеха ми. Цялото село се събира в полето и всички си носят рогозки. Пуджа, която никога не пропуска възможност, обикаля тълпата и продава бел пури* от тръстиков поднос, който е провиснал на врата му, и иска по 50 пайсе, в малки хартиени конусчета от „Удаявани“, ежедневникът — днешните новини са мазни и миришат на подправки, имат пикантен вкус с люспички ситно нарязан червен лук. Бирака, който винаги се състезава с Пуджа, прави същото, но с печени фъстъци и е разширил възможностите, като продава чай от джинджифил и кардамон.
	[* Оризов снакс. — Б.пр.]
	С теб и татко се настаняваме на импровизиран подиум, който са издигнали набързо днес следобед, когато новината, че ще дойдат репортери накарала директора да се задейства. Взет е назаем електрически генератор от магазин в Домпур и в сумрака с аромат на плодове трепкат светлинки и привличат рояци мухи.
	Сложила съм най-хубавия си шалвар, винен с жълто, единственият, който не е протрит от носене. Косата ми е сплетена на плитки. Очите блестят. Не мога да повярвам: стоя на тази яркожълта, пълна с мушици светлина (трябва да благодаря на ръмжащия генератор) и присвивам очи към съселяните си, които шушукат, а силуетите им са едва очертани в мрака, до един подложили се на жужащата напаст от комари единствено заради _мен_. Аплодисментите са отначало тихи, след това гръмват и в мен се надига щастие, което прониква в цялото ми същество.
	Гопи среща погледа ми и вдига палци, а аз, вече доволна от постигнатото, се надувам от удоволствие.
	По лицето ми преминават отблясъци, когато ме снимат. Вестникарите изстрелват въпросите един след друг, не спират. Не знам какво казвам, но по-късно, мамо, ти ми казваш, че съм била невероятна. Двамата с татко сте горди, с вързани езици заради вниманието. И вие като мен сте облекли най-хубавите си дрехи или ако трябва да сме честни най-малко опърпаните си дрехи.
	Директорът изнася реч, в която твърди, че винаги е знаел, че ми е писано да постигна велики неща. Един от репортерите интервюира Пуджа и тя ме сочи.
	— Да, това е сестра ми.
	Трогната съм, впечатлена, защото за пръв път я чувам да говори с глас, изпълнен с гордост. Досега винаги беше обратното, аз сочех нея и казвах, че това е сестра ми Пуджа.

	* * *

	Мила мамо,
	Ти ме чакаш, когато се връщам след среща с приятели в Домпур вечерта след празненството по случай резултатите и нетърпеливо изминаваш деветнайсетте крачки между мангото в единия край на двора и гуавата в другия. (Знам, че са деветнайсет, защото ги броих един зноен летен следобед, когато припадна от жегата.)
	Щом ме зърваш на камъните надолу по хълма, ти запретваш сарито и се втурваш през полето към мен, останала без дъх, нетърпелива да ми съобщиш новината. Хуквам и аз, за да те пресрещна по-бързо, а ти отваряш ръце и ме прегръщаш, аз усещам мириса ти на пот, подправки и спокойствие.
	Ти ме завърташ по средата на полето, така че всички да видят, а краката ни се плъзгат и потъват в калта.
	Кравата на Пуджа спира да преживя, за да ни погледне, влажните й очи са пълни с любопитство, мокрият й нос потрепва. Кучето ни лае от радост и ни следва по прашните пети.
	— Какво има, мамо? — смея се аз, след като си поемам дъх.
	— Господарят ни посети днес на сергията на пазара и поиска ръката ти. — Думите се леят, сякаш едва си издържала на усилието да ги сдържаш.
	— За него ли?
	Не съм впечатлена.
	Ти се смееш и подръпваш плитките ми.
	— Не, глупаче, за сина му.
	Трябва ми миг, за да осмисля чутото, да улегне в преливащото ми сърце.
	Гопи. Момчето, което тайно харесвах от цяла вечност, или поне така ми се струва, за което непрекъснато мислех, не, по-точно казано _знаех_, че никога няма да бъде мое, защото бяхме в орбитата на различни планети. Не мога да повярвам. Как е възможно да се сбъднат всичките ми мечти само за два дена?
	— Да не би да остана без думи? — Ти си се ухилила от ухо до ухо, мамо, бръчките по лицето ти изчезват и приличаш на младата жена, която присъства в първите ми спомени.
	— Защо аз? — питам, когато успявам да заговоря. Открай време се надявах тайно Гопи да отвърне на чувствата ми, които не смеех да призная дори пред себе си. Той е разговарял с баща си, разказал му е колко много означавам за него.
	Ти обрамчваш поруменялото ми, слисано лице в ръце.
	— Ти го заслужаваш, миличка — шепнеш ти, гласът ти топъл, наситен с цялата обич, която изпитваш към мен.
	— Поне сто момичета чакат, за да се омъжат за него — най-богатото и най-красиво момче в селото. Защо аз? — питам отново. Искам да чуя повече от всичко друго, че Гопи държи на мен, че не съм била единствената, която е изпитвала романтични чувства през онези горещи следобеди, наситени с аромат на манго, когато му помагах по математика.
	— Да ти кажа, почти всички останали господари от съседните села имат синове, а малкото дъщери са вече омъжени. А пък дъщерите на градските господари не искат да се женят за хора от село. Така господарят няма друга възможност, освен да избере местно момиче, а ти… ти донесе слава на селото ни.
	Ти си се усмихнала широко, в очите ти грее любов, гордост.
	— Казахме на господаря, че искаш да продължиш учението си. И той иска същото. Образована съпруга, при това докторка, ще бъде перлата в короната на сина му. Всички градски господари го гледат отвисоко, наричат го селяк. Така че, ако той има образована снаха, при това _изгряваща звезда_, както те наричат всички, включително и вестниците, никой повече няма да посмее да го гледа отвисоко.
	Всичко това ми се струва толкова пресметливо, толкова делово. Само че възторгът, който ме е обзел, няма никакво намерение да ме остави.
	_Видя ли, Пуджа, ученето си има плюсове. Може и да е отегчително, но аз имам всичко, което искам, благодарение на него. Спечелих одобрението на родителите ни и ще се омъжа за момчето, което тайно харесвах._
	— Ти откъде знаеш всичко това? — питам аз.
	— Имам си източници — отвръщаш ти, докосваш се по носа и се смееш ведро, както не те бях чувала да се смееш много отдавна.
	Кравата на Пуджа мучи в полето и дърпа въжето, което я държи към колчето. Ветрецът с дъх на банани разрошва оризището и стръковете кимат за поздрав. Мирише на рай, на жълтото на зреещи ананаси, оцветени в червено от прахта.
	— Виж, Шарда — продължаваш ведро ти и сплиташ ръце с моята, вдигаш полата на сарито с другата, за да не се изцапа в калта, докато подскачаш като безгрижно момиченце по тясната пътека към дома, — няма защо да бързаш. Господарят и синът му ще дойдат да те видят официално след две години. Разбрахме се, че сватбата ще се състои едва след като се дипломираш. Само че господарят дойде да говори днес с нас, за да се увери, че не сме те обещали на друг. — Очите ти блестят като скъпоценните камъни на булка, мамо. — Искахме да дадем и на двете си момичета образование, въпреки цените на книгите и помагалата, за да постигнете нещо по-добро от нас. А вие надминахте очакванията ни!
	Ако Пуджа беше с нас, щеше да се намеси възмутено.
	— Да се омъжиш за сина на господаря не означава, че си постигнала нещо за себе си, Шарда.
	— За мен обаче означава.
	Защото винаги съм искала да направя теб и татко щастливи, да ви накарам да се гордеете с мен и сега успях. В едно тайно кътче на сърцето си копнеех за момчето, в което са влюбени всички момичета да бъде мое. И скоро той ще бъде.
	Пуджа може и да бъде любимката на татко. Тя може и да погазва правилата, да се присмива на традициите, но като следвам правилата, като изпълнявам дълга си, аз получавам онова, което винаги съм искала. Ликувам и чувството пулсира във вените ми, препуска в тялото ми, за да докаже този факт.
	— Матроните ни караха да те спрем от училище след седми клас, да те накараме да работиш с нас или да ти намерим някъде място като слугиня, за да допринесеш за зестрата си. Толкова се радваме, че не ги послушахме. Сега трябва да намерим подходящ жених за Пуджа, само малко да отрасне… — Гласът ти е изпълнен със сребристи звезди на радост. — Когато времето наближи, ще определим дата за господаря и сина му да ни посетят. Няма нужда да казваме на Пуджа дотогава. Нали я знаеш каква е; дискретността не е най-силното й качество. Не искам да разпространи из цялото село, след като нищо не е уточнено.
	Това е най-хубавото, мамо. Това е сиропът, който придава на хрупкавите джалеби*1 неописуемата сладост, шафранът, който извисява скромното бирияни*2 до епически висоти, превръща го в храна, достойна за крале. Най-сетне ще си имаме тайна. Само ние с теб и татко. Също както по времето преди Пуджа да се роди и всичко да се промени.
	[*1 Индийски сиропиран десерт. — Б.пр.]
	[*2 Индийско задушено ястие от ориз в комбинация с пиле, риба, агнешко или зеленчуци. — Б.пр.]


>	Радж
>	Сълзи като скъпоценни камъни

	— Това село — ахва Радж. — Леле. Защо са настоявали толкова да те променят?
	_Тебе_ ли? Той все още не може да свърже момичето, за което слушаше, с жената до него. Майка му.
	Тя му се усмихва мило. Той отвръща с почуда. Кога за последен път му се е усмихвала по този начин? Изобщо усмихвала ли му се е някога така?
	— Навремето беше така, Радж — обяснява тя. — Момичетата нямаха право да имат мнение. Да се надяваме, че сега нещата са се променили или поне се променят. Стискам палци.
	Този разказ на майка му кара Радж да започне да вижда нещата в нова светлина. Имал е късмет, мисли си той, че е расъл в Англия. Винаги е имал свободата да прави каквото иска. Понякога е прекалявал, знае, че е така, и често е правил грешен избор. Свикнал е например с никотина, въпреки че може да признае, че не му се е пушило, откакто майка му започна да разказва невероятната си история. А като допускаш грешки, не е ли това начинът да се научиш? Той поне е имал избор…
	Сега разбира защо майка му беше толкова рязка с него, когато се оплакваше, че тя винаги работи, че никога не е до него. Винаги е имал пари, никога не е мислил за пари, никога не му е било отказвано нещо, което много иска. Никога не е имал представа какво е да си беден, да се лишаваш…
	Какво е трябвало да изтърпи майка му, за да му даде тази свобода на избор, този удобен живот? Какво е трябвало да направи, за да извоюва независимостта си, да дойде в Англия? Загубата на сестра й не е ли била част от цената, която е платила?
	Той поглежда майка си, строга, упорита, косата й стегната в опънат кок, лицето скрито под грим, който сега вече започва да попива в ъглите на очите. Някое и друго немирно косъмче си е позволило да избяга от затвора на кока. Трудно е да свърже тази неотстъпчива жена с буйното, енергично момиче, за което слуша, толкова пълно с живот, което се опитва да отхвърли ограниченията, които са се опитвали да й наложат. И се влюбва. Тази жена, която се отдръпва при най-лекото докосване…
	— Онази монахиня наистина ли ви е изнесла лекция за „опасностите“ от това да докосваш момчета и да имаш похотливи мисли към тях?
	Тя се киска, без да се сдържа и в този кратък момент той успява да зърне момичето, което е била навремето. Бягала е от училище, осмелявала се е да прекара деня с момче, нещо, което очевидно не е било прието в онова нейно закостеняло село от детството й…
	— Защо? Защо не ви е било позволено да общувате с момчета? Какви тъпи правила!
	— Да, тъпи и задушаващи — въздиша тя и усмивката застива на лицето й, втвърдява се, сякаш изсипваш восък от свещ върху гримаса.
	Той не може да си представи майка си, която се отдръпва при най-малкия намек за чувство (въпреки че това поне малко се е променило от вчера), да докосне дръзко момче в кафене в град, който Радж дори не може да си представи. Присети се как Ели му дава знаци от автобуса, казва му, че го харесва. Любовта, мисли си той, е чувство, което не се променя, минава през поколения, през времето, прекосява разстояния. Той събираше кураж да говори с Ели от цяла вечност и все още не беше успял.
	_Любов_, мисли си той. _Тя те променя, но също така те оставя в окови…_
	— Била си изпълнена с копнеж да избягаш. Да бъдеш свободна. Успя ли? Направи ли го?
	Цветът се оттича от лицето на майка му също като светлина, която напуска небето по време на дъждовна буря.
	— Сине, аз…
	Тя преглъща и потреперва.
	— Извинявай, мамо — избъбря Радж и изненадва себе си. Колкото и да негодува срещу майката, която е познавал цял живот, Радж започва да осъзнава, че не иска да види майка си и в състоянието, в което е сега, изгубена, отворена за болка. След като изслуша историята й, Радж е по-склонен да й прости. Пламтящият гняв, който една-единствена нейна дума може да разпали, вече го няма. Вместо това, когато поглежда жената до себе си — жена, която винаги е била дразнеща енигма, но постепенно се разкрива като човек, с когото той мисли, че може да постигне някаква близост — изпитва тъга, че обстоятелствата са накарали ранно разцъфтялото момиче с вкус към забавленията да се превърне в тази строга, студена жена.
	Майка му се овладява.
	— Не ме съжалявай — казва тя. — Накара ме да се замисля. Ти си много прозорлив, сине.
	Той усеща прилив на гордост при този неочакван комплимент и се извръща настрани, за да погледне през прозореца и да скрие пламналото си лице.
	— Като говоря с теб и ти разказвам за миналото, виждам себе си ясно, оглеждам момичето, което съм била от разстояние. Ще ми се да я отскубна от миналото, да й налея малко здрав разум и след това отново да я върна на мястото й. — Тя мълчи за кратко, след това продължава: — Целият живот е пред теб, сине, чака да го оформиш. Моят е влязъл в руслото на допуснатите грешки, пропада в дупките, които без да мисля съм изкопала, в които съм пропаднала…
	Радж обръща гръб на прозореца и облаците като захарен памук, които се простират докъдето погледът стига и потъват в обагрен в черешово хоризонт, за да погледне майка си. Очите й блестят със сълзи като скъпоценни камъни.
	Отчуждената му майка най-сетне благоволява да се държи с него като с възрастен. Това напълно компенсира шамара, мисли си той.
	— Попита ме дали съм свободна, Радж. Ами… Започвам да осъзнавам, че съм се омотала във вериги по-стегнати от онези на селяните и съм се заключила в затвор по свое желание. — Тя преглъща и безпокойството белязва чертите й — сянка от болка, зловеща като маскиран натрапник, който се кани да нападне. — Надявам се… много се надявам, като видя отново сестра си и се запозная с Куши, най-сетне да се освободя…
	_Аз защо не съм достатъчен? Защо не бях аз онзи, който да те освободи?_ Радж се колебае дали да не се обърне отново към прозореца, досегашното му приятно настроение изчезва по-бързо, отколкото облаците под самолета им, когато майка му продължава да разказва.


>	Пуджа — кръстопът
>	Антени за клюки

	_Резултати на втори предуниверситетски изпит на Пуджа Рамеш, 18 години_
	_Канадски 45/100_
	_Английски 65/100_
	_Математика 33/100 неиздържала_
	_Физика 26/100 неиздържала_
	_Химия 32/100 неиздържала_
	_Биология 30/100 неиздържала_
	_Със съжаление ви информираме, че Пуджа Рамеш се провали на втория предуниверситетски изпит. Ако желае да продължи обучението си и да кандидатства за колеж, трябва да се яви повторно на изпита._

	* * *

	Пуджа почти не поглежда доклада и хуква към магазините, където той я чака, главата на мотоциклетна банда, най-красивият мъж в цял Домпур.
	Тази вечер обаче него го няма, не форсира мотора си, както обикновено.
	Тя се отказва от преструвките, че двамата не се забелязват, докато улицата се изпразни от готовите да клюкарстват ученици, досадни доайени и отегчени, безработни мъже, които нямат нищо по-добро за вършене, освен да създават неприятности като разпространяват злобни слухове и отива при приятелите му.
	— Къде е той? Да не би да е болен? — започва да разпитва тя приятелите му, но те отговарят уклончиво, лицата им почервеняват като морковена халва, докато им задава въпроси. Мърморят нещо несвързано и продължават да рисуват кръгчета в калта с крака, а накрая тя се отказва, нацупва се и се врътва.
	Пътят до дома й се струва безкраен. Пуджа е раздразнена от себе си, задето се интересува толкова много, задето не успява да се отърве от солената буца на разочарование, заседнала в гърлото й. Ненавижда онези моменти, в които не знае той къде е и с кого.
	_Толкова ли му е лесно да ме захвърли?_
	Остава и допълнителното разочарование от резултатите. Тя очакваше такива резултати, разбира се, но как да ги покаже на родителите си, особено след постижението на Шарда? Шарда, която е на път да стане лекарка и е минала почти три четвърти от обучението си.
	Пуджа очакваше родителите си, особено майка им, да започне да се тревожи, че трябва да омъжи Шарда, но колкото и да е странно, никой не е споменал и дума за брак. Тъй като майка им е голяма традиционалистка, Пуджа остава изненадана, че въпросът за брака на Шарда, а след това и на Пуджа, все още не е повдигнат.
	Понякога Пуджа се пита дали майка й и Шарда не крият нещо от нея. Само че няма никакво намерение да се рови. Ако е важно, те ще й кажат. Шарда беше споменала нещо отнесено, че „съдбата обичала трудолюбивите“, двете с мама редовно изнасяха лекции на Пуджа за репутацията й, но нищо повече. Това поне означава, че няма да я притискат. Майка им не може да й натяква за брак, докато Шарда не се омъжи. А Пуджа е благодарна за тази отсрочка. Така ще има време да планира бъдещето си, да избяга с него, както той е предлагал много пъти, въпреки че все още не са решили нищо конкретно.
	Къде обаче се е дянал тази вечер?
	Когато Пуджа наближава дома си, вижда проблясък на метал, който хвърля сребристи искри под слънцето. Това, което мисли ли е? Сърцето й блъска лудо в гърдите, тя ускорява крачка, докато накрая хуква и тогава спира задъхана пред машината, паркирана до нивата, която води към тяхната къща. Спуска ръка по лъскавото шаси, на което й е било позволено да се вози, което той поддържа безупречно чисто и поръчва на някой от многобройните слуги в къщата да бърше от прах всяка сутрин, поне така й е казал.
	— Карам ги да лъскат така, че да се огледам във всяка част — бе заявил гордо той.
	_Гопи_, прошепва Пуджа името му и го прехвърля на езика като вкусен сладкиш. Поглежда в страничното огледало и пъхва кичури коса зад ушите, усеща мириса му на моторно масло и лимон, когато се навежда, за да се огледа.
	Защо е тук?
	Пуджа подскача през нивата към къщата, настроението й изведнъж е станало чудесно, тя вдъхва ароматния въздух на ранната вечер, вкус на гуава и надежда. Да не би той да е решил да каже на родителите й за чувствата си към нея, да поиска ръката й? Той обаче никога не е говорил за брак, само да избягат от селото. И защо ще казва първо на родителите й, преди да го обсъди с нея?
	Събрал ли е кураж да признае чувствата си към Пуджа пред баща си? Тогава, може би, баща му го е накарал да дойде тук и да разговаря с родителите й. Тя знае колко много Гопи се страхува от баща си, господаря. Той толкова внимаваше да крие връзката им, дори повече от нея. Много се страхуваше да не разберат — баща му е много строг, така казва, и ще му вземе мотора, ако разбере, че е направил някоя лудория.
	Защо тогава Гопи е тук и отявлено афишира приятелството им пред целия свят, ако е права, че Гопи е дошъл, за да я посети. Ако пък не е дошъл заради нея, защо тогава е тук?
	Наоколо няма нищо друго, освен ниви. Малката къщичка, в която живее с родителите си и сестра си е плесната насред пущинака, за разлика от неговата огромна къща до брега… е, така или иначе, скоро ще разбере.
	Подминава скупчените дървета гуава и е почти в къщата. Чува високи гласове, смях. Татко си е вкъщи, също и господарят, бащата на Гопи, ако може да съди по гръмовния, високопарен глас. Тя е виждала господаря в училище, по празници; винаги го канеха да поднася наградите. Тя си представя едрия, сърдит мъж с плешива глава и впечатляващи мустаци. Дали не е седял на мотора на Гопи, на _нейното_ място? И _защо_ е тук?
	Пуджа смъква шалварите, почиства наслоилата се прах след разходката до дома и се втурва в къщата, но веднага се заковава на място, когато вижда сцената пред себе си.
	Наконтената Шарда седи до Гопи. Облечена е в сари, което Пуджа не е виждала — гранатово и златно — и Пуджа разбира, когато най-сетне трепкащото й сърце настига мозъка, че е ново, купено специално за случая с пари, които родителите й едва могат да си позволят. Нима не е чувала родителите си и сестра си да се тревожат неведнъж и два пъти как да свържат двата края? Защо тогава са похарчили пари за сари на Шарда, след като Пуджа молеше за нови дрехи, вместо това трябваше да доизносва протритите дрехи на сестра си, които майка й поправяше, отпускаше подгъвите и свиваше талията, тъй като беше и по-висока и по-слаба от Шарда.
	Шарда има цветя в косата и кумкум* на челото; всичките накити на мама блестят по врата и ръцете й. Махнала е очилата си. Тя е образец на невинната булка.
	[* Пудра използвана в Индия при социални и религиозни случаи. — Б.пр.]
	Гопи е неузнаваем в лунги и бяла риза, няма нищо общо с карираната риза и панталоните, които са ежедневната му униформа. Среща за кратко погледа на Пуджа, а след това свежда очи към скута си и целият поруменява, започва да се намества, обзет от неудобство, до сестра й.
	Мама и татко се смеят с онзи смях, който пазят за посетители, а Шарда кокетничи. Ръцете й, обсипани с гривни, са преплетени в скута.
	На пода има още една постелка, отрупана с ладу*1 и бонда*2, баджи*3 и педа*4. Мама се е постарала. Въздухът е натежал от вълнение и миризмата на пържен лук, кондензирано мляко и подправки. Господарят се е опънал на единствената пейка също като змия, която се излежава мързеливо, след като е глътнала човек.
	[*1 Индийски сладки. — Б.пр.]
	[*2 Типично индийско предястие от картофи. — Б.пр.]
	[*3 Пържено индийско предястие от зеленчуци. — Б.пр.]
	[*4 Индийски сладки. — Б.пр.]
	— Какво става тук? — пита Пуджа, гласът й е остър от шока.
	— Пуджа — говори мама с глас фалшив като перука, — господарят поиска ръката на сестра ти за сина си.
	_Не!_ Напълно объркания ум на Пуджа изпищява в главата й. _Не, не, не!_
	Само че с огромно усилие тя се опитва да запази усмивката си и пита, чаровно както винаги, без да откъсва поглед от господаря, гласът й е уверен, без да трепва и да се колебае.
	— Не може ли аз да се омъжа за сина ви?
	Всички, с изключение на Гопи, който все още не я поглежда, прихват, въпреки че Пуджа не се шегува, въпреки че плаче отвътре, а влюбеното й сърце се превръща в бездънна пещера, мокра, потънала в сълзи.

	* * *

	В деня след годежа на сестра й Гопи, както винаги, чака Пуджа пред магазините и когато тя минава, той има наглостта да й отправи предпазлива усмивка, сякаш нищо не се е случило, сякаш светът им не е изменил посоката си и той не се е обърнал към ниската й, трътлеста, очилата сестра. Тя не му обръща внимание и продължава надолу по пътя, гледа право напред.
	Вместо да си остане на отсрещната страна на пътя, както винаги, за да избегне скандал, той я настига.
	— Пуджа — провиква се той, сякаш изрича молитва и придава на името й значението, което му е било дадено.
	Тя продължава да върви, преструва се, че него го няма.
	Той забързва и спира точно пред нея, препречва й пътя.
	— Да те повозя ли? — пита той задъхано.
	Пуджа вдига ръка и с всички сили го зашлевява по арогантната буза.
	Настъпва мълчание. Дрънченето на велосипедни звънци, бибиткането на единствената, претъпкана стара рикша, която превозва деца до дома, бъбренето на младежите, песента на лодкаря, смеха на рибарските съпруги — всичко спира в миг. Всички зяпват, нямат нищо против по тях да полепва прах, мръсотия, да ги хапят насекоми. Горчивият мирис на шок нахлува в прашния въздух.
	Ръката на Пуджа щипе и тя я държи далече от себе си, за да не се отърка в шалварите, докато се отдалечава с вдигната глава. Гопи е най-красивото, най-готино момче в цял Домпур. Другите момчета го следват. За него видът е всичко.
	Пуджа прогонва сълзите, които се събират в очите й, тя знае, че е поставила на карта шансовете си с него, като го е зашлевила пред приятелите му. Но пък тя така или иначе нямаше шанс. Той е сгоден за сестра й.
	Тя се опитва да се пребори с позивите на повръщане при тази мисъл.
	Независимо от всичко… тя го обича.
	Цялата предишна вечер — докато търпеше усмивките и празничната атмосфера, докато махаше за довиждане на господаря и се стараеше да не среща очите на Гопи, докато прегръщаше сестра си и се преструваше, че се радва за нея, докато тъпчеше специално приготвените вкуснотии на майка си в залепналото си от сол гърло, настанила се до сестра си и майка си, тя се опитваше да се пребори с чувствата си към него, да ги стъпче, да ги унищожи.
	Само че те отказваха да се подчинят.
	Тя го обича. Пита се обаче какво й бе станало, та си въобразяваше, че той държи на нея колкото тя на него. А сега…
	Ръката й пари. Усеща как се подува, как става розова. Сега той наистина ще я намрази, задето го е унижила пред цялото село.
	_Много добре._
	Всички тези момичета, които чакат на опашка, за да спечелят благоволението му, могат да се откажат от игричките, не че той някога е принадлежал на която и да било от тях. Тази чест бе споходила онзи цайс, собствената й сестра зубрачка. В устата й се надига жлъч.
	— Пуджа. — Гореща ръка се пъхва в подпухналата й длан.
	Тя трепва и се дръпва.
	Въпреки че го е ударила, той продължава да върви след нея, зарязал вниманието, което съпътстваше връзката им (ха!).
	Всички ги наблюдават, забелязват всяко тяхно движение с жадни очи, антените за клюки са изправени високо. Върху лицето му има отпечатък от дланта й, червен, пламнал. Тя извива поглед настрани, неспособна да срещне погледа му. Болката от предателството му бълбука в гърдите й, горчив коктейл, чийто вкус тя усеща, мирис, който запушва носа й и заплашва да излезе като порой през очите.
	Той е зарязал безценния си мотор, вечния си компаньон. Вижда го легнал на една страна пред магазините, изоставен, оплескан в кал, блясъкът му вече го няма.
	— Извинявай. Не знаех. Кълна се. — Гласът му е отчаян, умолителен.
	— Остави ме на мира. — Тя е доволна, че вълнението, което изпитва, не се е отразило на гласа й, който е студен и далечен. Тя се задавя на следващите думи, но успява да ги изрече. — Ти си обещан на сестра ми.
	— Но аз не искам да бъда. Не знаех…
	Защо потреперва гласът му? Най-сетне тя го поглежда.
	Очите му блестят, когато отвръща на погледа й, гъстите му мигли хвърлят дъгоцветни отблясъци и искрят под слънцето. Докато го наблюдава, една съвършена, малка сълза се стича по изпитото лице.
	Разбитото й сърце прескача, заредено с нова надежда, въпреки множеството съмнения.
	_Той държи на мен_, пее глупавото й сърце. _Наистина държи на мен. Държи толкова, че не се интересува от положението си, за това, че ме моли насред улицата. Той държи на мен._
	Гопи усеща, че успява да достигне до нея и заговаря трескаво, думите се леят бързо, нетърпеливи да изскочат.
	— Вчера следобед се прибрах, както обикновено, за да се преоблека, преди да дойда да те посрещна, но татко ме чакаше. Това бе много изненадващо, защото той никога не се прибира рано. Освен това беше в необичайно добро настроение. Каза, че ще ходим някъде и тъй като било близо, съм можел да го откарам на мотора. При него всичко е команда, няма молби. Аз се съгласих, защото мислих, че където и да отива ще приключи бързо и пак ще ми остане време, за да те видя. Когато ме накара да паркирам при полето до вашата къща, започна да ме обзема паника, запитах се дали не се е досетил за нас и какъв странен начин за наказание е измислил. След това обаче пристигнахме у вас, видях Шарда нагласена… — Той си поема дълбоко дъх. — Много се извинявам, Пуджа, не можех да му кажа, не знаех как. Особено след като татко ме е обещал на Шарда много преди това…
	_Сериозно?_ Пуджа отваря уста и усеща, че не може да диша. Значи това била тайната, която мама и Шарда са крили от нея. Тя разбира защо мама не е била стресирана, че Шарда не се омъжва. Това я парва като оцет, изсипан в пресъхналата уста на жаден човек.
	— Годежът вчера беше просто потвърждението за онова, което татко е обещал на родителите ти и Шарда, без да знам. Не знаех! Наистина не знаех. — Гласът на Гопи се дави от нахлулите чувства и прелива от ярост към баща му.
	_И аз не знаех._
	— Родителите ти и сестра ти изглеждаха толкова щастливи, че устата ми беше като запечатана… как да кажа, че не искам Шарда, а теб.
	Пуджа няма нужда да чува повече. В лицето и сърцето й нахлува кръв, жужи тихо. Въздухът има вкус на щастие, унилата кална улица неочаквано се обвива в пъстри цветове.
	_Той държи на мен. Всичко ще бъде наред. Ние ще оправим нещата._
	Въпреки това тя трябва да попита.
	— Харесваш ли Шарда? Чувала съм слухове, че си се сприятелил и с нея, но преди не им обръщах внимание. Да не би това да е последният ти номер, да се опитваш да привлечеш и двете сестри?
	Той отново си поема дълбоко дъх.
	— Много харесвам Шарда. Тя е страхотна учителка. Единствено благодарение на нейните уроци успях да изкарам математиката на изпитите.
	От искреността му боли; това е загнездила се в сърцето й стрела, тя го разтваря и превръща в пулсираща рана.
	— Ти си я преследвал, за теб е било предизвикателство да я спечелиш.
	— Ами… ами просто исках да ме харесва, защото ти е сестра… — Гласът му е напрегнат, измъчен. — Познаваш ме, Пуджа, по-добре от всеки…
	— Така ли? Оказва се, че не знам абсолютно нищо.
	— Пуджа… — Името й звучи като копнеж.
	Тя подпира пламтящата си длан на бедрото и физическата болка й дава кураж да попита, да надвика воя на сърцето си.
	— Искаш ли да се ожениш за Шарда?
	— Не! — Болката на Пуджа се отразява в гласа му. — Пуджа, ти си сродната ми душа. Ти ме караш да се смея. Ти подклаждаш у мен чувства, които не познавах. Татко не ме е предупредил. Омръзна ми да правя каквото той иска, да му се подчинявам. Дори не ме е информирал за годежа ми. Той откъде знае кое е най-доброто за мен? Защо не ме попита какво искам, преди да предреши бъдещето ми, преди да направи планове до края на живота ми? Защо не ми е казал, че ме е обещал на Шарда? Винаги постъпва така, предначертава живота ми вместо мен. И аз съм приемал да е така. Не и този път. Пуджа, ти си тази, на която държа. Ние се допълваме. Ние сме създадени един за друг. — Той я поглежда със златните си очи и този поглед я отваря, полага я гола, вижда я такава, каквато е и предлага да бъде с него. — Ти караш сърцето ми да оживява. Обичам те и искам да се оженя за теб. Ще кажа на татко и Шарда. Ще го направя.
	Сърцето на Пуджа прелива от радост. Тя отваря уста и вкусва въздуха на щастието. Без да се интересува от всички онези, които ги наблюдават, тя преплита пръсти с пръстите на Гопи и се смее, а звукът конкурира камбаните на храма, които отекват от смеха на Гопи.


>	Куши
>	Ръка, отпусната на едно летище

	Когато приключвам с четенето, потривам очи с разтреперани от нетърпение пръсти и отварям следващото писмо. Потопила съм се в историята на мама.
	Не познавам тази снимка на мама, това уязвимо, прилежно момиче, което се бори със завистта към красивата си, безгрижна сестра. Искам да разбера какво се е случило след това.
	Тези писма ми дават възможност да се запозная с мама като дете и момичето, което е била, преди да се превърне в жената, която познавам — силната, мила жена с огромно сърце, благородството й, умението да проявява съпричастност; жената, която ме изтегли след смъртта на татко, въпреки че самата тя скърбеше за съпруга си. Тази жена, която ме обича, а ме е лъгала цял живот. Жената, която е обърнала гръб на сестра си толкова години.
	Чета историята на мама, сякаш животът ми зависи от нея. Може и така да е… Така, както го мисля, ако разбера какво е разделило мама и Пуджа преди много години, може би ще успея да докосна добротата на Пуджа, ще я убедя да дари бъбрек, за да спаси живота ми (стига да има съответствие)…
	Истината е, че предпочитам да се потопя в историята на мама, защото тя ме разсейва от моята. Когато чета писмата на мама, това трескаво, обгърнато от страх настояще не ме държи в хватката си; то е като ръка, отпусната на едно летище, когато човекът казва сбогом и пресича границата, за да отиде в друга страна, в друг свят.
	Истината е, че съм ужасена. Не искам да умра. Обичам живота си. Има толкова много неща, които искам да направя.
	Отблъсквам безпокойството, което заплашва да ме глътне цялата, страхът, който съм овладяла и се потапям в думите на мама.


>	Шарда — пропукване
>	Вечно цвърчащи натрапници

	Мила мамо,
	Дълго време обвинявах Пуджа. Отказвах да видя своята роля.
	След това се появи Куши, невинна, толкова сладко съвършена с всичките си човешки несъвършенства и сърцето ми започна да прелива от обич, да пропъжда омразата, болката и кипящия гняв. Моето малко момиченце ме научи да обичам отново и това ме дари с лекота, с огромно облекчение. Държах я в ръцете си, това момиченце, чийто живот бе пред нея, празна страница, която очакваше думи и получих прозрение.
	Разбрах нещо, което трябваше вече да знам, че ние сами създаваме съдбата си. Разбрах, че имам избор. Можех да продължа да храня сърцето си, свило се от омраза, разкривено от гняв. Или пък можех да се променя. Можех да залича наполовина пълната страница от живота си дотук, наситена с болка, омраза и съжаления и да започна отново. Съвсем на чисто.
	Незнайно как, докато държах Куши в ръце видях отвъд злото, което ми беше сторено, прозрях грешките, които сама бях допуснала. Тя насищаше душата ми, която бе почернена от ярост, притисната от безпокойства, изцапана от мисли за отмъщение с успокояващия балсам на приемането и почистващия гел на прошката.
	Мамо, връщала съм се към този ден, за който ще ти разкажа, поне хиляда пъти. И хиляда пъти съм избирала различен край.
	Знаеш, че всички братя и сестри се карат: „Тя започна“, „Не, тя беше“.
	Сега мога със сигурност да кажа, че бях аз.
	Може би Пуджа задвижи всичко. Или пък Гопи.
	Накрая обаче аз запалих клечката кибрит, която сложи начало на огъня, аз тласнах напред събитията, които ни разделиха. Аз бях.

	* * *

	Когато матроните идват на гости, аз пера дрехи на гранитния камък до кладенеца на шарената сянка на тамаринда, фантазирам за Гопи, за когото вече съм сгодена, мечти и фантазии, които не си позволявах, когато бях по-млада заради строгото предупреждение на сестра Сима. Освен това никога не съм си позволявала да си представя, че той ще бъде мой.
	Дори след като ми каза за намеренията на господаря, мамо, аз се страхувах да не би всичко да се провали. Ощипах се, когато ми каза за предложението и помоли да го пазя в тайна от Пуджа. На няколко пъти се изкушавах да й кажа, но се страхувах, че като кажа думите на глас, ще урочасам годежа с Гопи.
	Когато видях изражението на Пуджа, когато тя влезе у нас и разбра, че двамата с Гопи сме сгодени, аз се почувствах виновна, че съм мълчала. Това бе едно малко облаче в иначе съвършения ми ден. Пуджа обаче се овладя, накара ни всички да се смеем. Какво каза тя? Не помня точно. Но това е тя Пуджа, голяма е чаровница.
	Мамо, ти си на сергията с татко, поруменяла от успешния годеж, който сте уредили за мен, най-голямата ви дъщеря, онази, за която тайно си се притеснявала.
	Нямаш обаче подобни притеснения за Пуджа, като знаеш каква красота и чар притежава. Ако успее да не опетни репутацията си, ти знаеше, че скоро ще трябва да отпращате ухажорите.
	Матроните пристигат заедно, заобикалят ме, докато пера дрехите и ги извивам, блъскам ги в гранита, за да изцедя всичката вода. Усещам как пръст на ужас се прокрадва нагоре и надолу по гръбнака ми.
	Винаги си казвала, че притежавам невероятна интуиция, мамо. Но предполагам, че съм просто предпазлива.
	Напоследък всичко в живота ми върви безпроблемно. Учението в специалност медицина напредва, учебната такса и други разходи (включително автобусните билети до и от Хосаханапур, където се намира медицинският колеж) са платени от колежа, благодарение на блестящото ми представяне на приемния изпит.
	— Ти ще бъдеш първият лекар излязъл от това село — възхищава се десетки пъти татко и гордостта превръща гласа му в искрящо злато. — Кажи пак, каква е началната заплата на лекарите днес? — Това е гордостта, която пазеше само за Пуджа.
	А когато онзи ден господарят и Гопи посетиха дома ни, за да поискат официално ръката ми, израженията по лицата и на двамата бяха такива, сякаш сте получили дара на вечния живот.
	Гопи се държа необичайно срамежливо по време на годежа. Той отказваше да срещне погледа ми, сведе очи и предпочете да мачка дрехите си. По едно време забелязах, че ръцете му треперят. Да не би това да показваше дълбочината на чувствата му към мен? Тази по-нежна страна на дръзкото момче, което познавах (на което бях започнала да държа) от училище, ме накара да изпитам нежност към него.
	Гопи. Моят годеник. _Само мой._
	Леле! Да ти уредят брак, в който любовта започва да разцъфва — не е ли това истинска благословия?
	Но дори обзета от тази радост, не мога да потисна тревогата, че всичко това е твърде хубаво, за да е истина. И така, когато виждам матроните, мамо, оставам ужасена. Да не би боговете да са разбрали, че съм получила предостатъчно радост и късмет и са изпратили тези вечно цвърчащи натрапници да спукат балончето ми на пълно щастие?
	Матроните пристъпват от крак на крак, чуруликат и квакат като смутени птици, задушават ме с миризмата си на пот и подправки, докато бършат лица с края на саритата и плюят несдъвкания паан в синята сапунена вода до камъка за пране и я превръщат в кафява помия.
	— Къде е майка ти, дете? — питат те. — Ще може ли чашка чай?
	Въвеждам ги вътре и те се натътрят в къщата ни, изпълват я със суматоха, тя изглежда дори по-малка, отколкото е, а новините, които горят от нетърпение да споделят, придават обем на едрите им гърди, докато накрая не издържат и решават да споделят с мен.
	— Дете, чухме за годежа ти — заявяват те, но оплесканите в паан и чаени листа усмивки приличат на гримаси.
	_Моля те, господи._ Пръстът на ужаса се превръща в цяла ръка и пленява гръбнака ми. Стомахът ме присвива. Те въздишат. Не могат да си намерят място. Аз чакам.
	— Сестра ти, Пуджа — започват да разказват те най-сетне, след като си изпиват чая и се оплакват, че е с прекалено много джинджифил, недостатъчно кардамом и недостатъчно захар.
	_Ох_, въздъхвам тежко аз и усещам облекчение. Значи няма нищо общо с мен или Гопи. _Благодаря ти, господи._
	Те вадят пресен паан. Жвакат шумно. Искат кокосова черупка, за да плюят.
	— Тя беше истинско щастие като дете, докато сега… — Те въздишат и плюят червеникавожълти люспи от сдъвкан паан и очите им блестят злобно. — Как ще я омъжат родителите ти, ако продължава да излиза с момчета и да лудува с тях? — Те цъкат, за да покажат неодобрението си.
	Кимам в знак на съгласие и се отдръпвам, за да избърша обсипаното си с пръски паан лице с шала, който мирише на сапун и куче. Тези досадници затова ли дойдоха? Изгубили са си времето. Те са наясно, че всички знаем това, поне сто пъти досега са се оплаквали от поведението на Пуджа.
	Само че матроните никога не си губят времето, за да ходят на гости в жегата; тази енергия могат да съхранят, докато дуднат на някоя сенчеста веранда, където им поднасят сладкиши, освен ако нямат да разпространят нещо важно, нещо много ново, което трябва да бъде казано лично. Има още, сигурна съм.
	Чакам. Страх сковава тялото ми и краката ми се разтреперват.
	_Моля те, господи._
	— Дете, предпочитаме да кажем всичко това на родителите ти, но тъй като ги няма…
	_Моля те._
	Те си поемат заедно дъх.
	_Господи_.
	— Сестра ти се занася с твоя любим.
	_Не реагирай_, казвам си аз, дори когато осъзнавам значението на казаното и всяка дума се превръща в киселина, която проправя пътека вътре в мен, превръща всичко, до което се докосне, в сгърчена, димяща купчина.
	_Сестра ти…_
	Пуджа, която обожавах от момента, в който се роди. Пуджа, която обичах повече от живота, за която предполагах, че ме обича не по-малко. Пуджа, на която доверявах мислите си. Пуджа, която съм спасявала от разправии и съм поемала вината за прегрешенията й толкова пъти. Пуджа, с която сме си обещали да се обичаме и да се грижим една за друга, обещание, което досега съм изпълнявала.
	Пуджа, която ме кара да се смея дори когато ми се плаче.
	Пуджа, която, макар да съм много непохватна реши да ме научи да танцувам — „Буги християнска сватба“, както го нарече тя: нейното разбиране за бални танци — навън на нивата, където краката ни потъват в калта и кучето ни следва по петите, а кравите мучат изненадано.
	Пуджа, която знае колко се страхувам от гущери и вечно гони онзи, който е на гредите над нас всяка вечер, преди да си легнем. Пуджа, за която се грижех, докато имаше температура. Пуджа, която успокояваше раздразнената ми кожа, когато имах шарка.
	Пуджа, която ме научи как да си слагам грим, съвети, научени един господ знае откъде, използваше мокра кал за основа и лепкаво жълти тичинки от хибискуса за червило.
	Пуджа, която спи до мен нощем и всяка вдишва въздуха на сънищата на другата.
	Пуджа, която ме прегръща често и шепне на ухото ми: „Шарда, ти си най-добрата сестра на света“.
	Пуджа, която познава най-големите ми страхове.
	Пуджа, която е най-добрата ми приятелка.
	Пуджа, единствената ми сестра, безценната ми, любима сестра.
	Пуджа, предателката, ако казаното от матроните е истина.
	_Сестра ти се занася с твоя любим._
	Лицето на Гопи, усмихнатите му очи, горещият му дъх на ухото ми: „Ти си най-добрата учителка, Шарда“. Протяга в ръка еклер, овлажнял от пот и така запечатва приятелството ни. Очите му по време на годежа, далечни като луна в бурна нощ.
	Пуджа пита: „Била ли си влюбена, Шарда?“.
	Прехапвам вътрешната страна на бузата си, докато горещият, сладък вкус на болка не облива устата ми с ръждивия дъх на кръв.
	Представям си отново лицето на Пуджа, когато видя Гопи и баща му в нашата къща и цветът се оттече също като вълни, които се отдръпват от брега при отлив и оставят разпилени боклуци, остатъците от онова, което би могло да бъде. Тогава изпитах чувство на вина и нещо друго… чувство на неловкост, което се прокрадна като неканен гост на сватба, застанал зад булката: „Бау!“.
	_Сега вече_ си спомням какво каза тя, когато се разсмяхме. Думите й в тази стая, украсена с щастието ми, изпълнена с мечтите ми за бъдеще с Гопи, звънтяха кристалночисти като безупречна репутация: „Не може ли аз да се омъжа за него?“.
	— Дете, ти чу ли какво казахме? — пропискват матроните като кокошки, развълнувани от появата на петел сред тях.
	_Затова_ са дошли.
	Усещам погледите им съсредоточени към мен като прожектор, насочен право в очите ми, нетърпеливи да разнесат клюката. Чакат реакцията ми, която ще предъвкват цяла седмица. Вече пренаписват онова, което става, украсяват го, обмислят какво изражение да си придадат, докато предават сцената на роднини и близки.
	— Тя пребледня — ще кажат.
	— Трябваше да я задържим, за да не падне — ще шепнат.
	— Тя си удари челото няколко пъти и викаше господ, докато сърцето й се разкъсваше от вопли — ще нареждат те.
	— Колко жалко! Горката заблудена сестра — ще въздишат.
	— Слава богу — ще повтарят, докато дъвчат паан и въздишат от облекчение, че най-сетне могат да опънат болните си крака. Слава богу, че нашите семейства са нормални, че дъщерите ни умеят да пазят приличие. Това съсипано момиче, измамена от собствената си сестра, си изплака сърцето…
	— Държат се за ръце и нямат никакви грижи! Пуджа го прегръща, докато оставят истинска пясъчна буря зад мотора му! Безсрамие, това е… — нареждат те сега и кимат като кукли.
	— Благодаря ви, ще съобщя на мама и татко — отвръщам, благодарна, че гласът ми е спокоен.
	Жените стават, чува се шумоленето на дрехите им, въздишки и пропукване на колене. Разнася се миризма на пот и стари листа от бетел.
	Изпращам ги, въпреки че на тях не им е никак приятно, че си тръгват, без да са получили повече от мен. Припадък, тръшкане, биха се примирили дори с вайкане или шокиран шепот.
	Не им дадох нищо. Чакам, докато завият зад ъгъла, покрай градината на Суматиака, извиват вратове, за да ме зърнат и да видят как губя самообладание.
	_Жалко_, мисля си аз и умът ми отхвърля наученото и се насочва към мисли, които нямат нищо общо, _че те приличат на клатушкащи се пингвини, въпреки че вратовете им умеят да се въртят и са гъвкави като на лебеди_.
	Изплаквам тенджерата, в която запарих чая и изцапаните от паан чаши. Умът ми е притихнал като нота без музика, като гоблен без цветове, празен като изкуство, лишено от значение.
	Не мисля за развълнуваното момиче, което седеше до Гопи в същата тази стая преди един ден. Не мисля за тръпката, която тя изпитваше при близостта му — момчето, което тайно обожаваше от толкова отдавна, което сега бе нейно.
	Не мисля за разстоянието, което съм изминала само за няколко минути; бездната е прекалено голяма, за да построя мост — прекрасната невинност отпреди няколко минути е разбита завинаги от наситено червеното знание, което не мога да зачеркна, от факта, че съм предадена от двамата, които създават моя свят, от двамата, които съм обичала най-много.
	Обръщам поглед към момичето, което бях тази сутрин, което тъчеше мечти за щастливо бъдеще с момчето, което най-сетне бе нейно, и ми се иска да й се изсмея. Високо, истерично. Искам да се смея и никога да не преставам.
	Мисля за онова, в което винаги съм вярвала. Че като съм традиционалистка, като си изпълнявам задълженията и следвам правилата, ще получа онова, което искам.
	_Грешка. Много груба грешка._
	Простирам дрехите да съхнат и чакам, докато една от матроните не се връща под претекст, че търси изгубена кърпичка, която през всичкото време е била закачена на полата на сарито с най-голямата безопасна игла, която съм виждала.
	Едва след като й махам за довиждане и след като измитам двора и храня кучето, едва тогава влизам вътре и вадя любимия чуридар на Пуджа; не е един от моите, който износва, мамо, а онзи, който ти й направи с плат по неин избор, като специален подарък за последния й рожден ден и го накъсвам на парчета.
	След това тръгвам към пазара.
	Ти си благодарна, мамо, че съм дошла да те сменя, за да можеш да се прибереш и да вдигнеш поне за малко уморените си крака.
	Обрамчваш лицето ми между дланите си и лепваш целувка на челото.
	— Сладкото ми момиченце — шепнеш.
	Не можеш да сдържиш щастието си, задето сте успели да ми осигурите такъв брак. Въпреки че предложението на сина на господаря бе под въпрос известно време, едва сега, след като е вече официално, ти можеш да отдъхнеш, че наистина ще стане. Радостта придава на лицето ти блясък, който те прави толкова красива, също като майката, която помня, преди Пуджа да се роди и да изсмуче младостта ти, веселия захлас.
	Чакам, докато се уверя, че си се прибрала и няма да се върнеш. Едва тогава казвам на татко.
	Татко, който винаги е поставял Пуджа на пиедестал. Татко, в чиито очи Пуджа не може да направи нищо нередно.
	Знам какво правя. Не ви казвам, когато сте заедно, мамо, защото не искам да омаловажа нещата, а да отворя очите на татко за грозната истина, че любимото му дете е всъщност предателка. Безотговорно чудовище, егоистка, която не мисли.
	Снощи тя спа до мен, мамо, както винаги, сгуши се до мен, тихото й похъркване бе саундтракът на сънищата ми, а е знаела, че днес ще отиде при него, ще го прегърне, моя любим. Как е възможно да спи като ангел, след като е възможно най-ужасната грешница?
	Поемам си дълбоко дъх, вкусвам жлъч и предателство.
	— Татко — започвам, — трябва да ти кажа нещо.


>	Радж
>	Разлято мастило и изцапани чаршафи

	— Отначало беше просто малко забавление — обяснява майка му. Гласът й е като синьо — пурпурните облаци на здрачаване. Той е разлято мастило, мирис на мъка и вкус на съжаление. — С течение на времето, Гопи се превърна в дрогата, от която имах нужда, за да оцелея. Копнеех да съм свободна, а той бе олицетворението на тази свобода.
	— Истината ли е било, когато ти е казал, че те обича? — пита Радж. Той се опитва да усети шока, който майка му е изпитала, когато се е натъкнала на голямата си любов да се сгодява за сестра й.
	— Той ме убеди — отвръща тихо тя.
	И в този момент лицето й е обляно в сълзи, гримът се събира на вадички по бузите, Радж вижда ясно малкото момиченце, което е била навремето и възрастната жена, в която се е превърнала.
	Неговата майка.
	Изпитва прилив на нежност към нея. Преди Радж да помисли какви ги върши, той протяга ръка и докосва бузата на майка си. Върховете на пръстите му заблестяват за момент и предизвикват у него остро усещане за загуба.
	— Повярвах му — отвръща майка му и очите й блестят на измъченото лице. Тя е на хиляди километри, години назад в миналото, в клаустрофобично село в покрит с прах щат, в провинция, която носи аромата на подправки и той е там с нея, наблюдател от бъдещето, който се запознава със страната, докато летят към нея, изминава разстояние от осем хиляди километра и почти двайсет години неизречени думи, непростени престъпления и неоправена каша — към една жена и едно момиче — непозната му леля и братовчедка — които очакват пристигането им.


>	Пуджа — пропукване
>	Млечният аромат на зреещ ориз

	Пуджа танцува към дома, обзета от възторг, вдъхва млечния аромат на зреещ ориз, който носи вкуса на жълто слънце по устните.
	_Той ме обича, обича ме._
	Когато обаче наближава дома и подминава мястото, където моторът бе оставен вчера, тя забавя крачка. Как да се изправи пред Шарда? Как да й каже? Спомня си как вчера лицето на сестра й излъчваше щастие; как обикновената, трътлеста Шарда изглеждаше почти красива.
	_Но тя не обича Гопи. Дори не го познава добре!_
	Всичко ще бъде наред. Пуджа ще убеди Шарда и родителите си, както е успявала винаги досега.
	Когато чува съсъка на пръчката, която изсвистява през въздуха и усеща удара по гърба си; когато вижда непознатия с разкривено лице, заел мястото на баща й, когато усеща как кожата й се цепи и разтваря, тя не може да повярва. Докато отстъпва и се опитва да избегне пръчката, която опарва отново и отново плътта й, тя се пита дали не сънува, дали не е попаднала в паралелен свят.
	— Не — крещи майка й, — достатъчно. Какво правиш?
	Мама стиска ръката на татко и се опитва да го спре, но татко удря Пуджа с другата си ръка и не спира. Тя чува приглушен вик, писък на паника, усеща вкуса на ръжда и сол и осъзнава, че воят излиза от нейното гърло.
	Светът е полудял и се е наклонил. Пуджа хвърля торбата си на земята и се свива под ударите на любимия си баща, под пороя думи, които той изкрещява с непознат глас, който звучи така, сякаш той плаче и го боли не по-малко, отколкото нея.
	— Как можа да го направиш? Как можа да ни стовариш това безчестие? Да откраднеш бъдещия съпруг на сестра си изпод носовете ни? Нямаш ли срам?
	Вкусът на нещастие и негодувание, на ярост и недоверие. Пламнала агония с цвят на гранат. Воят на кучето е същият като на хората. Гърбът й гори. Пръчката се счупва. Баща й пада.
	Майка й се грижи за раните й под акомпанимента на солени ридания. Маже я с балсам с аромата на мента и евкалипт, на хиляди трескави сънища, на горещо мляко, смесено с ечемик и горчиви хапчета.
	Шарда се е свила в ъгъла, главата й увиснала над скута.
	Баща й поглежда ръцете си, същите ръце, които вдигаха Пуджа във въздуха и я въртяха, ръцете, в чиято прегръдка тя винаги се е чувствала в безопасност, ръцете, които са я наложили с пръчка безжалостно, разкъсали са нежната кожа и са разбили сърцето й.
	— Ти не си моя дъщеря.
	Думи, които никога не е мислила, че ще чуе, изречени с глас, познат като собственото й име, глас, който шепне нежности: „Моята принцеса, моята радост, моята гордост и щастие“.
	— Не — изписква майка й.
	Шарда заравя лице в ръце и риданията разтърсват тялото й.
	Пуджа е изтръпнала. Озадачена. Нищо не разбира.
	Баща й, който току-що се е отрекъл от нея, оглежда ръцете си, сякаш не ги познава — тези ръце, които са причинили такава болка. Но думите, които излизат от устата му унищожават, раздират тъканта на живота й.
	— Отиваш при леля си Нилама в селото от другата страна на реката. Повече няма да се виждаш с това момче. И с нас няма да се виждаш.


>	Куши
>	Разгръщащо се ръмжене

	Оставям писмото на мама и усещам как ме вледенява страх и същевременно в мен нахлува топлина.
	Вледенена съм заради случилото се и заради онова, което Пуджа — която започвах да харесвам благодарение на образа, който си създадох от писмата — направи на мама. Открадна любимия й, момчето, което мама бе обичала отдалече толкова отдавна, момчето, заради което мама бе на върха на щастието, че ще стане неин съпруг.
	Топлината идва, защото в началото на писмото мама казва, че съм я излекувала, че аз съм я научила да обича отново.
	— Ти събуждаш най-доброто в мен — казва ми често тя.
	Искам да е тук с мен. Искам да говоря с нея за онова, което научавам за миналото й. Питам се какво ли се е случило в банката. Успяла ли е да получи заем, за да оживея? Надявам се да не й се налага да продаде фабриката. Няма да го понеса…
	Плешивата сестра на съседното легло спи. Сивокосата седи на един стол и дреме.
	Писмото, което четях, пада до мен на чаршафа и аз забелязвам нещо, което съм изпуснала. Малка бележка прикрепена към края, към полето. Мастилото е различно. И почеркът е малко различен, по-закръглен, почти като сега.
	Прокарвам пръсти по думите на мама и си я представям как е носила тези писма навсякъде, пъхнати в блузата на сарито, препрочитала ги е и е добавяла бележки от безопасността на едно бъдеще, наситено с ретроспекции, но лишено от сестра й.
	Плешивата стене. Сивокосата протяга ръка и я притиска към бузата й.
	— Тихо — шепне тя и се опитва да й вдъхне утеха, да я приспи.
	_Винаги съм си мислила, че двете с Пуджа ще остареем заедно_, пише мама в притурката към писмото. _Ако има нещо, което най-искрено искам да поправя, то е отиването ми при татко с разказа на матроните, украсен от яростта и ревността ми. Тогава не съзнавах какъв гняв ще отприщи гневът ми._
	_Той ни съсипа. И нищо, никога не беше вече същото._
	Изгубена в думите на мама, минава известно време преди да усетя шумотевицата, разгръщащо се ръмжене също като рояк насекоми, които се събират. Вдигам поглед, мигам и поглеждам отново. В цялото отделение и болни, и роднини вдигат глави.
	Тълпа селяни, които познавам от първия до последния, се скупчват около леглото ми.
	Преглъщам сълзите, толкова трогната, че не мога да кажа и дума пред неочакваните посетители. Те са чакали да свършат работата си и са се впуснали на криволичещото пътуване с местния автобус, за да дойдат тук. Пътуването им е отнело почти час и им е струвало пари, които не могат да си позволят. Когато се върнат, ще трябва да сготвят и да нахранят семействата си, да загреят вода, за да се изкъпят, да изтъркат чиниите, да нахранят кучетата и едва тогава да си легнат, за да станат в тъмни зори, когато ще започнат поредния безкраен ден на нивите или като прислужници.
	Поставят кошница с плодове до леглото ми: най-зрелите банани, най-сочните манго, диня и гуава. Трогната съм от щедростта им и колко са мислили над подаръка. Знам, че това са плодове, които са могли да продадат и да вземат нещичко; те са най-хубавите от оскъдната им реколта.
	— Не бяхме сигурни дали можеш да ядеш истинска храна, иначе щяхме да ти донесем ориз и пилешко къри с бонди ладу за след това; знаем, че ти е любимото…
	— Благодаря — отвръщам през буцата на гърлото.
	Мястото им не е в тази вмирисана на лекарства стая, където са се скупчили около леглото ми. Какво виждат, докато са се надвесили над мен? Мен, на която разчитаха, чиито думи бяха закон за тях. Мен ли, техният лидер, който беше независим, който винаги действаше, а сега е на легло… този инвалид, чието тяло я е предало.
	Преди те ми се възхищаваха. Дали не изпитват към мен съжаление?
	Разбирам какво ми казваше мама, когато ме караше да се поставя на мястото на другите. Това преживяване ме остави уязвима. Не ми е приятно да завися от други дори за най-незначителното нещо. Сега знам защо някои от момичетата, които се обръщаха към мен за помощ, не се вслушваха. Трудно е да ти отнемат всичко, включително собственото ти усещане за теб самата. Истинско разочарование е някой друг да ти казва кое е най-доброто за теб.
	Обзема ме срам. Не искам жалостта на селяните. Всичко друго, но не и това…


	Срамът е последван бързо от яд, желан огнен заряд към хората, които ми причиниха това.
	— Куши — посетителите изричат името ми сякаш е посвещение, небесен дар.
	Никакво съжаление. Слава богу. Нямаше да мога да го понеса. Разбирам от благосклонните им погледи, че макар бъбреците ми да са ме предали, въпреки че съм легнала и не мога да се движа, те все още ми се възхищават. В очите на селяните не мога да направя нищо.
	И ето че аз отново откривам самоувереността, която мислех, че съм изгубила заедно с функцията на бъбреците си. След като мога да накарам главния министър на Карнатака да върши каквото искам, със сигурност ще успея да придумам Пуджа да спаси живота на племенницата си.
	— Ще се оправя — уверявам ги аз. — След това ще погна хората, които ми сториха това. — Говоря напълно убедено.
	Те се ококорват, обзети от уважение.
	— Куши, ти си невероятна. Всеки друг на твое място щеше да оплаква съдбата си. Не и ти. Ти си истинско вдъхновение.
	Усмихвам се за пръв път, откакто се събудих в това странно легло, пълно с тревоги, пропито с болести.
	— От полицията са убедени, че хората в колата са били главорези, наети от родителите на едно от момчетата, които са били изгонени заради писмото ти. Сега остава да ги намерят… — обясняват те.
	Не мога да отпусна пламналата си ярост, освен да стисна страните на леглото с всички сили.
	Селяните и този път ми се притичат на помощ.
	— Всички в селото питат за теб. Изпращат ти много обич. Ако болницата не беше толкова далече, щяха да дойдат, да бдят над теб.
	— Знам — успявам да прошепна, залята от вълна на благодарност.
	— Всички се молят да се оправиш бързо. Храмът е пълен с хора, които отправят молби за бързото ти оздравяване. А католическата църква в Домпур дори ти посвети служба. Май в църквата не е имало толкова посетители дори по Коледа; свещеникът останал изумен.
	— Благодаря — отвръщам.
	— Ще те оставим да си почиваш. Ако има нещо, от което се нуждаеш, кажи на майка си и ние ще ти го осигурим. — Те стискат ръката ми и си тръгват.
	_Обичат ме_, мисля си аз. _Ще се оправя. Трябва да се оправя, налага се._
	За пръв път съм убедена, че ще се оправя.


>	Шарда — пропукване
>	Жвакащо място

	Мила мамо,
	Пуджа беше слънце и луна, звезден прах, вълшебен прашец. Тя беше лепилото, което държеше семейството ни заедно. Тя танцуваше в живота ни, разпиляваше смях, даряваше обич и без да мисли ме лишаваше от нея.
	А сега вече я няма.

	* * *

	Седмиците, които следват, са едни от най-ужасните в живота ми.
	Татко не ме поглежда. Той не поглежда никого. Той е просто черупка, изпълнява движенията, съществува, но не живее. Той не говори, дори не се храни.
	Когато се връща от пазара, сяда на прага и рее поглед в далечината, сякаш хоризонтът крие всички отговори на онова, което той търси. Не перва кръжащите мухи, нито жужащите комари. Не обръща внимание на кучето, което идва да близне лицето му. Не помръдва, докато тъмният плащ на нощта не обгърне полята.
	Ти готвиш, мамо, трескаво, все любимите гозби на Пуджа, въпреки че не можем да си го позволим, сякаш като готвиш за нея, ще я върнеш отново. Готвиш като използваш всички „хубави“ съставки — гарам масалата, която Джанакиама ти даде, след като синът й беше в Бангалор, стафиди от Мутама, благодарност, че й помогна, когато детето й беше тежко болно, които пазиш за празниците.
	Готвиш, но на никой от нас не му се яде. Хапваме хапка и вкусваме загуба. Всичко, дори кирът, който направи с разводнено мляко и индийско орехче и захарна тръстика — точно както Пуджа го харесва, — е солен, овкусен с тъгата ти, подправен с копнежа ти за дъщерята, която си изгубила.
	Навремето, когато бяхме малки, в дните, когато Пуджа ме следваше навсякъде, двете с нея бяхме коленичили под покрова на кокосовите дървета в самия край на двора на Сугапа, за да се скрием от неочаквания дъжд, който плисна.
	— Ти си най-любимият ми човек на света, Шарда. Обичам те до небето и обратно — рече тя, докато вдъхвахме аромата на зрял ориз и влажна земя, откъснати от света от пелена дъжд, който караше оризовите стръкчета да танцуват и да просъскват. От време навреме дъждът разнасяше топли, ароматни капчици върху мокрите ни тела и лепкавата кал се разместваше, за да пристъпим, оставаше жвакащо място.
	— И аз те обичам и съм голяма късметлийка, че си ми сестра — отвърнах.
	Тогава тя хукна под дъжда и разтвори широко ръце, направи пирует, огнена балерина, която виждах през плащ от блестящ, кестеняв мусон.
	Преплетохме пръсти и хукнахме към дома, при теб, мамо, краката ни летяха заедно, смехът ни се носеше над ромоленето на дъжда.


	Ту я мразя, ту усещам, че ми липсва и ми се иска да я притисна до себе си и да вдъхна мириса на мед и мляко, същевременно нямам желание да виждам отново предателското й лице.
	— Кой ти даде право — искам да я попитам — да крадеш от мен? Винаги си имала всичко и красота, и обич, и чар — искам да кажа. — Докато аз… аз имах единствено работа. Защо, според теб, толкова залягах над ученето? За да получа одобрението на мама и татко, одобрение, което ти получаваше с една-единствена усмивка, с една прегръдка. Нямам нито лицето, нито фигурата, нито твоята привлекателност. Не привличам любовта като теб. Мама и татко го знаят и затова уредиха да се омъжа за човек, който може да се научи да ме обича. Гопи беше мой. Той ми беше даден от мама и татко, той беше техният дар за мен, така ми показаха любовта си. Ти нямаше право да ми го отнемаш.

	* * *

	— Господарят иска да ни види — казва татко, без да ме поглежда.
	Лицето му е опънато; той е просто сянка на човека, който беше преди. Скърби за дъщерята, от която се отказа, и вини онази, която предизвика разрива. Знам, че за него аз съм виновната и го разбирам по начина, по който погледът му не се спира на мен, ами се плъзва настрани.
	— Той знае ли, татко? — питам аз и думите изскачат от устата ми, преди да успея да ги спра.
	Най-сетне, за пръв път, откакто прогони Пуджа, той ме поглежда. Свивам се пред студената празнота в очите му, всичко, което е останало, след като чувствата са изцедени от него.
	Грешах. Той не ме вини. Той вини себе си.
	— Цялото село знае — заявява той и думите му са горчиви като семка от лайм.
	— Трябва ли да ходим?
	— Да — отвръща кратко той и въздиша.
	_Смазани мечти и разпилени надежди_, мисля си аз.
	Лицето на Гопи, някога обичано, сега омразно, се появява пред погледа ми.


	Отиваме заедно до къщата на господаря, сломените ми родители и аз. Чайките пропискват и въздухът има дъх на дъжд.
	Когато приближаваме внушителната порта, ти, мамо, се колебаеш, едва не се препъваш. Татко се преструва, че не забелязва и продължава напред.
	Аз те прегръщам и стискам ръката ти. Ти също стискаш моята и изпъваш рамене.
	Поглеждам алеята към къщата и разбирам, че господарят ни е накарал да дойдем тук, за да подчертае разликата между нас, да покаже каква услуга ни е направил, като се е съгласил да ме вземе за снаха.
	Мъжът от охраната ни оглежда от главата до петите, жвака паан и плюе шумно и с нищо не показва, че ще отвори вратата.
	Мята камък по бездомно куче, настанило се върху купчина пясък от другата страна на пътя, точно срещу портата. Кучето квиква и куцука нанякъде.
	— Значи вие сте тези с разхайтената дъщеря, а? Да не би да сте решили, че като я пратите в съседното село, ще я спрете да обикаля мъжете? — заявява нагло той.
	Бузите ми пламват като слънцето от срам.
	_Сложи го на място, моля те_, опитвам се да внуша на татко.
	Само че татко се отпуска, сякаш е съгласен с охранителя.
	Тогава разбирам защо всеки ден се прибира смазан, защо седи и се вглежда в нищото по цяла вечер. Може би същото става и на пазара, всички се подиграват на любимата му дъщеря, гаврят се с нея.
	Вкусът на срама е горчив като листа амарант в устата ми. Ти стискаш ръката ми по-силно и аз едва сега разбирам, че все още ме държиш.
	— Отвори портата. Господарят ни чака — обръщам се към охранителя с равен глас, без да обърна внимание на подигравките му. — И докато сме вътре, ще съобщя за гадните ти приказки.
	Той отмята глава назад и прихва, а ние виждаме гнилите му зъби и съсипаните от паан венци. Смехът му ни преследва чак до къщата. Пътеката, по която минаваме, навремето мислех, че ще измина гордо като омъжена жена.
	Четири кучета, вързани на стената до кухнята, опъват каишките и вият тънко. Излиза слугиня, ръцете й блестят от люспи риба, и изкрясква да престанат, пита ги защо е цялата врява. Те усещат мириса на риба и се обръщат към нея, но тя е впила очи в нас.
	— Я! — ахва тя и аз разбирам по начина, по който се кокори, че и тя е чула за случилото се с Пуджа.
	— Какъв е този шум? Рати, не можеш ли да умириш кучетата? — прогърмява гласът на господаря отвътре и татко трепва.
	Господарят излиза, подръпва лунгито, лицето му зачервено, изражението на раздразнение се появява в мига, в който ме вижда.
	— Проклинам деня, в който се съгласих да свържа двете ни семейства в брак — изкрещява той и ни пронизва с арогантен поглед, сякаш сме мръсотия под краката му, камъчета, които са се загнездили в обувките му. — Исках образовано момиче за сина си, затова пренебрегнах факта, че семейството ви не е от моята черга. Цялата тази работа ми донесе единствено срам.
	Писна ми. Татко стои и мълчи, но аз нямам намерение да търпя. Ние може и да сме бедни, но проклета да съм, ако позволя да се отнасят с нас като с парцали, които са недостойни дори за почистване на обувките му. Как смее да твърди, че ние сме виновни, след като неговият син, който се прави на Казанова, е виновен?
	Изпъвам рамене, което не е много и го поглеждам право в очите.
	— Да, може и да не сме от същата черга и благодаря на господ за това. Ние поне притежаваме елементарното възпитание да поканим хората, които идват на прага ни вътре в къщата, вместо да ги обиждаме на двора, особено след като ти ни повика.
	— Ша-ша-шарда — заеква татко.
	_Какво ти става, татко? Сякаш си напълно изцеден, след като наби Пуджа и я отпрати надалече._
	Слугите се събират пред кухнята един след друг, за да гледат представлението. Кучетата все още вият. Охранителят пристига по пътеката.
	Господарят е почервенял като чили, оставено прекалено дълго на слънцето. Той отваря уста, но преди да успее да заговори и да прекрати годежа на сина си с мен, защото затова ни е повикал днес тук, аз заговарям отново.
	— И нямам никакво желание да се омъжа за онзи женкар, сина ти, много благодаря, но не. Той е причината за всичко това и няма човек, който да не го знае, колкото и да се напъваш да ни обиждаш и да се опитваш да извъртиш вината.
	— Твоята развратна сестра подведе сина ми със закачките си. Той е просто мъж. Всички знаят каква е репутацията на сестра ти — съска господарят и гласът му гърми като мотора на сина му.
	Усмихвам му се.
	— Както и твоята, уважаеми, известен си с подлост и жестокост. Всички те знаят.
	След тези думи се врътвам на пета и си тръгвам, съпроводена от възхитения кикот на прислугата, докато охранителят е с отворена уста от удивление, а господарят не може да обели и дума от шок.
	Вие с татко ме следвате, мамо.
	Татко е блед като белия сок, който се процежда от наранен клон и имам чувството, че ще припадне.
	Аз обаче слагам единия крак пред другия, въпреки че цялата се треса от ярост, но пък по лицето ти трепка усмивка, мамо, лице, което е мариновано в сълзи, поширано в мъка, откакто Пуджа замина.


>	Радж
>	Дрезгавината на розов цвят

	— Не е възможно баща ти да го е направил! — възкликна Радж.
	— Напротив. — От очите на майка му лъха огорчение и меланхолия. Гласът й кърви от стари рани, които сълзят с прясна болка, докато коричката на времето не се отлепи. — Той беше толкова мил човек; за мен беше истински шок…
	— Сигурно. — Радж клати глава и свива ръце в юмруци. Учуден е, че е обзет от такъв гняв заради майка си.
	— Затова, когато те ударих… не съм по-добра от него. Сега разбирам как можа да го направи, докато е бил разгорещен, докато яростта го е заслепявала и е решил, че така е правилно. — Гласът й пресеква.
	— Било е различно, мамо. Един шамар е различен от това да съдереш кожата от гърба на дъщеря си! Пребил те е, а след това те е изгонил.
	Майка му кима, неспособна да проговори.
	— Пиле или вегетарианско? — пита стюардесата.
	И двамата отказват, но Радж моли за още една кола.
	Малкият самолет на миниатюрния екран пред него е изминал малко повече от половината път между Англия и Индия. Радж постепенно добива представа за тази страна, която никога не е посещавал, въпреки че баща му го е канил много пъти, дори бе изпратил билети на Радж за голямо пътуване, които Радж върна неизползвани.
	Радж отказваше, защото чувстваше, че Индия го е лишила от баща му.
	Той не се сърдеше, че баща му е напуснал майка му. Разбираше защо го е направил. Не се сърдеше и за новото семейство на баща си. Но не можеше да му прости, че е отишъл в Индия. Това му се струваше окончателно, сякаш баща му напускаше _него_. Не можеше да прости на баща си това.
	Преди баща му да замине за Индия, Радж тайно се надяваше един ден да напусне безчувствената си майка и да отиде при баща си. Когато обаче баща му емигрира, тази възможност му беше отнета. Преди виждаше баща си поне веднъж в месеца, докато бе все още в страната. След това престана да го вижда изобщо, освен онзи път, когато той дойде във Великобритания, за да види сина си, след като Радж отхвърли всичките му покани.
	— Не мога да си позволя да идвам да те виждам, Радж — въздъхна баща му. — Както знаеш, имам свой бизнес и…
	— Тогава не идвай — отвърна Радж. — Ти не си идвал досега. Това е единственият път.
	— Защо не ми дойдеш на гости? Уверявам те, че ще ми бъде много приятно. Ще бъде приятна промяна — молеше баща му.
	Радж обаче не отстъпи, заинати се. Баща му се отказа и се върна в Индия сломен, не го покани отново.
	Обаждаше се по веднъж седмично, провеждаха мъчителен разговор, в който нямаха какво да си кажат, много нещо оставаха неизказани, премълчаваха се стари недоразумения и се трупаха нови обвинения.
	_Ти си замина и ме остави на моята майка робот. Ти имаше избор. Аз обаче нямах. Защо не ме взе със себе си?_
	Може би, мисли си Радж, майка му не е чак толкова студена, за каквато винаги я е смятал. Започва да подозира, че тя е пълна с чувства, които прикрива и потиска, с любов, която е скрила, и обич, която не показва заради случилото се с нея, а на него му предстои да разбере всичко.
	А пък Индия — благодарение на историята на майка си, той постепенно придобива представа за тази страна на противоречия, за хората, които отдават изцяло обичта си и съдят строго, за характери, които са горещи и несломими като времето, за предразсъдъци, които властват в затворено общество, и за чувства, за океан от чувства.
	Той разбира притегателната сила на тази влажна, жарка страна. Струва му се, че разбира защо баща му се е върнал. От онова, което Радж научи, докато слушаше разказа на майка си, всичко в тази страна е крайно: и времето, и хората.
	Той мрази онова, което е сторила на майка му, ненавижда факта, че е лишен от изпълнената с обич жена, която тя е можела да бъде, ако обстоятелствата не са се обърнали срещу нея. Освен това, той започна да харесва образа на страната, която вижда през погледа на майка си. Той си мисли, че с течение на времето може дори да я обикне. Чувствата му към тази страна, с която е свързан, все още не са избуяли, докато негодуванието и гневът, които изпитваше към майка си, се стопяват.
	— Баща ми ме обичаше най-много от всичко — прошепва майка му и го връща към настоящето. — А аз го разочаровах.
	— Вината не е била твоя! Ти си обичала Гопи. Баща ти дори не ти е дал шанс да обясниш.
	— Не ми даде. А от това ме заболя най-много. Затова… — Болка нахлува в гласа й, с дрезгавината на розов цвят. — Аз направих нещо след това…


>	Пуджа — пропукване
>	Долната устна на небето

	Пуджа се изправя на скала над плажа и се вслушва в морето, което тананика под съпровода на нестихващия ритъм на прилива. Тя наблюдава как вълните играят на криеница с пясъка, омагьосана от хипнотичния начин, по който се надигат и разбиват, надигат и разбиват.
	Мисли за баща си, представя си лицето му, когато я удряше, всеки ожесточен удар, който раздираше кожата на гърба й с плачещото петно на безчестието, което уж била донесла; думите, изречени докато от устата му изскача слюнка, наситени с разгром, задушени от чувство за загуба, всяка една като дървена цепеница, която захранва погребалната клада на взаимоотношенията им.
	— Ти не си ми дъщеря.
	Пет думи, които изричат сбогом към бащата, чието цяло същество омекваше, когато тя беше до него. Същият този баща казваше, че тя е неговото щастие, причината да живее, целият му свят. Бащата, който я беше глезил и приласкавал, обичал. Най-вече обичал. Само че в минало време.
	Блестящата шир от тюркоаз призовава. Тя си представя как скача от скалата. Представя си как ласкавите вълни с бели пенести гребени оставят топли целувки, когато я поемат в солените си дълбини.
	Спомня си, когато за последен път зърна майка си, преди да бъде принудена да напусне къщата, която наричаше свой дом, семейството, от което вече не беше част. Майка й беше съсипана, от тялото й струеше болка, очите плачеха. Мама се притисна до Пуджа, не я пускаше, падна в краката на татко, умоляваше го, не спираше. Цялото село се събра да гледа, разбира се, нахлуха откъм нивите, разблъскаха пасящите крави. Враните по кокосовите палми се пръснаха уплашено при този неочакван шум, който смути тишината.
	Баща й отказа да погледне Пуджа, престори се на глух и сляп пред агонията на съпругата си, пред сърцераздирателните й молби.
	А Шарда…
	Шарда се беше облегнала на едно мангово дърво, то подпираше тялото й, което искаше да я предаде. Шарда беше носила Пуджа на ръце, когато самата тя беше още дете, докато Пуджа не стана прекалено тежка, показваше я на всички с гордост.
	— _Моята_ сестра.
	Сълзи бликаха от очите на Шарда, лицето й беше разкривено, тя се опитваше да се скрие вътре в себе си.
	Пуджа се отдалечи от къщата, в която винаги бе обожавана, къщата, която бе дом през целия й живот, а сега миришеше на болка и зашеметяваща мъка, вонеше на срам, трепереше под урагана от думи, които не можеха да бъдат изречени, и действия, които не можеха да бъдат върнати, преследвана от фантома на онова, което беше преди, преследвана от изкушаващия спомен на щастие и задоволство, които до много скоро красяха стените й.
	Тя не заплака. Не проля нито една сълза.
	Чувстваше единствено гняв. Беше ожесточено червен и парещ също като раните на гърба, беше изтласкал настрани чувството за вина, болката, беше предизвикал великолепен, огнен бунт. Що за справедливост беше това, защо не й беше дадена възможност да обясни, дори да проговори? Как бе възможно баща й да твърди, че я обича, след като за миг зачерта хубавото, което мислеше за нея, заради най-лошото, отказа дори да погледне сивите зони между тях, грешките и провалите, които я превръщаха в _човек_?
	Когато баща й вдигна пръчката, за да я наложи, когато майка й и сестра й се съгласиха, семейството й смаза сърцето й като шушулка кардамом под ударите на чукчето.
	Цял живот беше мечтала да се махне от ограниченията на селото, от закостенялото мислене и предразсъдъците. И ето че се получи.
	Защо трябва Шарда да се омъжи за Гопи, след като тя, Пуджа, го обича? Какъв е смисълът?
	Когато Пуджа е с Гопи, тя се чувства завършена. А след като изпитва подобни чувства към него, как може да изтърпи да го види женен за сестра й? Сестра й, която не знае какво е да си влюбен, която знае единствено да учи и да готви. Сестра й, която не знае как да живее. Да обича като Пуджа, когато цялото й същество пламти, а сърцето тръпне за Гопи, това е живот.
	Справедливо ли е спрямо Шарда или Гопи да сключиш брак, след като сърцата им, цялото им същество не е устремено към другия? Шарда не _познава_ Гопи като Пуджа. Не знае, че има белег от неравни шевове на левия крак, където го е ухапало куче, когато е бил на пет, че като дете толкова често си е обелвал коленете, че са целите в белези, че се страхува от височини, че го заболява главата, когато пие леденостудена вода.
	Шарда не знае, че Гопи е получил първия си мотор, когато е бил на четиринайсет, след като се е научил сам на мотора на приятел и е показал на баща си, че може да го кара. Тя не знае, че баща му е купил мотора и следващите при условие че Гопи ще го вози, когато той поиска.
	Шарда не знае, че Гопи ненавижда суров лук, че не може да пие чай след четири следобед, защото след това не може да спи нощем. Тя не знае, че той винаги пази половината си ладу за Пуджа и обожава джалеби. Тя не знае, че той ненавижда дал*, но обожава ориз с кисело мляко, че майка му, починала, когато е бил на три, му липсва, че плаче, когато гледа индийски филми.
	[* Ястия от сушени леща, грах и боб. — Б.пр.]
	Шарда не знае, че Гопи е с романтично сърце, не знае, че „Създадени един за друг“* е любимият му филм и той го е гледал петдесет и четири пъти, от които десет пъти с Пуджа. Тя не знае, че той има много силен гъдел, особено на кръста. Тя не знае, че когато той се смее, очите му се превръщат в цепки и от тях тръгват бръчки, които стигат чак до косата.
	[* Индийска романтична трагедия от 1981 г. — Б.пр.]
	Шарда не знае, че зад наперената фасада Гопи е уплашено, несигурно момченце, което иска всички да го обичат. Тя не знае, че най-срамният момент за Гопи е, когато се изкискал от страх, докато учителката биела приятеля му Дину, и Дину никога не му простил. Тя не знае, че той ненавижда да има пясък в обувките, че обича сок от манго, но не яде манго. Тя не знае, че той има пет бенки на лицето, че когато спи, миглите му хвърлят сенки по бузите с формата на опашка на еднорог.
	— Няма да се виждаш повече с това момче — нареди баща й. — И с нас няма да се виждаш повече.
	Нещастието прогонва гнева, великолепният прилив на гняв, който я завладя за кратко и я накара да се почувства за момент безумно, безкрайно жива. Частица агония заплашва да разкъса душата й. Гърбът й гори от болка.
	Пуджа поглежда натам, накъдето долната устна на небето среща горната устна на морето и запечатва невъобразимите тайни на вселената, всичко, което се съдържа в това необхватно обещание и тя иска да потегли към него.
	Представя си прегръдката на водата, кадифения пясък под краката, соления вкус на забвението.
	Горещ дъх на подправки по врата й, мирис на моторно масло и лимон.
	— Дори не си го помисляй — прошепва той.
	Тя усеща как той се отпуска до нея на скалата, наситеният с мирис на марината морски въздух се премества, за да му направи място и обгръща и двамата с ароматна прегръдка.
	Той се обляга по-близо и я гушва, а тя отпуска глава на рамото му, радва се на единственото в своя свят, което не се е променило, има чувството, че се е прибрала у дома.
	Раци се шмугват в малки дупчици; мъже спорят; жени се смеят; деца плачат. Въздухът мирише на лук и чили от продавача на бел пури близо до тях, смесен с мирис на риба, вкуса на мокър пясък.
	Как да се откаже от Гопи, единствената константа в живота й, чиято тъкан е разкъсана и издала тайни, които тя предпочита да не знае?
	— Ш-ш-ш, всичко е наред — реди той и тя усеща, че плаче, сълзите, които е удържала, сега са намерили път навън и силни ридания разкъсват тялото й.
	Чайките се провикват. Подправки се пържат, къри бълбука в къщите край брега. Един мъж си подсвирква, докато уринира в морето.
	Тя копнее за предишните дни, когато всичко беше наред в нейния свят: седеше на мотора му, прегръщаше го, плитките й танцуваха около главата. Безгрижно минало, когато отпускаше глава на здравия му гръб и вкусваше въздуха, усещаше аромат на плодове и подправки, на невинност, докато профучаваше шумно, а след това с танцова стъпка се отправяше у дома, при семейството си, при усърдната си сестра, уморената си майка и готов да й угоди във всичко баща.
	— Много съм му сърдита — заявява тя, когато може да говори. Никога повече няма да нарече баща си татко. Няма да се обръща към него за нищо. Той се е отказал от нея, значи и тя ще се откаже от него. — Той плаща на лелята, за да остана там, вероятно използва парите, които е събирал за зестрата ми.
	Гопи мълчи, оставя я да говори и тя му е безкрайно благодарна. Той я разбира. Той е единственият човек, който я разбира.
	Небето е калейдоскоп от цветове там, където се слива с морето. Деца пропискват, докато скачат сред вълните в бяло и аквамарин, по лицата им се е изписало неприкрито удоволствие, бдителните им майки се опитват да ги задържат. Продавачи на сладолед и на фъстъци обикалят наоколо, мъж в далечината предлага тали бонда — палмови плодове — за три рупии на парче. Група момичета в чуридар се кискат в шаловете си. Капризният морски ветрец е наситен с аромат на приближаващ сумрак, солен с привкус на чесън.
	— Не е толкова зле при леля — подсмърча тя. — Нилама е стара и ослепява, и се радва, че има компания. Сигурно той я е накарал да бди зорко над мен, защото трябва да давам обяснение за всяка крачка. — Тя не успява да прикрие горчивината в гласа си.
	— Тя къде мисли, че си сега? — По лицето му играят червени отблясъци от небето с цвят на фукция.
	— На пазар. Казах й, че ни се е свършило олиото и лещата. — Тя успява да му отправи неуверена усмивка. — Да избягаме — предлага тя.
	— Трябват ни пари, за да избягаме, Пуджа — отвръща тихо той и нежно гали рошавата й коса, подмятана от вятъра край морето. — Татко си е затворил кесията и нареди повече да не се виждаме. — Гласът му е грапав от разочарование.
	_Само че ти си тук. Опълчил си му се, за да дойдеш при мен._
	— Как е разбрал за нас… — започва тя, но вече знае. Всички селяни, събрали се да гледат драмата, която се разигра у тях, знаят.
	_В това село няма нищо свято_, мисли си тя, _най-малко любовта._
	— Вече не съм сгоден за Шарда. Татко развали годежа, когато разбра. Трябва да ходя с него на работа всеки ден. От сега нататък ще ни бъде по-трудно да се срещаме. Успях да се измъкна, защото имаше спешен случай в един от неговите…
	— Вече не си сгоден за Шарда, така ли? — Пуджа мисли за сестра си, как тя грееше на годежа, и изпитва болка.
	Когато обаче осмисля думите му, усеща как се вдига товар: товарът на чувството за вина и срам, които влачи, откакто разбра за годежа на сестра си.
	Усмихва се на Гопи и цялото й тяло е завладяно от облекчение. Нищо не е уредено, всичко е в нейните ръце. Тя е изгубила семейството си, въпреки това има искрица надежда. Гопи не е изгубен за нея.
	— Обичам те, Гопи — мълви тя.
	Той я поглежда и този поглед й казва всичко, което иска да знае, очите му проникват в дълбините на душата й.
	— И аз те обичам.
	След това той се навежда, докато слънцето залязва и ветрецът милва морските вълни и небето, целува я. По-красиво е, отколкото си го е представяла. По-хубаво е дори от най-невероятните й фантазии.
	— Леле, какво правят? Ох! Засрамете се!
	Някъде отдалече Пуджа чува възмутени викове, скандализиран шепот, но тя е изгубена за света, изгубена е за всичко, освен за този мъж, който прави с нея онова, което си е представяла стотици хиляди пъти.
	— Нямате ли репутация да пазите? — провиква се някой и друг подсвирква.
	Мъжете сочат; майките закриват лицата на децата си, но любопитните хлапета надничат между пръстите на майките си с жадни, невинни очи.
	Гопи подава на Пуджа ръка и я изтегля да стане.
	— Да се махаме оттук — решава той и двамата се отдалечават, съпроводени от хор вълчи подвиквания и смях.
	— Баща ти у дома ли е? — пита Пуджа, когато наближават неговата къща, която е точно до брега.
	— Не знам дали се е върнал. Защо?
	— Да говорим с него, Гопи. Ако съм с теб, ще говорим заедно с него. Ако види колко много се обичаме, може пък да се посмекчи. Все пак той е бил готов да приеме Шарда за снаха, защо не мен? — Тя убеждава колкото себе си, толкова и Гопи.
	Тя не позволява внезапно изникналото пред очите й лице на баща й да я разубеди, нито ръцете му, които стоварват удар след удар, докато тя хлипа: _Как можа да го направиш, да стовариш това безчестие върху нас?_
	Гопи се ококорва при това предложение, но когато среща погледа й, в очите му се появява решителност, като пясъчното сиво на мокър цимент, докато се втвърдява.
	— Да. Права си, Пуджа. Писна ми да управлява живота ми. Ще говоря с него, ще му кажа, че те обичам и искам да се оженим. Ела. — Той отваря портата към голямата къща.
	Сърцето й полита като птица, пусната от клетка, докато проверява докъде стига свободата й. Тя върви редом с него.
	Глутница кучета започват да вият, когато те приближават къщата, но са вързани за колчета и не могат да нападнат Пуджа.
	— Все още не си е вкъщи — обяснява Гопи за баща си. — Автомобилът му не е тук. Сега поне мога да ти покажа стаята си.
	В този момент тя преценява. Може да се върне, да опази онази частица от репутацията си, която й е останала. Откога обаче се интересува за репутацията си? А и най-лошото се случи, от нея се отрекоха, какво друго може да се обърка?
	— Ще заобиколим отзад, за да не ни видят слугите — обяснява Гопи.
	_Ти нямаш ли срам?_ Думите на баща й отекват в ушите, докато тя заобикаля къщата с Гопи и се подпира на стената.
	Кучетата вият така, че ще събудят цялата махала, но слугите не излизат, за да проверят какво става.
	— Сигурно са в кухнята и се веселят — прошепна Гопи. — Празнуват факта, че татко го няма по-дълго от обикновено. Кучетата и без това лаят за най-незначителното нещо — жаби, когато подскачат в градината, когато се плъзне някоя змия, — така че никой не им обръща внимание. Обикновено охраната, Ману, им подсказва кога има посетители, но той сигурно е отишъл да яде или пък е в кухнята с останалите, клюкарства, докато баща ми го няма.
	Той се обръща към нея и лицето му грее във вечерния сумрак. Колко много го обича тя, любимия й профил, който си е представяла много пъти посред нощ, за да заспи.
	— А кухнята е в другия край на къщата, далече от моята стая. Никой няма да разбере, че си тук.
	Пуджа усеща тръпка, когато той казва тези думи и вижда същото отразено в очите му, когато се присвиват и дъхът му излиза накъсан от желание.
	_Не правя нищо нередно_, казва си тя, докато умът й трескаво работи и потиска чувството на вина и свадливия глас на съвестта си, който говори също като баща й. _Аз обичам този мъж и двамата с него ще се оженим, ще бъдем заедно, веднага след като говорим с господаря._
	Пуджа се притиска към стената на къщата и си казва, че разликата с къщата, която е наричала свой дом доскоро, с мъничката кухня и единствена стая, където се хранеха и спяха, е огромна.
	_Липсвам ли им?_ Не спира да си задава този въпрос и усеща как се сгърчва от болка.
	Гопи завива зад ъгъла и Пуджа си удря главата в един от отворените кепенци.
	— Това е — сочи Гопи.
	Пуджа наднича в стаята и изчаква очите й да свикнат с полумрака вътре. Стаята е два пъти по-голяма от досегашния й дом, от който Пуджа бе прогонена. На тавана се върти вентилатор; има маса, стол, гардероб, огромна мрежа против комари обхваща гигантско легло, в което с лекота могат да се поберат четирима.
	Гопи е напреднал и Пуджа ускорява крачка, докато той не спира рязко пред една врата и тя се блъска в него, усеща нова тръпка.
	— Задната врата. Оставят я отключена през деня — шепне той и отваря тихо, а щом влизат вътре, той се обръща и я привлича до себе си.
	Пуджа чува как диво бие сърцето му. Досега е отпускала глава единствено на гърба му, докато седеше зад него на мотора, никога до гърдите. Тя вдъхва мириса на пот, лимон и моторно масло, познат, даряващ спокойствие. Силното му тяло, с набъбнали мускули я приласкава в топлия пашкул на прегръдката. Тя усеща как пламва.
	_Мястото ми не е тук._
	В този момент обаче иска да е в прегръдката точно на този мъж. Ръцете му са като домашен уют, още по-ценни сега, откакто е останала без дом.
	След малко Гопи нежно я отдръпва от себе си, стиска я за ръката и я въвежда в стаята си. Затваря вратата и се обляга на нея, поглежда я с жадни очи, блеснали от желание.
	_Мястото ти не е тук, сама в стаята на един мъж, в мрака._ Това е гласът на Шарда.
	Тя защо е тук?
	_Шарда, ти не си обичала като мен — толкова много, че да забравиш всичко друго, да обърнеш гръб на предпазливостта. Какво толкова е нередно_, пита Пуджа призрачния глас на сестра си. _Толкова ли е лошо да си с мъжа, когото обичаш? Не е ли това най-естественото на света?_
	_Не и този мъж. Той ми принадлежеше, докато ти не застана между нас_, отвръща Шарда в главата на Пуджа, но Пуджа прогонва съвестта си, която се прави на нейна сестра. _Не е вярно, не съм заставала между вас. Аз бях тук първа. Той обича мен, не теб. Мен._
	В следващия момент тя забравя всичко, освен мъжа, чиято уста докосва косата й, очите, носа, устните. Тя може единствено да чувства, не мисли, няма я досадната съвест, която й говори с гласовете на семейството й. Той я привлича по-близо и ръцете се спускат по заздравяващите рани по гърба. Тя трепва.
	— Какво има? — прошепва той. Загрижеността оцветява гласа му в мекото кремаво на облаци, прегърнали кораловия край на нощното небе.
	Обръща я и вдига чуридара и елечето. Тя го оставя, въпреки че чува как елечето се скъсва. Чува замаяната му въздишка, шокиран стон, усеща как устните му докосват всяка пресечена рана, сякаш по този начин той отчаяно се опитва да промени злото, което й е сторено, да възстанови тялото й, семейството й, да й върне живота. След това я целува по челото, толкова нежна ласка, че тя усеща как в ъгълчетата на очите й се събират сълзи.
	— Обичам те, Пуджа — мълви той и гласът му е болката на нощта, която очаква нежната светлина на утрото. Това е първата капка дъжд след месеци суша. Това е обещание и завет. Това е притежание след смазваща загуба. Това е истина.
	— И аз те обичам — прошепва тя.
	След това остава единствено Гопи и този момент е техен, единствено техен. Те се губят един в друг, докато сенките пълзят отстрани на къщата, мрежата против комари обгръща преплетените тела на двама млади любовници, на които не е писано да са заедно.
	След това чуват как кучетата лаят, чуват ръмженето на двигател, който приближава и спира рязко. Разнася се тряскане на врати, стъпки по гранитните подове, слугите припкат. Властен мъжки глас се провиква.
	— Гопи?
	Срамежливото почукване на слуга по вратата е последвано от колеблив глас.
	— Гопи, господине, вечерята е готова.
	Гопи се обръща към Пуджа и я притиска още веднъж.
	— Да говорим с баща ти, да го убедим, че сме един за друг — настоява Пуджа, гласът й е оцветен с отчаяние. След като осъзнава истината за онова, което е сторила, тя иска да си осигури одобрението на господаря.
	— Сега ли? — чертите на Гопи, меки в сумрака, разкриват обич.
	— Да.
	Той кима, очите му блестят решително.
	— Татко не трябва да разбира, че си била тук с мен, в противен случай никога няма да се съгласи да се оженим. Върни се по същия път, по който влязохме. Ще гледам никой да не те види, когато излизаш, аз ще дойда, когато почукаш и ще говорим с него заедно — шепне той до ухото й и решителният му глас, напълно убеден, й вдъхва увереност за предстоящото изпитание.

	* * *

	Пуджа минава по пътя, по който е влязла, притиска се към тъмните стени на огромната къща. Планът е да се измъкне от портата под прикритието на сенките, а след това да изчака да я пуснат и да се престори, че току-що пристига.
	Кучетата започват да вият. Както и преди, никой не им обръща внимание.
	Ману, охранителят, все още го няма и Пуджа дръзко минава през портата и тръгва по алеята. Чука на входната врата, а сърцето й блъска ожесточено в клетката на гърдите.
	— Те вечерят. — Слугата, който отваря, не иска да я пусне.
	_Къде си, Гопи? Нали обеща ти да отвориш вратата?_
	— Трябва да говоря с господаря и сина му. Очакват ме — настоява тя, след което я пускат с нежелание и я карат да чака до входната врата.
	Няма къде да седне и Пуджа пристъпва от крак на крак цели петнайсет минути, докато господарят най-сетне излиза, намръщен страшно и оглежда Пуджа с острия си поглед. Гопи е зад него, пристъпва към нея. Присъствието на любимия съвсем не я успокоява.
	_Можем да се справим, Гопи. Заедно ще го убедим._
	Все едно е на съд, мисли си тя. Сякаш двамата с Гопи ще се молят за живота си. Тя усеща, че от господаря лъха на грубост, враждебност и нетърпение.
	На Пуджа й се иска да стисне ръката на Гопи, да намери спокойствие в докосването му, но знае, че това е прекалено, ще се отрази зле.
	— Как смееш да прекъсваш вечерята ни, госпожице? — прогърмява гласът на господаря, думите му остри, гласът твърд като гранит. — И защо, за бога, си застанал до нея, Гопи?
	_Хайде, Гопи, кажи му. Кажи му колко много ме обичаш. Опиши с думи обичта, която ми показа, която усещам, че пулсира в тялото ми, във вените ми._
	Гопи се олюлява. Изглежда е изгубил гласа си, този мъж, който е способен на такава нежност, който не заслужава такъв грубиян за баща.
	— Струва ми се, че ти казах повече да не я виждаш, Гопи. А ти… — Очите на господаря са като цепки на хищник, който дебне плячката си. — Нямаш ли срам? Защо си тук?
	Ярост завладява Пуджа, притиска я, изтласква чувствата, които потъваха още откакто баща й замахна с пръчката. Как смее този човек да й говори за срам? Как смее да използва същите думи като баща й, докато й раздираше гърба. Какво прави той?
	— Тук съм — гласът й звънти високо и ясно, безстрашно, оттласква се в стените на огромното помещение и Гопи вдига очи от пода, — защото двамата със сина ти се обичаме.
	— Нима? — Господарят се подсмихва, устата му се разкривява, очите са студени, безжалостни, също като на влечуго, оголило зъби, като тигър точно преди да скочи.
	_Моля те, Гопи, помогни ми._
	Гопи обаче се е свил на мястото си и от всяка негова пора избликва страх, заразява я.
	_Защо се страхуваш толкова от баща си, Гопи? Той е просто човек, също като теб._
	В присъствието на баща си Гопи се смалява, също като автомобил, изтласкан от пътя от огромен камион.
	_Какво стана с решението ти да говориш с него, Гопи? Нали щеше да му кажеш, че ти е омръзнало да управлява живота ти, нали щеше да му кажеш, че ме обичаш, че искаш да се ожениш за мен?_
	И докато си мисли всичко това със свито сърце, Гопи я изненадва, като я поглежда с блеснали очи.
	— Татко — обръща се той към баща си.
	Господарят се обръща към сина си, гласът му опасно нисък.
	— Да не би да искаш да кажеш нещо, Гопи?
	Гопи се колебае, поглежда я веднъж паникьосан и тя вижда малкото момченце без майка, не мъжа, когото обича, след това той свежда глава, отпуска рамене и избуялият кураж угасва.
	_Той няма да ми помогне. Сама съм._
	Спомня си сцената на годежа на Шарда, как той отказа да я погледне. Трябваше да се сети още тогава. Трябваше да стои далече от него и да остави нещата каквито са.
	_Обикнала съм слабак._
	Въздухът в стаята неочаквано става прекалено тежък за дишане, белите й дробове са като затлачени.
	— Двамата с Гопи искаме да се оженим — заявява тя и сърцето й блъска като обезумял кълвач. Гопи трябваше да каже това, не тя. Гопи, чийто мирис все още е полепнал по нея, чийто вкус усеща по устните си, между бедрата. Тя не може да погледне господаря, не иска да види триумфа в очите му.
	_Къде ми е куражът?_
	Пренесъл се е на мястото, където е отпусната главата на любимия й, възможно най-ниско на гърдите. Той сякаш се опитва да изчезне, този човек, когото обича.
	_Знаех, че се страхуваш от баща си, но досега не съм предполагала, че си страхливец, Гопи. Винаги съм си мислила, че ще се застъпиш за мен, за любовта ни, когато настъпи важен момент. Но ти си страхливец._
	Защо не го е видяла досега? Когато не развали годежа си с Шарда, въпреки че не я обичаше; малодушно прие решението на баща си. Защо бе нужно толкова време, за да паднат капаците от очите й, в момент, когато бе твърде късно.
	Господарят отмята глава назад и се смее, гръмовен смях, който отеква в празното, просторно помещение.
	Гопи трепва — кукла на конци, която е провиснала и готова да започне представление по настояване на господаря.
	Пуджа не позволява на сълзите, които парят очите й, да закапят, докато доказателството за това, което е направила, мокри дъното на чуридара.
	_Наистина ли ме обичаш, Гопи, или всичко е било малодушие пред волята на баща ти и плановете, които той има?_
	Господарят се смее дълго. След това заговаря.
	— Спомням си, че каза нещо подобно в деня, когато с родителите ти се разбрахме за годежа.
	Той се привежда напред и тя усеща вонливия му дъх, усеща топлината му по лицето си. Налага си да не се отдръпне.
	— Ще ти кажа нещо, момиче. Знаеш ли защо избрах, Шарда? Защото тя е трудолюбива, образована; ще стане лекарка. А какво е твоето бъдеще? Чух, че си се провалила на изпитите. Затова ли си набелязала Гопи, единствения син на богат господар?
	— Не се интересувам от пари. Обичам Гопи.
	— Ха — избухва господарят и потрива длани.
	— Гопи? — опитва отново тя.
	Той може и да е нещастен страхливец, но преди малко се обвързаха с най-голямата близост, която може да съществува между две човешки същества, така че би могъл поне този път да я подкрепи.
	Изненадващо, но той го прави.
	— Искам да се оженя за Пуджа.
	Гласът му трепери, пресеква, когато изрича името й. Господарят се смее насила.
	— Ако го направиш, ще те обезнаследя. Да видим тогава как ще се справяш без пукната пара. Тя се е провалила на изпитите, ти не си довършил обучението си. На полето ли ще работиш? Какво ще правиш?
	Гопи отново провесва глава на гърдите. Пуджа има желание да го разтърси, докато думите, които иска той да изрече, не изпаднат от гърлото му като кашу от дърво. Не помни ли вече как се врекоха преди малко? Нали скрепиха обещанията, които си дадоха?
	— Гопи, все някак ще преживяваме. Парите не са важни. Ние се обичаме, ще намерим начин.
	Той обаче не я поглежда. Все едно я няма.
	Тя може и да не се интересува от пари, осъзнава Пуджа и неочаквано вижда Гопи ясно, след като капаците са паднали от невинните й очи. Гопи обаче се интересува. Той не може да оцелее без богатство. Не я обича безрезервно както тя него, може би никога не е изпитвал същите чувства. Играл си е с нея, въпреки мнението на баща си и сега, когато баща му го заплашва да го обезнаследи, да се отрече от него, както нейните родители се отрекоха от нея, той я оставя на произвола на съдбата й, отказва се от нея със същата лекота, с която рибар захвърля прекалено малка и ненужна риба.
	— Какво ще стане, ако някоя по-красива се появи? — попита го тя веднъж в началото на връзката им. — Ами ако срещнеш някоя по-богата? — трябваше да попита тогава.
	Задушната стая, в която смърди на предателство, я потиска.
	— Любов! — присмива се господарят. — Чух, че си „обичала“ повечето момчета в града. Май лесно раздаваш чувствата си. Знаеш ли защо избрах Шарда, най-вече, защото е _добро_ момиче. За разлика от теб. — Изпълненият му с презрение поглед обхожда Пужда и тя се чувства мръсна, недостойна.
	Всепоглъщаща ярост измества нещастието, завладяло Пуджа.
	_Проклета да съм, ако се оставя да ме тъпчеш, както тъпчеш сина си._
	— Как смееш да ми говориш така! Нямаш право.
	Господарят приближава толкова, че пръски слюнка полепват по лицето й, когато той просъсква.
	— Писна ми от семейството ти да се влачи тук и да вдига скандали. Първо сестра ти, след това ти.
	_Шарда е била тук? Кога? Защо?_
	— И да не си посмяла да ми казваш тук, в собствената ми къща, какви права имам или нямам. Ти нямаш никакви права тук, курво. Да не би да си въобразяваш, че ще допусна момиче със съмнителен морал като теб да се доближи до сина ми? Вън веднага и не се връщай повече. — Гласът му плющи като камшик.
	Тя не помръдва.
	— Ако аз съм курва, тогава синът ти е сводник.
	Господарят вдига ръка. Пуджа нито трепва, нито отстъпва.
	Най-сетне, прекалено късно, Гопи се намесва.
	— Татко, недей.
	— Удари ме, хайде. А пък аз се чудех откъде Гопи се е извъдил такъв безгръбначен. Същият е като баща си. Слабаци и двамата… да нападате беззащитни момичета.
	Лицето на господаря е разкривено в алена гримаса, ръката му е все още вдигната.
	— Сбогом, Гопи. По-добре ми е без теб. — Пуджа се обръща и си тръгва, вдигнала високо глава, докато излиза през портата, а след като завива зад ъгъла, хуква по тясната пътека, където танцуват сенки по заспалите поля и отраженията на превиващите се дървета, погъделичкани от вечерния вятър, рошат блестящите води на потока, където пеят щурци, плъзгат се змии и съскат в притъмнелия листак, а жабите клечат сред влажните шубраци.
	Нощният въздух носи аромат на жасмин и обещание за дъжд; разнася усещане за интрига, докато шепне на унесените треви, буди ги и ги кара да трептят.
	Пуджа тича, усеща солен вкус и сополи. Нейният чуридар плющи около краката, а паренето между бедрата й напомня какво е направила и какво не може да бъде поправено.


>	Куши
>	Купол, обсипан със звезди

	_Леле, мамо_, мисля си аз и оставям писмото. За пръв път, откакто се събудих в това странно легло поддържана от машини, чувствам, че нещо различно от виенето на свят, потиснатостта и нещастието ме обгръща, когато разбирам къде се намирам.
	_Това момиче, което се опълчва на господаря и разваля годежа си със сина му, преди той да успее да го каже, това е жената, която познавам. Тази жена обичам, с нея се гордея. Тази жена виждам в себе си._
	Запалват лампите в отделението и те обгръщат всичко в мек блясък с цвят на куркума. Иска ми се мама да се е върнала. Имам толкова много въпроси, които трябва да й задам. Само че да уреди пари за диализа едва ли е толкова просто като подписване на чекове…
	Питам се дали господарят и Гопи са платили за онова, което са направили. Къде са сега? Дали мама знае? Може да направя нещо, за да ги изоблича…
	_Да, бе! И как точно ще го направиш от болничното легло?_
	Въздух с мирис на вечер нахлува през прозореца. Представям си, че си мия зъбите под хлебното дърво пред къщата ни точно преди да си легна и гледам как сенките си споделят тайни под небесния купол, обсипан със звезди, докато кучетата на квартала вият в притъмняващите поля и оризът се превива в ароматния въздух на меки, шумолящи вълни.
	След това примигвам и се връщам в настоящето, попадам в дискомфорта и болката на съсипани органи и неподозирани болести.
	Когато мама се върне от банката, искам да я попитам как е възможно да позволи онзи страхливец Гопи да има такава власт над цяло семейство, толкова, че да го разбие. Как е възможно той, едно момче да застане между мама и Пуджа, сестри, които са свързани от кръвта и са били толкова близки навремето.
	Санитар тласка пред себе си очукана сребърна количка, тя дрънчи и се клатушка по коридора и за момент разкъсва тишината в отделението.
	След като годежът на мама и Гопи е бил отменен, защо тогава не са върнали Пуджа у дома?
	Да не би да се е случило нещо, което да спре събирането им, да ги раздели още повече?
	Посягам към следващото писмо.


>	Шарда — бездна
>	Панделка от клюки

	Мила мамо,
	През седмиците след като бяхме при господаря, аз се отдавам на учене. Така не ми се налага да виждам какво се случва на семейството ни. Не ми се налага да вдъхвам мълчанието, което крещи от отсъствието на Пуджа — отсъствие, което се превръща в мъчително пулсиращо присъствие.
	Напуканите стени на къщичката ни попиват болката в сърцата, стават свидетели как се разпадаме, докато поглъщат изпаренията от готвенето, миризмата на подправки, смехът и сълзите ни, триумфът и падението ни, общите ни мечти и стремежи, обичайния начин, по който минава обичайният ни живот, докато не се случва необичайното и Пуджа не е заличена от семейството.
	— След като годежът на Шарда е развален, върни Пуджа — молиш ти, мамо. — Можем да се преместим в друго село, да започнем отново.
	Татко обаче е категоричен.
	— Нима не разбираш какво направи Пуджа? Кой ще се омъжи сега за Шарда, след като господарят проклина името ни в цялото село, че и навред? Да не си продумала отново за Пуджа. За мен тя е мъртва.
	Откакто Пуджа замина, той не е говорил толкова много.
	В рядка проява на сили, силите, които Пуджа има в изобилие, ти се опълчваш на съпруга си, мамо.
	Ти, която си такава традиционалистка и толкова обичаш да повтаряш, за ужас на Пуджа: „Когато се омъжиш, съпругът ти ще бъде господ. Винаги му се подчинявай и прави каквото той иска. Тогава ще бъдете щастливи и семейството ти честито“.
	Вече не възприемам татко като господ. Ти захващаш сарито си на кръста и заявяваш.
	— Отивам да я видя.
	Татко те поглежда и нещо проблясва по сломеното лице.
	— Тя ни донесе безчестие…
	— Не — сопваш се ти, мамо. — Ти го направи. Като я удари. Като я отпрати. Като разкри нашите си работи пред цялото село.
	— Престани. Веднага престани. — Татко покрива уши с ръце и се поклаща на пети. — Няма да я виждаш и това е. — Той мълчи, след това продължава. — Говорих с Нилама…
	И двете с теб го зяпваме, мамо.
	Меката лятна вечер, небето в цвят на гранит, тъмнорозово и наситено синьо има вкус на портокал, на следобедна задъхана топлина, която преминава в тихите тонове на залеза, овкусен с кадифеното виолетово на идващата нощ.
	— Пуджа е добре. Установила се е добре. Ако я върнем… господарят няма да го позволи. Той и без това направи живота ни труден, разпространява клевети, настрои приятелите ни срещу нас…
	— Тогава да се преместим в друго село с Пуджа, да намерим мъже и на двете ни момичета — настояваш ти.
	— Ами учението на Шарда? Аз къде ще си намеря работа? Кой ще ме вземе?
	Ти пристъпваш към татко, мамо, и падаш в краката му.
	— Моля те. Искам си дъщерята.
	Все още съм сърдита на Пуджа, безкрайно сърдита, но тя ми липсва.
	Омръзна ми да ми липсва. Омръзна ми да виждам как двамата с татко страдате, отражението на ранените ви очи на онова, което можеше да бъде. Омръзна ми да шляпаме в калта, която остана след заминаването й.
	Омръзна ми да потискам чувството на вина, която изпитвам нощем, когато съм будна, а сърцето ми да тръпне от страх заради кошмара, който съм сънувала, че аз разделям семейството с един високо изречен шепот на внимателно подбраното ухо — и откривам, че всичко е истина.
	— Ще си помисля — завява сърдито татко. — Дотогава обаче, забранявам да се виждаш с Пуджа и да говориш с нея. Така само ще влошиш нещата.
	Ти кимаш, мамо, надяваш се и предпазлива радост разцъфтява по лицето ти.
	И тогава господарят се отбива.

	* * *

	Забелязваме мотора, паркиран на пътя до нивата, когато се връщаме от магазина, мамо, докато мъкнем ориз, леща и олио, вдъхваме наситения с прах въздух, смесен с нашата пот и изтощение.
	Както сме смазани, ние се споглеждаме, очите ни са свързани от пипалата на страха.
	_Сега пък какво?_
	Поглеждам мотора, блестящ като нов, и чувам думите на матроните, нанизани на панделка от клюки, подправени с интрига, натоварени със слухове, изпадат от хищническите им уста, омазани в паан, без да се интересуват кого нараняват или как: „Пуджа го прегръщаше, докато отпрашиха сред пясъчната буря на мотора му“.
	Оставям торбите, които нося, оглеждам се и вдигам най-голямото кравешко лайно, за да го размажа върху мотора.
	— Ти какво… — започваш ти, но след това се подсмихваш.
	Прихваме заедно и смехът някак се превръща в ридания и ние се подкрепяме, докато плачем заради онова, което имахме и никога няма да се върне, заради изгубеното, вдъхваме мириса на кравешки изпражнения и се задавяме със сълзите си.
	След това избърсваме очи и тръгваме по пътеката през полята към къщата, където чака господарят, крачи напред и назад. Лицето му е тъмно като кошмар, задето сме го накарали да чака, което не се случва често в привилегирования му живот.
	Аз водя, вървя бавно, отказвам да забързам, за да успокоя господаря.
	От Гопи няма и следа. Господарят е дошъл сам на мотора на Гопи.
	По-късно разбирам, че е искал да докаже нещо, да ни покаже, че най-ценната придобивка на сина му, както и всичко в това село е негово, ако реши, че го иска.
	Поглеждам безупречното кремаво мунду и си представям как кравешките изпражнения полепват по него, когато се качва на мотора, за да се прибере и това ми помага да преживея следващите няколко минути и мъчителния разговор с него.
	— На какво дължим честта? — питам.
	Не го каня да влезе. Пот е избила по плешивата му глава, обсипала е лицето му; дрехите му висят овлажнели по него. Гласът ми е спокоен, дори малко развеселен.
	— Да не би да си тук, за да се извиниш?
	Мрачното му лице почервенява.
	— Къде е баща ти? — сопва се той.
	— Защо? — питам аз с глас, студен като утринен поток.
	— Кажи му да държи изкъсо онази курва, дъщеря си. Знае ли какво е намислила?
	Не позволявам на шока, който изпитвам, да проличи, нито на болката, която нахлува като речен порой. Гласът ми е спокоен като сухото корито на пресъхнало езеро.
	— Той откъде да знае какво е намислила? Нали се отказа от нея.
	— Не знае ли баща ти, че е задължение на мъжа, който е достатъчно нещастен да му се паднат единствено дъщери, да ги държи изкъсо? Може и да я е изпратил далече от дома, може и да я е заточил в друго село, но тя дали ще се спре? Имаше наглостта да дойде при мен и да поиска ръката на сина ми! Гопи призна, че тя го е излъгала да преспи с нея, тази безсрамна курва.
	Виждам как притискаш ръка към сърцето си, мамо, и се олюляваш.
	Коричката, образувала се върху раната, нанесена от предателството на Пуджа, се обелва и кръвта потича отново червена и болезнена.
	_Как може да го направиш, Пуджа, да стовариш върху нас и този срам? Защо?_
	— Благодаря, ще съобщя на татко. — Не знам как успявам да го кажа, но гласът ми звучи спокойно.
	— Да кажеш на баща си да я държи изкъсо, въпреки че е твърде късно, след като вече е отявлена уличница. Не искам да продава курвалъка си близо до сина ми. Не мога да повярвам, че имах намерение да се сродя с това долно семейство. — Замълчава за кратко, след това продължава: — И няма да търпя нито един от вас, насекоми такива, да ме тормозите повече, разбрахте ли? Не сте добре дошли тук.
	— Селото не е твое, за да ни нареждаш.
	Той се ухилва мазно.
	— Ще видим дали е така.

	* * *

	— Да спи с него! Как е могла? Дала си е честта, също и нашата, като кошница манго. Орезилила ни е повече, отколкото си мислех, че е възможно, потопила ни е в блатото на безчестието — жалва се татко и не спира да си удря главата. — Забранявам да се споменава Пуджа. За нас тя е мъртва.
	Този път, мамо, ти си твърде съсипана, за да протестираш.


>	Радж
>	Камък в торба с ориз

	Радж поглежда майка си, тази жена, която най-сетне започва да опознава — тази жена с изпито лице и ранени очи с виненочервени ръбчета на очите и грим от сълзи. Тази жена, която му разказва историята на момиче, което той не е познавал, но с глас, който познава от времето, когато е лежал, сгушен в утробата й. Това е историята на момиче, което е било обичано и обожавано, а след това напъдено и предадено от хората, които е обичало най-много, изхвърлено от семейството със същата лекота, с която изхвърляш обелката на портокал, заличено като мръсно петно от прозореца.
	Тази жена, която е била разочарована напълно от мъжа, когото е обичала безрезервно. Нищо чудно, че се страхува да обича. Нищо чудно, че се държи настрани от всичко и всички. Нищо чудно, че е издигнала защитна стена около сърцето си.
	Боли го много, че не е имал шанс да се запознае с онова чудесно, дръзко, смело момиче, че то се е превърнало в тази студена жена, която се крие от чувствата заради онова, което са й сторили.
	— Мамо, причината да работиш толкова упорито, причината да си толкова съсредоточена… да не би да е, защото Гопи е избрал парите пред теб?
	Тя затваря очи, сякаш заличава образа на Гопи, който я отхвърля.
	— Исках да им докажа, че грешат, и Гопи, и господарят — отвръща тихо тя.
	След като вече има прозорец, през който да наблюдава момичето, което е била майка му, него го боли да види всичко, което тя е изгубила: ведрата, приятна личност, страстта й за живот, открадната от слаби хора, които е имала нещастието да обича, жалките хора, които не са приели любовта й като дар, вместо това са го изхвърлили небрежно като камък в торба с ориз, обич, която на него му е била отказана заради онова, което те са направили.
	Радж е бесен на родителите на майка си, на сестра й, на Гопи. Защо семейството й се е отказало от нея толкова бързо? Защо не са поговорили с нея, защо не са й дали шанс да обясни? Защо Гопи не се е застъпил за нея? Защо е обичала онзи никаквец?
	На Радж му се иска да разтърсва Гопи, докато не му дойде акъла, да го нарани така, както е наранил майка му.
	Той иска да пренапише историята.
	Екранът пред него с малкия самолет, който се спуска над южния бряг на Индия се размазва.
	— Скоро ще се приземим на международно летище Бенгалуру…
	Майка му стиска подлакътниците на седалката, докато капитанът съобщава каква е температурата в Бенгалуру и им пожелава приятен престой; кокалчетата й изпъкват.
	Радж се пресяга и поставя длан върху нейната. Иска го, за пръв път, откакто е малко момче и се научил да не я докосва. За пръв път, откакто се помни, тя му позволява.
	Сълзи се стичат по бузите й, оставят нови бежови следи по съсипания й грим.
	— Има толкова много начини да дадеш — обяснява тихо тя и с неудобство гали ръката му. — А този е най-важният. Благодаря ти.
	Той се усмихва и тя се усмихва неуверено.
	— Какво мислеше, докато изглеждаше толкова сериозен? — пита тя.
	— Че бих дал всичко, за да съм бил там в деня, когато си се изправила пред господаря — признава Радж. — Щях да стисна Гопи за врата и да стискам, докато не се опомни.
	Майка му се смее през сълзи и отпуска подлакътника.
	Радж остава изненадан от желанието да прегърне майка си и да я защити от суровия свят, с който се е борила сама по времето, когато не е била много по-голяма от него, усеща импулс да я защити от миналото.
	— Освен това мислех, че си направила нещо много смело, като си се изправила пред господаря. Никой не е дръзнал да му се опълчи дотогава. Той изглежда страховит. Мисля, че си била невероятна — обяснява той.
	Тя се усмихва истински този път и лицето й разцъфва красиво, заглажда бръчките на очакване от завръщането на индийска земя след почти две десетилетия.


>	Пуджа — бездна
>	Плаващи водорасли

	Тя сънува, че лети, Гопи е до нея, адреналинът кипи, вдишва наситения с вълнение въздух и се радва на свободата.
	Сънува, че седи на хълма над Домпур и двамата с Гопи обсъждат да избягат. Тя сънува, че са на брега, на любимото си скришно място сред дюните, хвърлят камъчета в морето и фантазират за недосегаеми неща, правят планове за общо бъдеще, всеки в своите представи, две фигури, очертани на залязващото слънце.
	Тя сънува, че седи на една скала край пътя срещу портата на голямата къща, обърната е с гръб към морето, вълните се надигат и разбиват, танцуват на тиха музика. След малко портата се отваря и излиза джип; тя вижда грубия профил на господаря, а до него е очертан профилът на Гопи, седнал на седалката от страната, която Пуджа вижда.
	_Погледни ме_, моли се Пуджа в продължение на минута, в която сърцето й спира и погледът на Гопи спира върху нея. Когато я познава, той се стряска и извръща очи. След това автомобилът отминава.
	Известно време Пуджа следва джипа пеша, докато най-сетне не се изгубва в мъгла от прах и пясък, който пари очите й, кара ги да сълзят. Тя се връща при портата и наднича вътре, възползва се от отсъствието на охранителя — той е в барачката зад портата и яде варен ориз и туршия от кутия.
	Вижда как кучетата опъват каишките, а до тях, изоставен, лежи моторът на Гопи, същият, който е винаги толкова лъснат, че можеш да се огледаш, сега посипан с червена прах.
	Пуджа се стряска, сърцето й блъска от загубата, обръща се, за да прегърне майка си и разбира, че мястото до нея е празно. Леля й хърка в ъгъла до огнището. Пуджа се мята от един кошмар в друг, в който е също сама.
	Буди се всяка сутрин и стомахът й се надига. Мисли, че е заради живите сънища, които сънува, в които си е у дома, сред семейството, сгушена между сестра си и майка си, докато баща й хърка на пейката над тях. Знае, че е обичана.
	Сънува как баща й грейва, когато я види.
	— Безценното ми съкровище, милото ми момиченце.
	Сънува, че уреждат нейния брак с Гопи, че Шарда не разбира какво става и е съкрушена.
	Копнее за усмивката на сестра си, за прегръдката на майка си, за опрощението на баща си. Няма известие от тях. Сякаш тя не съществува, сякаш семейството й е мъртво.
	Повръща на няколко пъти, опитва се да се освободи от тези мисли. Само че гаденето продължава.
	Престава да се храни с надеждата това да успокои стомаха й, но и това не помага. Все си казва, че ще се оправи.
	Не се оправя.
	Един ден Пуджа разбира, че не може да завърже долнището на чуридара, че й е твърде стегнато. Почти не се храни, как е възможно да дебелее? Коремът й обаче е пораснал и талията се е разширила. Тогава разбира. Тогава се връща към последния път, когато е имала цикъл.
	Винаги си е представяла как един ден ще се върне в къщата, която нарича свой дом, ще моли за милост и семейството ще я приеме, готово да й прости.
	Сега обаче знае, че връщане назад няма.

	* * *

	Същата вечер чака лелята да заспи дълбоко и се измъква от къщичката. Хуква надолу по хълма, втурва се по моста, реката блести под звездите, минава покрай старото си село, едва удържа желанието да прекоси полето и да отиде до дома, да види как любимите й хора спят.
	Сънуват ли я, както тя ги сънува? Или й е забранено да се появява дори в сънищата им?
	Пуджа хуква по хълма в съскащия мрак. Когато стига къщата до брега, където живее Гопи, е задъхана, прехвърля се през стената, ожулва си коленете, наранява глезена на обраслите с мъх тухли. Кучетата вият на умряло и сънен глас откъм слугинските помещения до кухнята им подвиква да мълчат. Те опъват каишките и искат да се доберат до Пуджа.
	Тя не им обръща внимание, върви отстрани на къщата, както един друг път, когато Гопи я държеше за ръката. Пристъпва внимателно, тихо, мракът я обгръща в плащ и си спомня какво чувстваше онзи ден, когато Гопи я прегръщаше, желанието, което целувката му събуди в нея, щастието, което изпита, че той я обича.
	Спъва се на камъните, сърцето й блъска, лепкаво зелен вкус на вина нахлува в устата й.
	Ново същество расте в нея, а няма право да е там.
	Какво е направила?
	Нощен жасмин, печена канела, кучешки лиги и уталожваща се прах придават мирис на въздуха. Ожулените колене парят, тя се притиска до стената, докато главата й не се удря в прозореца на стаята на Гопи. Тя знае, че той винаги оставя прозореца си отворен нощем. Знае толкова много за него, всичко, освен онова, което става в главата му, в сърцето му.
	Пуджа се изправя на пръсти и наднича вътре, присвива очи, за да съзре нещо в тъмната стая — мига единствено спиралата против комари. Огромната мрежа против комари, която им беше покривало в онази съдбовна нощ сега крие легналата фигура на доскорошния й любим.
	_Как е възможно да си лежиш толкова спокойно_, мисли си тя, _докато аз съм толкова неспокойна._
	Заслепява я неочакван ален спазъм от ярост. Тя вдига камъче, лъскаво, гладко и го хвърля през решетките на прозореца. То се плъзва по мрежата и тупва на пода. Тя вдига второ, след това и трето.
	Гопи се надига, потреперва и скача в леглото. Пуджа вижда тялото му през мрежата. След това той отдръпва мрежата и пристъпва към прозореца.
	Облечен е само с потник и къси панталонки и когато вижда как играят мускулите по голите рамене и любимото лице наблизо, Пуджа усеща как разбитото й сърце се изпълва с всичката любов, която изпитва към него и противно на всичко, с надежда. Може би, когато му каже новината, той ще открие изгубения си кураж, заспалото благородство и ще каже: „Ще се оженя за теб, Пуджа, по дяволите баща ми“.
	Нали затова е дошла?
	Докато го гледа как разтрива очи, за да прогони съня, тя е убедена, че и той я обича колкото и тя него; че той все още я обича, колкото и да се е съмнявала през изминалите седмици. На него просто му трябва инжекция, за да се опълчи на баща си и може би новината за бебето ще му я даде.
	Лицето му е на прозореца. Той присвива очи, когато я познава.
	— Гопи — вика го тя, моли, умолява.
	— Пуджа! Какво правиш тук? — Гласът му е паникьосан съсък. В него няма любов.
	Той опира глава на перваза; гласът му е наситен с болка.
	— Моля те, Пуджа, тръгвай си. Идеята не е добра. Тръгвай си и не се връщай. Ако той разбере…
	— Ти обичаш ли ме? — пита тя, въпреки че това не е въпросът, който иска да зададе. Той обаче се изплъзва от устните й.
	— О, Пуджа. — Гласът му е тих, от него лъха на болка. — Моля те, върви си. Това е лудост. Нямаш представа какво ще направи той, ако те открие тук. — Ужасът прогонва нежността от гласа му.
	Пуджа мислеше, докато седяха на плажа и наблюдаваха как вълните с бели гребени флиртуват с пясъка, че той обмисля планове за съвместното им бъдеще, както прави тя. Мислеше, че той я обича сляпо, чистосърдечно, както тя него.
	— Бременна съм — съобщава тя и той вирва глава. Наблюдава я и по лицето му се изписва страх. — Твое е, разбира се.
	— Нищо не мога да направя. Той никога няма да ни позволи да се оженим. Върви си. Съжалявам. Моля те, просто си върви. — Гласът му е наситен с паника, очите са кървясали. Маха й с ръце, сякаш тя е дразнеща муха, която бръмчи около лицето му.
	Пуджа иска да затвори очи и да заличи думите, да се престори, че той не ги е изричал. Тя иска да пренавие разговора и да започне отново.
	Беше дошла подготвена да забрави проявата му на страхливост пред господаря, след като я беше любил, след като й беше казал, че я обича. Само че този безгръбначен слабак е истинският Гопи, а момчето, което тя е обичала толкова време — момчето, което си представяше, че с чисто сърце ще приеме и нея, и бебето, че ще бъде част от едно прекрасно трио, ново семейство, което да замени загубата на старото, — е просто илюзия, измислена от заблуденото й сърце.
	Как е възможно всичко, което е предполагала за този мъж да е било толкова грешно? Как е възможно той да не разбира колко важно нещо казва тя? Как е възможно той да махне с ръка на този живот, който са създали заедно, да свие рамене, след като чуе думите й, сякаш са риза, която вече не му става? Той изпитва ли нещо, каквото и да било?
	Въпреки новата болка, която избликва от всяка пора и заплашва да я разкъса, тя опитва отново. Само още веднъж.
	— Не ти ли е хрумвало, че не си кукла на баща си? Че имаш собствена воля? Говоря ти за твоето дете, за бога. Не можеш ли да се защитиш, поне заради детето? — срязва го тя, след това смелостта я напуска и тя не успява да спре сълзите и се мрази заради тях, заради цялата ситуация, задето се моли. — Моля те, Гопи, бебето е твое. Какво ще правя? Какво, за бога, да правя?
	Въпреки доказателството в онзи съдбоносен ден, когато той я люби, а след това я остави да се оправя сама с гнева на господаря, тя все още се надяваше, че Гопи ще я подкрепи. Тя се беше надявала любовта му да триумфира над страха от баща му. Беше се надявала страхът му, който видя онзи ден, да е единична проява и сега, след като му обясни положението, той да направи нещо.
	Беше се надявала…
	— Нищо не мога да направя. — Той също плаче. — Не мога, Пуджа. Той ще ни убие и двамата, ако разбере. Моля те, Пуджа, просто върви. Съжалявам.
	След тези думи, Гопи, момчето, което е обичала толкова силно, единственото момче, което някога е обичала, затваря прозореца в лицето й и я изключва завинаги от живота си.
	Тя си го представя как се настанява под мрежата против комари и заспива, докато тя предпазливо обикаля около къщата, прехвърля се през стената, сподиряна от поредната виеща серенада на кучетата и тича надолу по хълма, покрай заспалото село, по моста и нагоре по хълма към колибата, която никога няма да бъде неин дом, където ляга на рогозката срещу заспалата леля, с бебето му, сгушено на сигурно място вътре в корема й.

	* * *

	На следващия ден тя сяда на любимото си място на брега, където преди цяла вечност копнееше за целувките на Гопи.
	Чайки пропискват, деца се провикват, вълните с бели гребени се разбиват гневно в скалите. Острият вятър, който се надига от морето има горчиво-сладък вкус на плаващи водорасли и отхвърлена любов.
	Всичко е същото, същевременно нищо не е същото.
	В деня на целувката сърцето й преливаше. Сега е отчаяно, смазано от случилото се, от онова, което тя е задействала.
	Какво да прави? Какво може да направи?
	_Моля те, господи, помогни ми_, моли се тя.
	Сякаш в отговор на молитвите й, тя си спомня как Чинама дойде един ден при майка й, обляна в сълзи…
	Майка й накара и двете с Шарда да си поиграят с децата на Чинама, с хлътнали кореми, с тънки крачета, в окъсани дрешки, които следяха всяко тяхно движение изпод гъсти сплъстени коси.
	Шарда търпеливо изведе децата, задаваше въпроси, казваше смешки, докато Пуджа подслушваше мама и Чинама.
	— Какво да правя? Той харчи всяка изкарана пара за пиене, прибира се и ме насилва. И без това гладуваме, как сега ще храня още едно гърло? — Чинама потри корема си.
	Мама й обясни.
	— Има една баба, която живее край Домпур. Иди при нея. Тя ще направи каквото е нужно.
	След това Пуджа приклещи Шарда, докато седеше с книгите си под една гуава.
	— Защо мама изпрати Чинама при бабата?
	Въздухът миришеше на зеленина, на нови растения и любопитство.
	— О, Пуджа… — Кучето се беше приближило и близна лицето на Шарда.
	— Моля те, кажи ми защо. — Пуджа откъсна плод гуава от дървото и захапа меката плът. — Достатъчно голяма съм — рече тя и пресече протестите на Шарда.
	И Шарда й каза.

	* * *

	Колибата на бабата е на живописно място сред избуялите смарагдови поля. На Пуджа й се струва престъпление да дойде на такова красиво място, за да извърши нещо толкова грозно.
	Бабата седи в двора под ароматен лайм и дъвче паан. Тя е жилава и много стара, има сребърна коса и сребърни очи, които блестят на сбръчкано, обветрено лице.
	Поглежда Пуджа, след това впива поглед в корема на момичето.
	— Ела тук — нарежда тя и поставя ръка върху корема й.
	— Не — заявява спокойно жената след известно време и клати старата си глава. — Прекалено късно е. Бебето се движи под ръката ми. Не мога да го направя. Ще бъде убийство.
	Пуджа кима бавно, докато осмисля думите на жената и разбира, че независимо от факта, че това е най-голямото прегрешение, което може да извърши младо, неомъжено момиче, въпреки че ще бъде презряна и отхвърлена като неомъжена майка, изпитва огромно облекчение.


>	Куши
>	Скулптура, изваяна от глина

	Светлините на отделението са приглушени и аз чета на жълтите отблясъци на нощната лампа.
	Около мен се носят различни звуци — пъшкане, стонове и мърморене, хъркане, молитви и молби. Една жена прехвърля броеница. Чува се глухото прокапване на мъчителни сълзи — измъчени роднини се предават пред страховете си, докато любимите им хора се оставят на упоения сън на хора, които вземат много лекарства.
	— Престани да четеш поне за малко, Куши. Опитай се да си починеш — настоява милата сестра, която идва да провери как съм.
	Само че аз не мога. Не искам.
	Тялото ми се оплаква в мига, в който затварям очи. Чувствам се хваната в капан. Виждам как колата ме връхлита, премазва тялото ми като скулптура, изваяна от глина; виждам как бъбреците ми се разпадат, как кръвта ми изтича и животът ме напуска.
	Когато се опитвам да почивам, страхът, който съм успяла да овладея, избуява. Ами ако това е бъдещето ми? Ами ако Пуджа не се съгласи да ми дари бъбрека си? Ами ако се съгласи и той не става? Ами ако не открият подходящ донор? Какво ще стане тогава?
	Самоувереността, която нахлу в мен, когато селяните ме посетиха, се е стопила заедно със съблазнителната дневна светлина пред прозореца.
	— Ще продължим да търсим донори, докато трябва — уверява ме лекарят, когато колебливо споделям опасенията си. — И докато чакаме донор, щом те стабилизираме, ще можеш да се прибереш у дома и да идваш тук за диализа през ден.
	Той ми се усмихна, сякаш ми връчваше специална награда.
	Аз обаче се чувствах така, сякаш потъвах по-дълбоко в тресавището на безкраен кошмар, когато осмислих думите му. Така ли ще бъде до края на живота ми? Ще бъда ли вързана за болницата? Ще бъда ли подложена на агонията да чакам подходящ донор? Този полуживот на болест и нараняване, този живот, в който съм пациентка, жертва също като момичетата, на които помагам. Склонна към инфекции, при което смъртта ще бъде по-близо, ледени пръсти ще се протягат към гръбнака ми и ще шепнат в ухото ми: „Олеле“.
	Никога не съм била добра в чакането. Аз съм много нетърпелива. Ако измисля нещо, трябва да го сторя веднага. Това е най-ужасното наказание, за което мога да се сетя. Да чакам животът ми да продължи.
	Защо? Защо съм наказана? За какъв грях?
	Колкото и банки да обиколи мама, за да иска заеми, дори след като продаде фабриката и къщата, няма начин да събере достатъчно пари за диализа за цял живот…
	Ненавиждам това положение, в което се намирам. Винаги съм била действен човек. Ненавиждам това бездействие, тази безпомощност, да наблюдавам отстрани как губя живота си. Толкова мразя хората, които ми причиниха това. Когато не чета писмата на мама, планирам отмъщение на извършителите, измислям начини да ги накарам да платят.
	Възрастна жена се тътри към леглото от общата баня, пристъпя мъчително и една от сестрите й помага.
	Винаги съм мислила, че животът е предопределен за велики дела. Започна се с Бомихали и аз знам, че съм родена, за да променя света. За да оставя вълни след себе си. Да подобря живота на хората.
	Мястото ми не е тук, да вдъхвам киселия вкус на смърт и разложение, които са полепнали по жълтите стени на тази стая също като гущери, които пълзят между пукнатините на замазката на тавана и търсят мухи.
	Откакто се помня, мечтата ми беше да стана адвокат, който се бори за справедливост за онеправданите, а след това да стана един от малкото некорумпирани политици в Индия.
	Никога не съм си представяла това… да съм прикована към леглото и да чакам за бъбрек, за парче месо, което ще ми даде нова устойчивост на тялото. Чакам жена, която не познавам — жената, която е откраднала любимия на мама, жената, която е погубила мама, — чакам я да дойде. Чакам да видя дали ще се съгласи да стане донор и моя спасителка (стига бъбрекът й да е съвместим).
	Обръщам писмото на мама и го прибавям към купчината, която вече съм прочела и откривам, че и това има постскриптум, добавен с различно мастило.
C>
	Дълго време, мамо, обвинявах Пуджа за всичко, което се случи. Мислех, че ако тя беше спазвала приличие, ако беше държала на репутацията си, ако беше обърнала внимание на нашите предупреждения, нито едно от тези неща нямаше да се случи. Част от мен бе на мнение, че тя заслужаваше боя и да бъде изхвърлена от семейството. Затова не направих нищо.
	За това съжалявам най-много: понякога се питам какво ли щеше да стане, ако бях молила татко да върне Пуджа, дали той щеше да го направи? Дали не защитаваше мен, защото аз бях онеправданата? Ти искаше да помоля татко да върне Пуджа, знам, както ти самата направи. Ти не спираше да пускаш намеци, а аз нарочно ги пренебрегвах.
	Ревност и болка — те ме съсипаха. Те съсипаха всички ни.
	Куши ми отвори очите за истината. Куши, която е най-доброто от мен и Пуджа, мамо. Тя има силна воля, също като Пуджа, но също така има разумна глава на младите си рамене. Тя мисли, преди да действа, за разлика от Пуджа, която се втурва напред към приключението. Това беше причината за падението й, сега вече ми е ясно.
	Каквото и да правеше Пуджа, тя му се отдаваше с цялото си сърце. Куши е същата, но с една малка, жизненоважна разлика. Преди Куши да пробва нещо, тя отстъпва крачка назад, обмисля за и против и едва тогава действа.
	Когато Куши прави нещо, с което се гордея, аз искам да го споделя с Пуджа. Онзи ден, когато Куши ми каза, че жените са забележителни по свой начин, че нямат нужда от мъже, които да подчертават успеха им (няма начин да си спомня за какво говорехме и как стигнахме до това), се замислих за Пуджа, как тя въздишаше и мърмореше, защото ти сервираше първо на татко, даваше му най-хубавите парчета риба, а за нас оставаха другите, с костите.
	— Защо татко спи на единствената пейка, а ние трябва да се свиваме на пода? Само защото е мъж ли? Къде е справедливостта? — питаше тя, а ти клатеше глава, защото приемаше това за противоречие.
	Винаги съм съжалявала, че не можах да родя братче или сестриче на Куши. Пробвахме. Но не ми е било писано…
	Връзката между братя и сестри е нещо специално. Въпреки че двете с Пуджа не сме си говорили от години, сега разбирам каква е връзката между нас, връзка, която ни свързва дори през разстоянието, което ни разделя. Винаги я е имало, дори в онова ужасно време, когато отидох при баща ми да му разкажа какво е направила, и когато той я наби, а аз бях толкова ядосана, че не изпитах никакво състрадание, бях прекалено шокирана, за да се намеся, прекалено потопена в собственото си нещастие, за да разбера, че наблюдавам как семейството ни се разпада също като пръчката, с която я налагаше татко.
	Тя ми липсва толкова много, мамо, всеки ден.
	Докато Куши расте и аз запомням всичко, което тя говори и прави, разбирам, че Пуджа е единствената, която споделя спомените ми за общото ни детство. Тя ги е преживяла с мен.
	Написах ти това писмо, когато Куши беше още дете, когато спомените за случилото се бяха все още болезнени. Сега тя е почти на осемнайсет и лежи неподвижно, а аз чета писмото, чакам да се събуди и Пуджа да пристигне.
C$
	Спирам, защото усещам, че ръцете ми треперят. Мама е добавила това съвсем скоро, може би днес сутринта, докато ме е чакала да дойда в съзнание…
	Отново свеждам очи към думите й.
C>
	Докато чета, мамо, разбирам, че омразата я няма, няма го и гнева, и чувството за вина.
	Сега остават единствено съжаленията за всичко, което сме изгубили, за пропуснатото време. И надежда. Надеждата, че ще видя отново Пуджа, ще позная в жената, в която се е превърнала, сестрата, която познавах и обичах, че ще можем да загърбим годините на раздяла и болка и ще си върнем обичта, която сме изпитвали навремето. Вярвам, че всичко ще бъде наред.
C$
	Мигам. _Ще бъде ли наред, мамо_, искам да попитам моята майка, която съм сигурна, че вече се връща при мен. _Ще бъде ли наред?_
	Знам, че в писмото тя говори за връзката със сестра си. Ами ако Пуджа все още е сърдита заради случилото се в миналото и не се съгласи да ми даде бъбрек? Какво ще стане тогава?
	Ами ако Пуджа идва единствено, за да злорадства? За да ликува?
	Не, мисля, че не е това…
	Моята майка е толкова мила, не може сестра й да е по-различна. Само че мама не е била мила, когато е ставало въпрос за сестра й. Защо Пуджа да бъде мила? Какъв стимул има?
	В частта от коридора, която се вижда от леглото ми, забелязвам жена, която мие пода. Защо, за бога, чисти, след като все още се стичат хора, просто не разбирам. Заради мокрия под като нищо може да стане беля. А и някога мокрите плочки сега са станали мръсно червени от стотици крака на болни и натопеният в дезинфекционен разтвор парцал, който се влачи отгоре-отгоре по пода, няма да свърши голяма работа, мисля си аз.
	Пред прозореца на този затвор, денят гасне. Представям си как здрачът пристигна на крилете на хладен ветрец с аромат на кашу, розовият грейпфрут на залязващото слънце обгражда с внимание грациозните черни криле — птици летят към дома, за да се приберат — силуетите им се очертават на разноцветното небе.


>	Шарда — бездна
>	Обгорял пръст на крака със счупен нокът

	Мила мамо,
	Не искам дори да мисля за онова ужасно време, но няма как. Няма друг начин.
	Случи се. И промени всичко. Остави след себе си всичко обгоряло и разранено, посиняло и дълбоко засегнато. Като се връщам назад, ми се иска да бяхме напуснали селото и да се бяхме преместили далече, заедно с Пуджа, още в деня, в който дойде господарят. Иска ми се с цялото сърце, всеки ден оттогава.
	Само че не го направихме.

	* * *

	Започна с глада. Нямаше много дъжд вече две години, не беше достатъчен за хора, които живеят от земеделие, така че напрежението се напуква, също като земята — сухи гърла жадуват за дъжд, за вода.
	Фермерите обикалят храма на колене, раздават ладу и мляко, които не могат да си позволят и са готови да дадат какво ли не за една глътка, която да омекоти пресъхналите им гърла, готови са да дадат на богинята всичко, стига тя да им изпрати дъжд.
	Но всяка сутрин небето е толкова наситено синьо, че очите те заболяват; облаците са леки, пухкави, пъргави като агнета, не са мрачно навъсени, не носят дъжд, уморени са да разнасят своя товар от дъжд.
	Слънцето е безжалостно, ослепително жълто; зелената трева сега е с цвета на копи сено, кладенците са изсъхнали като кравешки лайна. Земята е напукана, хората озверели, животът на мнозина е съсипан. Децата измират, защото пият мръсна утайка изгребана от дъното на сухото езеро. Земята се пука, както и връзките между хората. Опасно време. В това време може да избухне война от най-малкия слух, от погрешно казана дума, от един поглед накриво.
	Татко се приготвя за преместването на къщата, така е от месеци. Говори с фермери от други села, търси работа. Само че работа няма. Сушата се е погрижила.
	Колкото повече време отнема на татко да организира местенето ни, толкова по-облекчена си ти, мамо, както и аз.
	Може и да ме боли, може и да съм сърдита, но аз се въздържам от тази последна крачка, с която напълно ще се откъснем от Пуджа и ще оставим къщата, в която пазим спомени. Понякога си мисля, че татко отлага местенето поради някаква причина.
	И тогава, един ден, той идва, за да ни съобщи, че е намерил работа като зидар в едно село от другата страна на Домпур. Ще се преместим след седмица.
	Ти изглеждаш съкрушена, мамо. Сенки с цвят на грозде опасват очите ти, докато премисляш новината.
	— Моля те — умоляваш го ти. — Не можем да заминем, без да й кажем. Моля те. Искам да я видя само веднъж, преди да заминем.
	И за огромна изненада на всички, включително и негова, татко се съгласява.
	Решаваме да отидем да видим Пуджа вдругиден, за да имаш време да приготвиш любимите й вкуснотии, мамо. Надяваш се, щом татко види Пуджа и поговори с нея, да не може да я изостави. Ти се надяваш срещата с любимата дъщеря, която навремето бе всичко за него, да убеди татко да я вземе с нас.
	Преди да се възползваме от неочакваното съгласие на татко, преди да успееш да събереш разкъсаното ни семейство, светът ни се променя, необратимо, завинаги…

	* * *

	Започва, както винаги става с тези неща, на пазара във вторник сутринта, денят, след като татко се съгласява всички да отидем да видим Пуджа, в деня, преди да се срещнем с нея. Случилото се напаснах по-късно, от различни разпокъсани разкази.
	Пазарът се намира на малко равно място точно до магистралата и е винаги обвит в прасковена прах, която вдигат автобусите на път към големите градове, които спират понякога (за да донесат печалба на селяните), когато кондукторът или шофьорът, или някой от пътниците трябва да слезе, за да пишка или да яде. Заради местоположението му винаги има надежда някои от богатите хора от градовете да си купят нещо от продукцията, която селяните отглеждат, но не могат да си позволят да ядат.
	Сега тези потенциални клиенти хвърлят поглед на увехналите зеленчуци и на вмирисаното месо, покрито с пласт мухи и се качват в автобусите, без да купят нищо. С всяка пропусната продажба гладът и смъртта надвисват застрашително над селяните и техните семейства.
	В единия край на пазара има месар мюсюлманин, който продава телешко, но не и свинско, разбира се. В тези трудни времена сергията му е почти празна, само с няколко неугледни къса от хърбави животни.
	Никой не знае как точно става, но парче телешко от свещена крава се озовава на сергията на продавача на лук, индус и в следващия миг се надига врява. Селяните, хинду, мюсюлмани, християни, висши и нисши касти, които са живели заедно и в хармония години наред, сега се изправят едни срещу други. Викове разкъсват въздуха, пращи напрежение. Хвърлят се обвинения; Аллах, Исус, Вишну и Брахма са призовани и обругани.
	И тогава… драсва се клечка кибрит и в момент на лудост, в който никой не мисли, продавачът на лук подпалва месото и пазарът пламва за минути.
	Аз съм в манастира в Домпур, мамо, заедно с повечето младежи и деца от Нандихали. За да ни разсеят от страданията и сухите горящи гърла, монахините са организирали забавен ден, успели са да осигурят отнякъде варел вода на нечувана цена.
	Тъкмо възможността за чиста вода, след като дни наред сме пили калната тиня извадена от дъното на кладенеца, която колкото и да преваряваш, мамо, все още има вкус на пръст и ме оставя по-жадна откогато и да било, ме накара да тръгна за манастира, въпреки че сме хиндуисти.
	Въпреки че повечето от нас не са християни, ние, младежите от Нандихали, се присъединяваме към монахините, които пеят химни, благодарим на Христос за нашата благословия, за нашите напоени гърла в благодарен хор. Пляскаме с ръце, докато се наслаждаваме на спомена за сладкия нектар, наречен прясна вода, когато опърпан мъж се втурва в стаята и разнася мирис на дим. Пада в краката на монахините и ги моли да дойдат незабавно, да помогнат на ранените на пазара Нандихали.
	— Има пожар — казва той и ридания превръщат думите в приглушени хрипове. — Всичко е съсипано. Измряха хора.
	Още преди да осъзная казаното, аз скачам, хуквам в мига, в който чувам „Нандихали“. Краката ми летят, въпреки че съм ниска и набита. Летят така, както когато получих резултатите от тестовете.
	_Моля те, господи_, моля се аз на онзи бог, който ме чуе, на всички богове, _нека родителите ми да са добре._
	Докато отчаяно изпращам молитви към небесата, не храня голяма надежда. Ако боговете не бяха чули молбите на цяло село и не бяха изпратили дъжд, защо им е да чуят мен, една от многото вярващи?
	Оранжева жега, зловеща, надигнала се на буреносен облак от задушливо тъмносиньо ме блъска. Напълно различна е от тежката, изгаряща горещина, която жадува за дъжд, на която бяхме подложени. Очите ми парят, не мога да дишам, докато тичам през дима, който нахлува в дробовете ми. А когато очите ми свикват с тъмния смог, аз се заковавам шокирано на място.
	Вече няма пазар. Има единствено извиващи се балони наситено син дим, сред който се мятат езици рубинени пламъци, които неколцина мъже се опитват отчаяно да угасят, загубена битка, тъй като няма вода. Мястото, на което беше нашата сергия, където съм прекарала толкова много щастливи дни, е сравнено със земята, останали са единствено въглени.
	Къде сте вие с татко?
	Стискам дрехата на един мъж, който тича покрай мен.
	— Кажи, моля те, къде откараха хората?
	Той кима наляво, където беше магистралата и аз виждам телата, положени в кошмарна, безкрайно дълга редица. Приближавам, въпреки че краката не ме държат.
	_Моля те, господи, много те моля._
	Не искам да поглеждам. Не искам да видя нищо познато. Поне дотогава мога да се скрия зад колебливата надежда.
	Не мога обаче да погледна. Ами ако вие с татко сте сложени там по грешка, ако имате нужда от мен и аз не съм проверила…
	Поемам си колебливо дъх. Някои от телата са овъглени до неузнаваемост. Съселяните ми, все хора, които познавам по име, всеки с приумици, пороци, сега неразпознаваем, уникалните им черти, недостатъци, страсти, всичко е заличено с един замах на смъртта. А след това…
	_Не!_
	Не искам да виждам това, не и тук. Искам да избягам, да се върна там, откъдето дойдох, въпреки това се привеждам напред и подсъзнанието ми разбира онова, което не искам да призная.
	Големият пръст на крака на татко, със счупения нокът, изметнал се, когато падна от кокосовото дърво. Така и не се оправи, защото не можеше да си позволи да отиде на лекар. Следвам крака нагоре, стигам до лицето и сърцето ми натежава от ужас от онова, което не искам да призная.
	Опитвам се да внуша на гърдите му да дишат. _Моля те, татко, дишай. Моля те._
	Но той не помръдва. Не помръдва.
	Той ме носеше на раменете си в онези сутрини, когато отивахме да посрещаме лодките, и аз отпусках буза на главата му, усещах мириса на кокосово масло и немита коса, прегръщах го здраво през врата, докато той не се обадеше.
	— Виж, Шарда, пристигнахме.
	Тогава приклякваше внимателно и аз слизах по гърба му и скачах, краката ми потъваха в мекия пясък.
	— Татко — шепна, — върни се, върни се при мен. — Прегръщам тялото му, все още топло, все още гори.
	Нечии ръце ме сграбчват.
	— Дръпни се, момиче.
	Къде си, мамо?
	Не искам да намеря и теб тук. Очите ми пълзят по редицата тела, хиндуисти, мюсюлмани, християни, обединени в смъртта. Погледът ми трепва, когато попадне на нещо грозно, но аз не успявам да извърна очи, те се връщат с усилие и спират отново на счупения нокът.
	_Моля те, господи, сигурно съм разбрала грешно. Много те моля._
	Боря се с ръцете, които ме стискат, с мириса на сажди и сготвена плът, но няма да се откажа. Опитвам се да запуша уши за писъците на роднини, вой, който се изтръгва от мен, макар да не забелязвам. Иска ми се да блокирам сърцето си за истината на онова, което току-що видях.
	Ти не си сред телата, мамо. Поне аз не мога да разпозная части от теб. Потрепервам при тази мисъл.
	_Моля те, господи_, моля се аз, въпреки че господ не е уважил нито една моя молба. Нито една. _Ти изобщо съществуваш ли, господи? Ако е така, как е възможно да позволиш това? Кажи как?_
	— Откараха някои от ранените в клиниката в Домпур — подхвърля някой.
	И аз се моля отново, макар да съм се съмнявала в господ допреди малко. Моля се да си сред ранените, мамо, а не сред телата, които продължават да вадят от пожара.
	_Пуджа_.
	Пуджа трябва да научи и аз трябва да й кажа. Първо обаче трябва да намеря теб. Започвам да те търся, мамо, и се изгубвам сред лутащите се хора. И монахини, и младежи — всички с разкривени от шок лица, са се събрали сред пустошта, която беше процъфтяващ пазар, пазител на толкова много щастливи спомени.
	В този момент се чува висок стон, демоничен плисък, светкавица и небето се взривява, а дъждът, за който копнеехме, се излива върху жежката земя. Той гаси пламъците, които неколцината оцелели отчаяно се опитват да потушат и мокри мъртвите, тези мъже, които копнееха за дъжд, но вече не могат да го почувстват — последният им ритуал с огън и вода.
	Хората, които са все още живи, обръщат лица към небето, отварят пресъхнали уста и жадно ловят попилите сажди капки, въпреки че изглежда светотатство да пият, докато любимите им хора не могат, но жаждата надделява.

	* * *

	Намирам те на една рогозка в коридор на клиниката в Домпур, която изнемогва под неочакваната тежест на този нечуван поток от спешни случаи.
	Не мога да те позная. Тялото ти е покрито с отворени рани, докато чакаш да ти окажат помощ. Плътта ти се отделя при допир, пулсира, боли. Важното е, че си жива.
	Очите ти се озаряват, когато ме виждаш. Успяваш да увиеш подпухналите, гноясали пръсти около ръката ми, въпреки че сигурно е истинска агония.
	— Баща ти… — Очите ти текат и ме умоляват да те излъжа. Свеждам поглед към покритите си с мехури и сажди крака и виждам обгорял пръст със счупен нокът.
	— Не — прошепваш ти.
	Събирам кураж, за да те погледна. Очите ти са затворени и измъчени сълзи се изплъзват изпод затворените клепачи.
	— Бях на петнайсет, когато се омъжих за него. Бяхме женени двайсет и осем години. Той беше добър човек.
	Тогава те прегръщам, доколкото е възможно внимателно, горещото ти тяло пулсира, докато плачем за човека, когато сме обичали. Споменът за татко оцветява пространството между нас и ни оставя без думи.
	— Пуджа — прошепваш най-сетне ти и повдигаш въпроса за другия човек, който липсва от семейния гоблен. Гласът ти е колеблив, дъхът излиза на хрипове. — Моля те. Намери я. Кажи й. Върни я у дома. — Опитваш се да ми стиснеш ръката, дланта ти е твърде топла.
	Кимам, неспособна да заговоря, гърлото ми е задръстено от болка, мъка и загуба.
	— Обещай ми — настояваш ти, — че каквото и да се случи, ще се грижиш за сестра си.
	— Мамо, моля те, не говори така. Нищо няма да ти се случи… — Сълзи парят очите ми.
	Въздишката ти се изтръгва от гърдите.
	— Слушай, Шарда. Трябва да си готова. Аз не мога… Няма да издържа още дълго. Усещам, че отслабвам.
	Оставям се на риданията, които се надигат в гърдите ми, моля сълзите да измият паниката и сивото присъствие на смъртта, която усещам, че приближава и чувам в затрудненото ти дишане.
	Не мога да си представя света си без теб. Не искам. Ще се грижа за теб винаги. Ще промивам раните ти, ще те гушкам като безценно съкровище, ако останеш с мен завинаги.
	— Обещай ми да намериш Пуджа, да се грижите една за друга, да се цените. Забрави случилото се, Шарда. Моля те. Имате само една друга на този свят, кръвта ви свързва.
	— Мамо — успявам да заговоря между риданията. — Имаме и теб. Защо говориш така?
	— Има възел в палу на сватбеното ми сари, където са накитите ми и едно колие. Продай златото. Тогава двете с Пуджа можете да отидете в друго село, дори да останете при Нилама, ако тя позволи, докато си довършиш образованието. — Ти се насилваш да говориш. — Знам, че все някак ще успееш да свържеш двата края, Шарда, имам ти вяра. — Очите ти са меки, пълни с толкова обич, че боли. Боли толкова много. Как е възможно да ме гледаш по този начин и да казваш тези неща.
	Изтръпналото ми сърце кърви, когато вижда, че продължаваш да се грижиш за нас, дори когато умираш, мамо. Не мога да го понеса.
	— Ние, баща ти и аз… — Очите ти блестят и сребърни сълзи избликват изпод подпухналите клепачи.
	Дъхът ти по-неравен ли става? Аз ли си въобразявам?
	— Мислехме, че ще ви омъжим и двете, че ще играем с внуците си, ще се грижим за тях, ще помагаме да ги отгледате. Но… нищо. — Лицето ти се сгърчва от усилието да говориш, дъхът ти излиза със затруднение.
	Всички тези приказки за смърт изглежда са предизвикали това. Ти угасваш пред очите ми. Сякаш си се предала.
	— Моля те, мамо. Остани с мен.
	Притискам те, опитвам се да инжектирам нуждата си в душата ти, да вдъхна живот в изтощеното ти тяло.
	— Двамата с баща ти трябваше да осигурим браковете ви с Пуджа — въздишаш ти, на предела на силите. — Моля те, грижи се за Пуджа, гледай да се уреди добре. Ти също. Обещай ми. — Горещите ти пръсти ме стискат. Очите умоляват.
	— Обещавам — гласът ми е каша от изречени между риданията думи.
	И ето че ти затваряш очи и ме оставяш, мамо, сякаш си се държала за този преходен живот достатъчно дълго, колкото да чуеш, че обещавам да се грижа за Пуджа и ще направя най-доброто за нея.
	Имаш вид на заспала. Израненото ти лице е спокойно.
	Но теб вече те няма, оставяш ме сама в този претъпкан коридор, пълен със страх, болка и опушен мирис на смърт.


>	Радж
>	Прегръдка от горещ извор

	Индия.
	Той очакваше високи температури, как иначе. Не бе очаквал обаче физическото въздействие на топлината. Тя го порази със зноен, влажен шамар, когато слязоха на летище Баджпе след кошмарно пътуване в малък самолет, за който той се страхуваше, че няма да издържи неговата тежест, камо ли тази на останалите пътници и багажа им. Седна до прозореца, а когато започнаха спускането към Баджпе и той забеляза вълнообразните смарагдови хълмове и проблясъци на намигащи, сребърни реки, пълзящи между долини, които се изпречваха на пътя им, затвори очи и започна да се моли. Молеше се на бог, който и да е бог, _все някой_ бог, който да го върне жив и здрав у дома.
	_Искам да видя отново Ели, моля те, господи._
	Когато най-сетне спряха рязко — _благодаря ти, господи_, — той се обърна към майка си и й се усмихна широко. Тя стискаше подлакътниците така, сякаш бяха нейното спасение.
	— Кацнахме, мамо. Можем да слизаме — каза той, без да крие облекчението, което придаваше криле на гласа му.
	— Не знам дали мога да го направя — прошепна тя.
	— Тогава не го прави — отвърна той и си помисли: „Не можа ли да помислиш, преди да тръгнем?“.
	— Искам да ги видя. Само че… как ще се изправя пред тях. Какво ще им кажа?
	— Истината. Че всичко е по тяхна вина. Задето са те изхвърлили, задето са те прогонили и задето са те отблъснали.
	Майка му го погледна с усмивка, неуверена, но целеустремена.
	— Извинявай за всичко, Радж. Знам, че бях кофти родител, че се провалих пред теб, че те разочаровах безкрайно много…
	— Мамо…
	— Осигурявах ти всякакви материални неща — каза тихо тя, — и глупашки се убеждавах, че е достатъчно. Не ти дадох обаче онова, което бе наистина важно. Не ти дадох себе си.
	— Аз…
	— А ти си до мен, толкова благороден, толкова всеотдаен — бе казала тя. — Не знам какво щях да правя без теб. Благодаря ти, че ми прости за грешките. Задето ме приемаш с всичките ми недостатъци.
	— И аз ти благодаря за същото, мамо — отвърна той.
	Тя се усмихна отново. След това си пое дълбоко дъх, стана и тръгна по тясната пътека на миниатюрния самолет.
	— Да видим сега как ще намерим такси и след това ще ти доразкажа.

	* * *

	Ето че той се опитва да си намери място на хлътналата седалка на разбитото такси, което майка му избра случайно сред тълпата таксиметрови шофьори, които им се нахвърлиха като патиците върху трохите хляб, които бавачката му даваше, когато беше малък.
	Той не е готов за ужасния шум, който го връхлита в тази страна, за тълпите, за хаоса. Не е подготвен и за миризмите, които са като нещо живо, което се загнездва в теб. Пикантният аромат на подправки се смесва с разлагащата се воня на открити отходни канали и смрад на топлина и пот, на пръст и прах, от която се вдигат кайсиеви облаци.
	Той не е подготвен нито за цвета, нито за наситеността от калта с цвят на шафран и калейдоскопа от сарита, закачени по кичозни навеси пред магазини под изпепеляващото слънце. Количките на уличните търговци гордо предлагат планини от подправки: жълта куркума и червено чили, зелен кориандър и кафява гарам масала или купове храна: алено пържено пиле и купчини ориз изпъстрен с розово, ярки туби с жълт сироп и лъскави топки в цвят охра.
	Не е подготвен и за потресаващата бедност, която е на всяка крачка, неразделна част от живота. Хора готвят, ядат, облекчават се, обличат се, къпят се, уринират и живеят живота си отстрани на пътя: в ровове; заврели са се под плющящ брезент, захванат с пръчки и окичен със сарита; в бараки, които изглежда са направени от кал и покрити с трева или дори в циментови тръби!
	Голи деца се шмугват из трафика, вдигат трохи от прахта и ги тъпчат в устата си. Майки в опърпани сарита молят за подаяния с деца с хлътнали кореми, увиснали на гърдите. Скитници са се изтегнали край пътя, измършавелите им тела са покрити с открити язви, по които са накацали мухи, хлътналите им очи молят.
	_Какво би казала Ели за всичко това? Ели…_ как му се иска тя да беше тук, да опознае тази невероятна страна с него.
	_Тази страна те сграбчва за гърлото_, мисли си той и вдишва мириса на изгорял портокал в жестоката жега. _Оставя те без дъх. Иска ти се да започнеш да виеш и никога да не спреш._
	Той си спомня как крещеше на майка си, задето работи и изкарва прехраната им, как нагло твърдеше в деня преди заминаването им, че може да живее и без пари. Сега, след като видя това, той разбира защо тя го удари. Мисли си за огромната им къща, за ексбокса и плейстейшъна, за стаята си, която може да побере три от къщите, които видя, за гардероба, който пък може да побере поне една, пълен с маркови дрехи, повечето от които дори не носи.
	Залива го срам, горчив като неприемлива истина.
	_Колко глезен съм бил. Колко много неща съм приемал за даденост. Самосъжалявах се, задето се чувствах необичан, докато тук има хора, които гинат от глад, борят се за живот. Какво ли не биха дали тези хора, за да са на мое място?_

	* * *

	Гласът на майка му е тих.
	— Коремът ми определено беше наедрял. Талията ми се беше разширила. Тогава се появи първото подозрение. Пресметнах кога за последен път съм била в цикъл…
	Когато осъзнава какво казва майка му, Радж се изтръгва от мислите, отдръпва се от света навън, от който го делят посивелите от мръсотия, пръски паан и слюнка прозорци на разнебитеното возило. Предното стъкло е също оплескано и мръсно кафяво. Не може да си обясни как шофьорът вижда през него.
	Неомъжена майка не е голяма работа във Великобритания, но е _много_ голяма работа в Индия от времето, когато майка му е била млада, сигурно и сега, мисли си той.
	Таксито се разклаща и подскача през поредната дупка на пътя и е последвано от истински хаос от клаксони и писък на набити спирачки. Шофьорът на препълнен до пръсване автобус кара прекалено близо до тях, показва глава през един от прозорците (просто зейнала дупка на ръждясалото шаси) и им изкрещява, след това автобусът извива и почти избутва таксито от тесния, покрит с дупки път.
	— Моля ви. Внимавайте — надига глас майка му.
	Хората се изсипват от двете дупки, които минават за врати, една отпред, една отзад на допотопния автобус, държат се само с една ръка, краката им едва са стъпили на стъпенките, дрехите им се издуват на вятъра.
	Радж поглежда майка си и извива вежди, а тя му отправя кратка усмивка, преди да поднови разказа си. Автобусът спира с пищене на измъчени спирачки и добавя още пътници към вече съществуващата какофония и шофьорът им използва момента, за да даде газ напред.
	Радж слуша невероятната история на майка си, как е отишла при бабата и колко облекчена е била, когато старата й е отказала.
	Макар да не беше подготвен за онова, което виждаше около себе си в тази необичайно позната страна, той е още по-малко подготвен да научи, че майка му е била бременна и тази бременност не е била прекъсната…
	_Мамо! Задържа ли бебето? Аз ли бях? Затова ли ти е толкова трудно да ме обичаш, защото съм продукт на такава мъка, защото съм се появил в толкова трудно време от живота ти? Затова ли ми се ядоса толкова много, когато ти казах, че мога да живея и без пари, защото си направила всичко по силите си, за да ми осигуриш по-добър живот от онзи, с който съм започнал_, иска да попита той, но не може да намери думите.
	Майка му седи свита, сякаш това че е в Индия й причинява болка. Или може би, защото извиква спомените? Защото му казва истината за раждането му.
	— Искам да убия Гопи — заявява той. — Искам да го пипна за гушата и да стисна. Била си много смела, мамо, да направиш всичко това сама. Кажи ми отново, защо се връщаш?
	— А?
	— Защо правиш онова, което иска сестра ти, защо преобърна живота ни, за да дойдеш да посетиш нея и дъщеря й, след като тя не ти е помогнала нито веднъж, не ти е простила за обидата, която според нея си й нанесла, и не е дошла, за да те прибере у дома?
	— Тази работа продължи прекалено дълго, Радж. Не можем непрекъснато да мислим за болката. Къде ще ни отведе всичко това? — Майка му потрива очите си с уморена ръка. — Освен това…
	— Какво?
	— Има и още… — Майка му замълчава.
	Той изпитва същия проблем; не може да зададе въпроса, който е на езика му, който е завладял мислите му. Да не би да е живял в лъжа?
	Той изпитва по-топли чувства към майка си, изпитва страхопочитание към силното момиче, което е била, и към силната жена, в която се е превърнала, оставя решително миналото зад нея, отглежда го почти съвсем сама, успява в бизнеса, противно на всички очаквания. Ако обаче той е бебето, за което тя говори и го е лъгала за това… Как ще я погледне отново в очите?
	— Искам да знам, запази ли бебето? — успява да попита той, без да зададе истинския въпрос за онова, което го вълнува, а и не иска да прибързва със заключенията и да обвинява майка си още отсега, решава да й даде шанс да обясни.
	И тя обяснява.


>	Пуджа — бездна
>	Кратуни на жълти резки

	Пуджа простира дрехите на въжето от кокосовото дърво до тамаринда, когато чува новината.
	Слънцето пари, не се отдръпва от жадната за влага опечена земя, мусоните с нищо не показват, че са чули молитвите, които редят отчаяните фермери. Всеки ден слънцето изгрява в ясното небе, безупречното синьо на чистата съвест и изпълнените с надежда сърца на селяните се свиват. Притиснати от умора, те отиват отново в храма с дарове, които увяхват бързо под безжалостното златно слънце.
	Когато Пуджа спира, за да избърше потта от мокрото си лице, тя забелязва приятелката на леля си, Гангама, да се влачи по хълма, живата крачка крие възрастта й, бързите стъпки ситнят по обсипаната с камъчета пътека.
	Къщата на Нилама се намира най-горе на хълма в покрайнините на това ново село, в което Пуджа бе прокудена. Хълмът от червена кал, осеяна на места с кафяви скали и зелен мъх, прилича на гигантски юмрук; прораслата с бурени, разронена тухлена стена е кокалче на гигант; къщичката на Нилама — квадратна скала щръкнала отвътре — пръстът на гиганта.
	Съседи няма. Пуджа предполага, че тъкмо затова баща й я е изпратил тук, далече от любопитните очи и клюките, само с една възрастна жена, крава и няколко кокошки за компания.
	Мястото отблъсква и посетителите. Пуджа се пита защо е дошла Гангама и какви са новините, които не могат да чакат. В продължение на една изпълнена с надежда трепетна минута, тя си мисли: _Може би идва с предложение за примирие от татко, мама и Шарда_.
	Мисълта се задържа, след това Пуджа я прогонва. Защо ще искат да я видят сега, след толкова време? Тя не си позволява удоволствието на надеждата, за да бъде разочарована след това, и болката, която е успяла да потисне, да избуи отново.
	— Тази къща бе чудесна за съпруга ми, който обичаше природата и самотата — обясни Нилама, когато Пуджа пристигна. — Откакто почина, все си мисля да се преместя по-близо до селото, но така и не ми стигат сили или желание да го сторя. А и на това място има толкова много спомени. Тук усещам присъствието му. Ако се преместя, може и да не го почувствам отново до себе си.
	_Браво_, помисли си Пуджа, _това е моят късмет, да ме затворят с една луда, която живее с призраци._
	Истината бе, че тя обикна Нилама. Възрастната жена я е оставила на мира, дава й свобода. Тя е тиха, никога не се натрапва, истинско облекчение след нахалното вмешателство на матроните в селото, в което Пуджа е расла.
	— Няма да те питам какво се е случило, защо си тук — каза Нилама първия ден. — Не ми е работа да съдя. Баща ти обаче иска да те наглеждам, така че, ако ще ходиш някъде, да ми казваш къде и кога.
	И тя остана вярна на думите си.
	Сега, докато бременността й напредва, Пуджа е много благодарна, че Нилама не проявява любопитство, доволна е, че живеят тук, далече от онези, които обичат да си врат носовете. Леля й, поне доколкото Пуджа може да каже, не подозира за бременността й. Пуджа е отпуснала чуридара по шевовете, старите дрехи на Шарда, които бяха по-широки, а майка й беше хванала отстрани, за да й станат, сега са добре. Това е другото, за което Пуджа е благодарна, въпреки че навремето вечно мрънкаше и съскаше, че никога не получава нови дрехи.
	Накрая майка й беше отстъпила и я заведе в Домпур, накара я да си избере плат, от който да ушие чуридар специално за нея. Пуджа преглътна сълзите, когато откри нарязания чуридар, докато си събираше вещите, за да дойде тук. Беше нарязан на парчета, сякаш някой го беше накълцал с коса. Поредната загуба, освен другите.
	Тя си спомня лъскавия плат със сребърни нишки, който избра с мама в Домпур; взеха й мярката при шивач за първия нов чуридар, след като години наред беше носила неугледните стари дрехи на Шарда. Каква радост беше да си избере модел от дебелата книга, която й показа шивачът, а след това да носи чуридар, който е единствено неин и да вдъхва непознатата, замайваща миризма на новия плат, да се чувства преобразена. И сега я заболява от загубата. Е, сега вече няма смисъл да мисли за това.
	Тя разшива неумелите шевове на майка си и носи чуридара на Шарда, за да скрива корема й. Докато разшива шевовете, тя си представя как майка й ги шие, как ръката й е била на същото място, на което е ръката на Пуджа в този момент и се успокоява, че и тя, по един различен начин докосва майка си, докато проследява пътеката на шевовете й.
	Клати глава и се опитва да отблъсне копнежа и спомените, които нахлуват напоследък, за живота с любящо семейство, който е приемала за даденост; за живота, който й се иска да осигури на малкото същество, което расте в нея.
	Нощем, след като леля й заспи и тя не може да си намери място или когато мечтите за миналото я връхлетят, тя говори на бебето, гали нежно корема си, леката издутина — единственото доказателство за чудото, което расте вътре. Разказва историите, които Шарда й е разказвала, отблъсква копнежа да усети ръцете на сестра си. Бебето скача в утробата й, откликва на допира й и Пуджа не се чувства чак толкова самотна.
	Изгубила е семейството си, изгубила е и Гопи. Сега обаче има това бебе. То е част от нея. Никой не може да й го вземе.
	В дните, когато приключи с работата вкъщи, Пуджа сяда на скалата на върха на хълма и поглежда надолу към колибите, осеяли полята — преди зелени, сега напукани и сухи. Реката вече не е лъскава сребристосиня лента, прилича на нишка кално червено, а зад нея се намира нейното село и нейният дом. Тя усеща ветреца с мирис на носталгия да гали лицето й, да шепне думи за успокоение и си представя как вижда Шарда, майка си и баща си да отиват да си вършат работата.
	Мислят ли за нея? Тя е завладяна от чувство на загуба и копнеж и в този момент бебето ритва, преобръща се в утробата и тъгата е заменена с благодарност, че детето й расте, без да иска от нея нищо повече, освен да съществува. То не я съди и не я проклина. То я е избрало за майка.
	Тя отпуска панталоните на чуридара и гали корема си. Детето скача и лудува при всеки неин допир и тя му говори, пее му тихо. Обича го.
	— Ще ти позволявам да правиш каквото пожелаеш. Няма да ти режа крилцата — обещава тя на детето си. — Ще отидем далече, където бъдещето ти няма да бъде омърсено от миналото ми. Там хората ще бъдат по-широко скроени и няма да ни гледат отвисоко, нито мен, нито теб. Там двете с теб ще бъдем свободни.
	Вятърът гали и приласкава; подсвирва и се задъхва и тя си представя как донася съобщения от майка й и Шарда, дори от баща й, но също и от нероденото й дете.
	Не си позволява да мисли за Гопи.
	Засега обаче калният път е изоставен и Пуджа вижда, че Гангама се напряга, за да измине последните няколко стъпки по хълма. Въздухът мирише сладко — на медено кашу и щастливи спомени, — но донася и привкус на дим и Пуджа си представя, че вижда черни петна сред праха с цвят на тамаринд, които ветрецът завихря.
	Уморена е. Цял ден не е във форма. Има остри болки. От време навреме коремът й се стяга, сякаш нещо я прихваща като в щипка. Не може да е бебето. Прекалено рано е.
	Струва й се, че вижда червена светкавица, която веднага е скрита от тъмен къдрав облак в мержелеещата се далечина с кестеняв цвят. Присвива очи и тя изчезва. Тръсва глава, за да я проясни.
	_Престани да си въобразяваш._
	След това Гангама връхлита и стиска китката й в кокалестата си ръка.
	— Къде е леля ти? — пита задъхано тя.
	— Полегнала е. Ела, седни, ще ти направя чай — кани я Пуджа.
	И Пуджа има нужда да поседне. Работата, която не я затрудняваше преди, сега я изтощава. Тя просто няма енергия, докато бебето й расте в нея.
	Понякога я притиска страх, паника. Чува подигравателните думи на господаря, презрителното му ръмжене. „Как ще оцелееш?“ „Не изкара дори изпитите.“
	Как ще се грижи за бебето?
	В такива моменти тя къта тайната, която носи със себе си, близо до сърцето, заедно с тайната на все по-големия си корем. Златните гривни, които майка й пъхна в ръката, когато Пуджа бе принудена да напусне, бяха част от чеиза на майка й, когато се е омъжила за баща й.
	— Да си имаш нещичко, докато се върнеш — бе прошепнала до ухото й тя.
	Ще продаде гривните и ще използва парите, за да замине надалече. Сега просто изчаква, докато бебето се роди, за да е близо до бабата, която се съгласи да й помогне при раждането.
	Преди това обаче трябва да пробва още веднъж. Ще отиде при семейството си. Иска да разбере дали ще я приемат заедно с детето й. Ако не стане (а от тази мисъл я боли, но трябва да има предвид и тази възможност), тя е решила да замине, да даде на детето си ново начало.
	Преди това обаче трябва да разбере дали това бебе ще да свърже разпадналото се семейство, или ще ги раздели завинаги. Това бебе няма право да съществува, то е продукт на обстоятелствата, създадено в един вълшебен момент, откраднат от времето. Това бебе тя вече обича повече от живота.
	Ще отидат на място, където слуховете няма да ги последват, в град, недокоснат нито от клюките, нито от вятъра на бедствието. Ще бъде голям град, за да може да изчезне в него, там никой няма да си вре носа в нейните работи, ще приемат историята, която е измислила, че е млада вдовица, чийто съпруг се е разболял и починал от треска.
	— Събуди леля си, дете — нарежда Гангама настойчиво, без да крие паниката в гласа си.
	Без предупреждение, коремът на Пуджа се стяга и я връхлита река от болка. Тя е концентриран, разгръщащ се прилив на чиста болка.
	Когато преминава, тя поглежда Гангама внимателно за пръв път и забелязва мъката в очите, оцветена в тъмносиньо.
	— Какво се е случило? Кажи ми, моля те.
	Чува се гръм.
	— Пазарът Нандихали гори.
	Неочакван порив на вятъра носи мирис на дим и скършени мечти.
	— Не — изкрещява Пуджа. — Не, не, не.
	Онази сергия, на която е прекарала толкова много следобеди и е прехвърляла манго и банани от една кошница в друга, където Шарда я научи да брои, като използваше зеленчуци, миризмата на риба и зрели плодове, развълнуваното квакане покрай клюки и подрънкването на стари монети, вкусът на смях и банички с яйца, мекото, успокояващо докосване на износеното памучно сари на майка й и приятния скут — сергията, на която бе преживяла някои от най-щастливите си спомени от детството.
	_Моля те, господи, опази мама, татко и Шарда живи и здрави._
	Усеща как нещо я стиска като в менгеме в кръста и натиска. Болката е изгаряща. Надига се чиста агония. Бебето иска да излезе, разбира тя и страхът се превръща в мухлясала маслина в устата й, докато се опитва да осъзнае какво приказва Гангама.
	Прекалено рано е.
	_Моля те, господи, бебето ми. Няма да мога да преживея нова загуба. Много те моля._
	С господ ли се пазари? Разменя живота на бебето си за семейството ли? Дотук ли се стигна? Той това ли иска?
	Сянка се надвесва над хълма, небето потъмнява, облаците се мръщят и се разнася нов гръм.
	Леля й изскача навън боса, рошава, смачкана.
	— Какво е станало?
	Падат първите едри капки, превръщат прахта в тъмно боровинково. Миризмата на мокра прах се разнася в блестящия, разкъсван от дъжда въздух. Дрехите, които току-що е проснала, се мокрят, но никой не се интересува.
	Нова контракция. Тя изчаква, обляга се на най-близкото дърво, вдъхва дълбоко мириса на тамаринд, старае се да не позволи болката да се изпише по лицето й. Бебето идва. Тя не може да отиде на пазара, за да се сдобри с родителите си и сестра си. Ами ако са… Ако…
	_Моля те, господи._
	Отваря уста, суха от страх и съжаление.
	— Аз ще остана, ти върви — едва успява да прошепне тя на леля си.
	Направила е избора си. Избрала е бебето.
	_Пази го, господи, то е невинно. Аз съм тази, която е допуснала грешките. Моля те. Не наказвай бебето ми._
	Означава ли това, че господ ще й отнеме семейството?
	Не може да мисли за болката. Не знае каква е ролята й в тази игра, която господ играе с нея. Единственото й желание е това дете, което й помогна да оцелее през тъмните месеци, което беше нейната надежда, нейният кураж да бъде живо и здраво.
	_Моля те._
	Леля й, все още по домашни дрехи, поема надолу по хълма с Гангама, всяка стъпка е натежала от очакване.
	Веднага след като се превръщат в точици в далечината, Пуджа притиска ръка към корема си и се втурва в обратната посока, изминава целия мъчителен път към колибата на бабата, моли се и не спира, опитва се да сключи договор с отмъстителния господ над боботенето и трепета, над дъжда, който се превръща в неочакван порой. Тя отваря уста между контракциите и усеща солените спазми на загубата, помирисва овъглените останки на надеждата да се събере отново със семейството си. Знае без съмнение, че това е начинът господ да й каже — господ е отмъстителен като баща й и като господаря — _Как можа ти, грешнице, паднала жена, да си представиш щастлив завършек?_

	* * *

	Гротескно бременни кратуни на жълти резки висят от тавана от кокосови клони, увиват се и се скриват в забвение.
	— Напъвай — чува тя отдалече, — напъвай, момиче, напъвай.
	Сребрист блясък. Дива коса. Блестящи очи. Бабата. Коремът й се надига, има си собствено мнение. Не може да мисли за болката. Тя е нещо съвсем отделно, което я обсебва, притежава я. Тя е уморена, много уморена. Върху клепачите й сякаш тежат камъни.
	— Ш-ш-ш… Всичко ще бъде наред. Не се тревожи — успокоява я старата.
	Пот капе от лицето на Пуджа, стича се между гърдите, стига чак до хълмчето на корема. Тя усеща мокър парцал на лицето, който мирише на оцет — старата мило се опитва да помогне, но само размазва потта по лицето на Пуджа.
	Стаята се тресе от писъци — нейните, разбира тя, когато се опитва да събере слюнка, за да намокри пресъхналото си гърло.
	Неподвижният въздух е наситен с миризми — ръжда, болка, пот, безпокойство и умора, от която костите натежават — застоял мирис, пулсиращ, който тя винаги ще свързва с този… следобед ли е, вечер или нощ?
	Шарени сенки се протягат на влажната, лющеща се стена отсреща. Розово-червено, което се издължава до черно. Сумрак. Мирисът на топло сено и пресни кравешки изпражнения се смесват с другите миризми. Конджи къкри в огнището в далечния ъгъл. Разръфаната рогозка, върху която лежи, е пропита с пот и агония. Над главата си вижда разядени греди. Висят кратуни.
	— Напъвай. Напъвай. Напъвай — носи се дрезгавият глас на старата.
	_Не мога_, мисли си тя, но не може да го каже на глас. Няма сили. Иска да спи. Изневиделица, иззад тежките й клепки се появява лицето на Гопи, за да я мами и дразни.
	_Не, не мисли за него. Той е причината, поради която си тук сега._
	След това лицето на баща й нахлува в мислите. Любимо лице. Бледо. Разкривено от страх. Трепти.
	— Напъвай, Пуджа.
	— Прости ли ми, татко?
	— Не ме наричай татко. Ти не си ми дъщеря. — Лицето му е разкривено от гняв, любовта му се превърна в омраза за времето, в което сърцето отмерва един удар, в което се създава един живот, очите му са кални от срама, който тя им е донесла.
	— Напъвай, Пуджа, моля те. — Измъченото лице на майка й. Превръща се в лицето на Шарда.
	— Как може да го направиш, Пуджа? Да откраднеш годеника ми?
	— Извинявай, Шарда. Много се извинявам.
	— Засрами се. — И тримата й любими хора се обръщат настрани. — Няма да ни видиш повече.
	_Не, не, не. Ще бъда добра. Покорна дъщеря като Шарда. Обещавам. Моля ви, върнете се. Много ви моля._
	— Хайде, вижда му се краят. Още един голям напън. — Гласът на старата я връща в окървавената, пълна с болка и страх стая.
	_Вижда му се краят._
	Тя напъва. Продължава да напъва.
	Изпепеляващият пулс на всепоглъщаща болка. Разкъсваща агония.
	След това… пропискване. Вик. Рев. Вой. Мяукане.
	— О, Пуджа! — разнася се гласът на старата, изпълнен с вълнение и страхопочитание, весел като стъклени гривни, които подрънкват на ръката на булка. — Съвършено, здраво бебе.
	Кратуните танцуват весело в слънчево жълто.

	* * *

	Когато идва на себе си, бабата държи в ръце вързопче с щръкнала коса и от погледа, който отправя на Пуджа, блика доброта. Подава вързопчето на Пуджа.
	Малко, съвършено личице с кичури къдрава черна коса. Мънички ръчички са свити в юмруци. Безупречно малко телце с формата на въпросителен знак. Миниатюрни крачета се гърчат, описват полукръгове във въздуха.
	Пуджа е завладяна от желание да притисне бебето си и никога да не го пусне. Не посяга към детето си.
	— Родителите ми…
	Погледът на старата помръква.
	— Много съжалявам.
	— И двамата ли?
	Бабата кима.
	_Вината е моя_, мисли си Пуджа. _Всичко е по моя вина._
	— Ами Шарда?
	— Тя е била пощадена — прошепва старата.
	Тя усеща тръпчив вкус на кръв, на разложение. Соленият, суров вкус на загуба.
	_Осмелих се да сънувам щастлив край, ново начало. Надявах се това бебе да ни събере, да възстанови бездната в семейството, която създадох аз с безпътното си поведение. Седях на върха на онзи хълм и си измислях какви ли не приказки. Представях си как татко ми прощава, как мама протяга ръце към нас. През всичкото това време господ е планирал отмъщението си, наказанието за греховете ми._
	— Не можах да се сдобря с тях — прошепва Пуджа.
	— Те истински те обичаха, дете.
	— Наистина ли?
	— До последния си дъх.
	Защо не вярва на бабата? Защо измъченото й сърце й казва друго?
	— Детето ти има нужда от теб. Вземи. — Бабата още веднъж й подава детето.
	Пуджа отново вдъхва аромата на бебето си, съвършенството, което е създала в несъвършеното си тяло, омърсеното й същество е родило това безупречно създание.
	— Не. — Тя няма да прегърне бебето си. Ако го направи, няма да може да се откаже от нея.
	Поглежда отново детето, чието раждане е предизвикало жертвоприношението на родителите й и запомня всяка минута.
	_Пощади ли ме, или ме лишаваш, детенце, като решаваш да влезеш в този свят в мига, в който родителите ми ни напускат, така че да не мога да ги видя за последно, същите тези родители, които се отказаха от мен с такава лекота, сякаш бях омръзнала играчка, гост, който е стоял прекалено дълго._
	_Мислех, че аз ще ги оставя, ще избягам от ограниченията на това село, което винаги ме е притискало и задушавало. Сега, последният ми спомен ще бъде как татко отказва да ме погледне, думите му: „Ти не си ми дъщеря“, ще виждам как ръката му замахва с пръчката и разкъсва връзката ни като кожата на гърба ми._
	_Мама моли съпруга си, ала не смее да му се противопостави дори заради дъщеря си._
	_Сестра ми е сломена._
	_Кажи, дете, душата ти докоснала ли се е до душите на майка ми и баща ми? Да не би те да умряха, за да можеш ти да живееш?_
	_Тебе ли избрах пред тях?_
	Тя губи всичко и всички, които обича. Семейството си. Гопи.
	Тя е неморална, слаба. Семейството й, което я познава най-добре и я обичаше, мислеше така и затова я прогониха от живота си.
	Тя е негодна за обич, проклета, недостойна.
	Копнее да притисне детето си по-близо, да го защити от превратностите на капризния свят. Само че това бебе има нужда да бъде защитено от нея, от майка си.
	Това бебе още не е развалено, то е безгрешно. Как ще развали тази чистота, как ще докосне това дете с мръсната четка на греховете си, на безбройните си несъвършенства?
	Това прекрасно създание заслужава много повече, някой, който ще запази невинността му, някой, който ще му дава пример. Някой, който ще бъде добър родител.
	Тя унищожи всичко добро и красиво в живота си: и обожанието на родителите си, и връзката си с Шарда.
	Не иска да провали и това бебе, което обича повече, отколкото е обичала друго човешко същество, обича го дори повече от себе си.
	_Мило мое дете, ти имаш правото на прекрасен живот и аз не мога да ти го обещая. Осмелих се да мисля, че ще мога, но господ ме попита как смея. Той ми показа глупостта на мислите ми за бъдеще с теб, като ми отне родителите. Вместо прошка и връщане при тях, сега ми остана единствено товара от мъчителната им смърт, тяхната болка и гняв, натискът на срама, който им стоварих._
	_Ако те задържа, както копнея, против желанието на господ, ще те съсипя както съсипах себе си. А те обичам прекалено много, за да те подложа на това, безценно мое дете._
	_Обич. Тя изцежда живота от човек, дете._
	_Обичах и изгубих… Мама, татко, Шарда, Гопи._
	_Теб._
	Пуджа затваря очи и обръща гръб на детето си.


>	Куши
>	Уязвимата реалност на преходен живот

	Чета писмата на мама до нейната майка, по-скоро молби с надеждата майка й да се намеси. Да се върне от мъртвите и да й помогне. Да я напътства. Да я успокои. Да й помогне да възпита правилно дъщеря си.
	Плача заедно с мама, когато разбирам как са загинали родителите й.
	Питам се колко ли лош късмет може да изтърпи човек. Родителите й са загинали в пожар, а години по-късно и съпругът й. Колко ли сломена е била, колко ли смазана, когато е разбрала, че и татко е бил погълнат от пламъците?
	Но тя бе успяла да скрие болката си от мен, беше ми дала възможност аз да изплача своята, беше ми вдъхнала сили, за да мога аз да я преодолея.
	_Мамо, искрено ти се възхищавам._
	Чувам мъж да ругае цветисто, докато се движи по хлъзгавите, мокри коридори на препълнената с хора болница, болните, обхванати от примирение, хлътналите им от страдания лица, докато чакат реда си да бъдат прегледани от изтощени лекари.
	Мисля си как през целия ми живот досега мама винаги е била с мен, предлагала ми е утеха и помощ, подкрепяла ме е във всяко мое решение, превеждала ме е през трудностите.
	Всичко, което съм сега, дължа на мама. Щях да бъда изгубена без нея.
	Продължавам да чета, въпреки че усещам вкус на сол и виждам петна по жълтите страници, изписани с красивия почерк на мама, избелялото синьо мастило е станало бледомораво.
	Две сестри се карат за дозата хапчета на един пациент; застанали са пред леглото му, а той поглежда ококорено от едната към другата, готов да се съгласи с победителката. Гласовете им стават кресливи, звучат като папагали, които се надвикват от клоните на хлебно дърво, и неколцината пациенти, които са достатъчно упоени, за да проспят шума и хаоса в този кипящ микрокосмос, стенат и мърморят, докато се въртят в леглата си.
	Стигам до момента, когато мама обещава на майка си на смъртния й одър да се грижи за Пуджа и да я заведе у дома. Преставам да чета, за да асимилирам всичко, което съм научила.
	— Сестра — разнася се немощен глас. — Моля те, сестра…
	Това е достатъчно, за да спре сестрите да се карат за хапчетата и те хукват да си вършат работата, която са зарязали преди спора, и оставят без всякакви хапчета пациента, за когото са спорили.
	— Сестра, хапчетата ми… — провиква се той, но те са си отишли.
	Питам се как е възможно пациент в тези сбутани, мръсни отделения да се оправи в този шум, след като е изложен на нови инфекции, на викове от болка, в атмосфера на нещастие и болка, сред мириса на сиропи и уязвимата реалност на преходен живот.
	Защо мама не е изпълнила обещанието, което е дала на нейната майка преди смъртта й, и не е намерила Пуджа.
	Направила ли го е? Защо тогава двете с Пуджа са все още отчуждени? Какво се е случило?


>	Шарда — след това
>	Въглени, пръст и влага

	Мила мамо, отивам да намеря Пуджа на сутринта след пожара и се изкачвам по хълма към къщата на Нилама.
	Само че къщата е празна, изглежда самотна, входната врата е оставена открехната и проскърцва на износените си панти. На простора се веят дрехи, напоени с дъжд, който така и не е преставал от вчера. Изстисквам водата от тях и ги внасям вътре, държа чуридара на Пуджа (навремето мой) близо до себе си, опитвам се да вдъхна миризмата й. Усещам обаче единствено миризмата на дъжда, отпечатала се в мозъка ми със спомена за пожара: въглени, пръст и влага.


	Вечерта след пожара всички мъртви са погребани заедно (отново, въпреки че този път те не могат да го почувстват), вие с татко сте сред тях.
	Облечена съм в бяло, сарито ми се издува от болка, провисва в дъжда.
	— Богинята на дъжда не е била задоволена от мляко и продукти от полето, искала е човешки жертви — заявяват селяните и вдигат лица нагоре, бършат очи.
	— Глупости. Тази заблуда е, защото боговете скърбят за съсипията, за безсмислената загуба на безценен живот измежду нас — натъртват матроните.
	Селото е останало наполовина, съвсем малко, покрусено. Мюсюлмани и хиндуисти се утешават. Носи се алено, тлеещо усещане за загуба. Съсъкът на клечка кибрит резонира в ушите на оцелелите.
	Представям си кафявото като цвета на мъката. Дълбоко, смъртоносно кафяво, точният нюанс на лепкава, съсирена кръв, която излъчва тъмнорозовия мирис на съжаление, опушен мирис, който ще ме преследва до края на живота.
	Влажното дърво, което подхранва кладата на вас с татко съска и плюе, пламъците излъчват горчиво-сладък кехлибарен копнеж — болка за повече време заедно — и оставят вкус на изгоряло в устата. От него се долавя сивият аромат на мокри сажди и безценни мигове, изгубени заради прищевките на несигурната памет. Изправям се, страдам и ти обещавам, мамо, че първото, което ще направя след церемонията, е да намеря Пуджа.


	След кремацията, аз минавам през нивите към нашата къща, за да се преоблека в сухи дрехи, преди да тръгна отново да търся Пуджа. Провлачвам стъпки от самота и мъка, когато приближавам къщичката с двете стаи, която изглежда празна и прекалено голяма без вас двамата с татко и Пуджа. Тук е пълно със спомени, мариновани в мъка и докоснати от нежните филизи на по-щастливи времена.
	Почти в къщата съм, когато ме стряска жално мяукане в контраст с воя на кучето и плющенето на дъжда. Да не би котката на Джанакиама да е родила някъде в полето?
	Кучето обикаля манговото дърво с наострени уши и издава тихо скимтене. Никога досега не съм го виждала в такова състояние. Да не би да разбира какво се е случило, да усеща, че собствениците му вече ги няма?
	— Какво става? — питам аз и прикляквам, за да го почеша по специалното място под врата.
	И тогава я виждам. Кошница като онези, които използват рибарите, е поставена край манговото дърво. Изглежда е пълна с одеяла и от нея се носи мяукането.
	Кучето отскача от мен към кошницата и остава да пази.
	Ето как я намирам, мамо, мяукащ, гърчещ се пакет под манговото дърво — дървото, откъдето наблюдавах как Пуджа бе изхвърлена от живота на семейството. Ширналите се клони я заслоняват от дъжда. Кучето я пази и някак разбира, че тя е безценна.
	Тя влиза в живота ми, когато съм на дъното, и го преобръща, преобразява ме, прави ме по-добра.


	Вдъхвам острия мирис на сурово манго, мокри листа, подгизнала почва и още нещо, нещо свежо, нещо ново и зелено, докато отмятам одеялата, за да видя източника на шума.
	Щръкнала черна коса, личице с остри черти, уста като на херувим, свита и готова за плач.
	Бебе.
	Мигам и се залюлявам на пети. Поглеждам отново. Все още е там. Надава викове, които пронизват сърцето ми.
	Вдигам го и го притискам до себе си. То се сгушва до мен. Мирише на невинност и мляко, на чудеса и вяра.
	— Недей, миличко, тихо — шепна аз и трия нежното гръбче на бебето във формата на запетайка, меко като агнешка кожа, като крилца на фея. И докато се опитвам да го успокоя, част от мен, която беснееше, че съм изгубила двама ви с татко, мамо, започва да се успокоява.
	С ъгълчето на окото си забелязвам, че някой тича през полето. Вдигам очи навреме, за да видя жена с набраздено лице, сребърна коса, която се скрива зад хълмчето до потока, който беше пресъхнал, но сега отново блика. Преди да успея да извикам, преди да я попитам коя е и защо оставя бебето, тя изчезва.
	Плачът на бебето преминава в хлипане.
	Гушвам бебето и коленича до кошницата под ароматните мокри клони на мангото. Кучето идва и сяда до мен.
	Едва тогава виждам между разбърканите одеяла да се подава бележката, написана с дръзкия, извит почерк на Пуджа.
	На нея пише: „Шарда, когато ми е тъжно, твоето лице изниква пред очите ми, то ме дарява с облекчение. Твоята нежност, твоята мила усмивка. Ти, която ме носеше навсякъде на ръце и шепнеше на ухото ми: «Много си специална, Пуджа, най-специалното момиченце на света». Не исках да те нараня. Извинявай за всичко. Много се извинявам. Моля те, би ли намерила сили в себе си, за да я обичаш, както обичаше мен?“.
	Най-отдолу бе добавено: „Би ли я нарекла Куши — щастие, така че името й да се превърне във вестител на хубавите неща, които я очакват? И те ще я споходят, защото има теб“.
	Бебето е заспало в ръцете ми.
	_Тя има теб._
	Радвам се на дребните черти, спокойни в съня, на малките ръце, стиснати в стегнати юмручета, сякаш стискат надежда в едната ръка и спокойствие в другата, а устните се извиват в съня, сякаш са докоснати от ангел, който я е дарил с щастливи сънища, независимо от случващото се в околния свят.
	_И аз се извинявам, Пуджа. Извинявам се, че е трябвало да преживееш всичко това сама. Извинявай, че се стигна до това. Какво ли е трябвало да изтърпиш, Пуджа, за да се стигне дотук? Какво ти е минавало през ума, че да почувстваш, че не ти остава друго, освен да оставиш детето си?_
	Отварям уста и сълзите, които дори не усещах, че се стичат по лицето ми нахлуват в гърлото и се смесват с дъжда и съжаленията.

	* * *

	Преместваме се в къщата на леля, на върха на хълма, Куши, кучето (което отказва да се отдели от Куши) и аз, къщата, в която тя живееше, докато не изчезна в деня на пожара.
	Имаме чувството, че сме на върха на света, далече от селото и натрапчивата миризма на изгоряло и разбити сърца, където неубедителен нов пласт от познатата шафранова кал скрива изгорялото, овъглената земя и кървавите доказателства за пожара.
	Когато се замисля (а това се случва почти непрекъснато), усещам дъх на дим и разбити сърца. Виждам тялото на татко, което не трепва, докато дъждът плющи по нещастното му овъглено лице. Представям си призрака на нашата сергия, където прекарвахме толкова хубаво, затварям очи и ми се иска от все сърце да се върна назад във времето, всичко да стане каквото беше, когато Пуджа беше жива и здрава с нас, но и с Куши, разбира се.
	Всеки път, когато отворя очи и се надявам безнадеждно това да се случи, вие с татко да приклекнете пред кошниците с папая и гуава и да поклатите глави, когато говоря фантасмагории за огън и смърт.
	Каква романтична глупачка съм понякога, нали, мамо!


	Сигурно затова обичам толкова много да готвя, защото тогава усещам, че си тук, че готвиш редом с мен, както направи онзи първи път в деня, когато ми съобщи важната новина, че ще си имам братче или сестриче, че ще стана кака.
	Представям си как ви разказвам на двамата с татко за Куши. Представям си вас двамата с нея. Колко щастливи щяхте да бъдете, ако си имахте внуче! Колко благословени!
	Леля Нилама е болна. Нагълтала се е с дим, когато е отишла на пазара да търси вас с татко, мамо. Грижа се и за нея, и за Куши и междувременно си търся работа.
	Отказах се да уча за доктор. Не мога да се занимавам и с това, и с Куши. Нилама не е достатъчно добре, за да поеме грижите за бебето, а няма кой друг, с изключение на приятелката на леля, Гангама, когато се отбива. Сега вече се превърнах в парий, неомъжена майка, най-долната от най-долното съсловие.
	— Курва — наричат ме жителите в селото на Нилама. — Уличница.
	Сочат ме и ми се присмиват, плюят и пресичат улицата, за да ме избягнат. В магазините отказват да ме обслужат. Гангама ми купува нужното, а в замяна аз й готвя.
	През повечето време не позволявам това да ми въздейства. Силна съм и весела заради Куши и болната ми леля. Но има дни, в които грабвам торбата от Гангама и щом ме попита как съм, се предавам на сълзите, които съм потискала от цяла вечност.
	— Огледай се, Шарда — казва Гангама и нежно ме гали по гърба. — Тези хора нямат почти никаква храна и покрив над главите. Те нямат нищо, освен крехкото подобие на приличие, което да пазят. Чувстват се по-добре, когато съдят другите. Вярвай ми, това не е насочено лично към теб.
	Подсмърчам, бърша носа си с края на сарито, стискам ръката на Гангама и поемам по дългия път към хълма. Въпреки че торбите с покупки прорязват дланите ми, си мисля колко е добре, че къщата на леля е толкова отдалечена, в противен случай трябваше да изтърпим много повече от плюнките и обидните думи.
	Понякога се питам дали Пуджа не ми остави Куши като наказание за онова, което аз и вие с татко й причинихме. Питам се дали тя е знаела, че ще трябва да издържи всичко това като самотна майка и е решила да предаде щафетата на мен.
	Не знам какво изпитвам към Пуджа. Сърдита съм й все още. Боли ме още повече, когато разбирам, че Куши е дете на Гопи. Също така ми е жал за Пуджа, заради всичко, което е преживяла сама, без нашата подкрепа, без семейството си. Сега разбирам защо Пуджа е настояла пред господаря да се омъжи за Гопи. Това е било акт на отчаяние от потъващо момиче.
	Дали Куши не е начинът на Пуджа да ми даде нещо от Гопи, защото ми го открадна?
	Обичам Куши както никой друг. Това бе любов от пръв поглед, както стана и с Пуджа, мамо, само дето този път няма ревност. Как да мразя този мъничък нов живот, това безпомощно миниатюрно създание, което влезе в моя свят в ден, в който дъждът плющеше, когато се сбогувах с вас с татко, благословия по време, когато не се бях чувствала по-самотна.
	Каквито и да са причините й, аз съм благодарна на Пуджа за дара, наречен Куши, това малко момиченце, което кара сърцето ми да прелива от любов и прогонва гнева и чувството за вина, съжаленията и обвиненията, мирисът на дим и огън, горчилката от предателството.
	— Тя каза, че ще ни чака в къщата — заяви удивената Нилама, докато се раздира от кашлица, когато я попитах къде е Пуджа в деня, в който намерих Куши. Тя беше отседнала в дома на Гангама, тъй като бе твърде слаба, за да се изкачи по хълма в деня на пожара и затова, когато отидох да търся Пуджа в деня на кремацията, къщата се оказа празна.
	— Мислех, че е у дома. — Нилама мига, обзета от изненада, докато гледа бебето. — Дори не знаех, че е била бременна. Не съм усетила нищо.
	Отидох да търся бабата, след като се сетих чия е острата коса и клатещата се походка на жената, която видях да изчезва през подгизналата нива, след като открих Куши.
	Кратуни висят от ниските греди на къщата й, зелени и жълти танцуващи мехурчета. Пикантният аромат на зреещ тор и подправки насищаше въздуха. На огнището бълбукаше конджи и побутваше капака, караше го да подскача, а течността избликваше отстрани.
	Бабата грейна, когато видя Куши, която се унасяше в ръцете ми, вдигнала ръце от двете страни на главата, сякаш се предаваше, а дъхът й излизаше на сладки въздишки с дъх на мляко.
	— Ти я остави под манговото дърво, за да я намеря — заявих аз.
	Тя кимна.
	— Изчаках да се уверя, че те е спечелила. След това си тръгнах.
	— Защо я остави там? Защо не ми я даде?
	— Че ти защо ще я вземеш от мен, ако ти я бях подала и ти бях казала, че е детето на сестра ти от Гопи? Дори нямаше да погледнеш Куши, това доказателство за последното предателство на сестра ти. Исках да се влюбиш в Куши, да я приемеш за своя, а не обвързана с друг. Трябваше да гледаш напред, не назад. Трябваше да си спомниш за голямата любов, на която си способна, а не за омразата, която бе обхванала сърцето ти.
	— Къде е сестра ми?
	Възрастната жена въздъхна, дълбока уморена въздишка и в този момент възрастта й пролича.
	— Не знам. Майка ви й беше дала едни златни гривни. Продадох ги вместо нея. Тя взе парите и си тръгна.
	— Защо я пусна?
	Тя въздъхна отново.
	— Опитах се да я разубедя. Само че тя вече бе решила. А и не ми беше работа. — Тя ме погледна многозначително.
	— Какво очакваше да направя? — сопнах се аз. — Дори не знаех, че е бременна.
	Тя изви вежди. _Именно_.
	— Очакваше да я открия и да я моля да се прибере у дома, след като ме беше предала така ужасно?
	Старата не каза нищо, но остана с извити вежди.
	Радвам се, че държах Куши, защото бях обзета от неочаквано желание да се приближа и да й ударя шамар, за да върна веждите на място.
	— Защо е оставила детето си на мен? — Притиснах Куши, вдъхнах чистата, свежа бебешка миризма, за да прогоня гнева и разочарованието.
	Как смееше тази жена да обвинява мен? Пуджа беше онази, която ми отне Гопи, тя съсипа семейството ни; Пуджа бе отишла безсрамно при господаря и бе поискала да се омъжи за Гопи; Пуджа беше спала с него, с Гопи, който бе сгоден за мен.
	Куши — чудото, родено от този хаос — въздъхна доволно в съня си, малките й гърдички се надигаха и спускаха. Слънчеви лъчи се промъкваха през дупчици на рогозката, която служеше за врата в дома на старата и се заиграха по лицето й.
	_Не исках да бъде по друг начин, но трябва да знам дали Пуджа е оставила Куши на мен. Не искам да реши нещо друго и да дойде и да ми отнеме Куши, след като реши, че иска да си върне детето, след като това дете бе причината да оцелея, да се върна в свят, в който бях изгубила всичко и всички важни хора: теб, татко, Пуджа, Гопи — неопетнената ми представа за него, а именно чувствително момче под грубоватата фасада, която представяше на света; също и мечтата си да стана лекарка._
	Бабата посегна към кокосова черупка, която използваше за черпак и разбърка конджито. Въздъхна отново и седна, а ставите й пропукаха.
	— Тя си нямаше доверие с детето. Беше убедена, че е прокълната, недостойна за Куши. Мислеше, че любовта й не е достатъчна и каза, че има само един човек, на когото може да повери детето, един-единствен човек, който ще даде на детето й всичко, за което тя бе копняла, който ще отгледа Куши така, както тя искаше, но не вярваше, че ще успее.
	_Когато имаше значение, Пуджа, аз те разочаровах. А ти не си против мен._
	_Вече обичам Куши повече от живота. Няма да разочаровам нито Куши, нито теб, Пуджа, обещавам._
	Старата пристъпи към мен и протегна съсухрена ръка към бузата ми, дланта й хладна на пламналата ми кожа. Отдръпна я заедно със сълзите ми.
	— Тя мислеше, че от теб ще излезе великолепна майка. Каза ми, че при теб Куши винаги ще бъде обградена с обич. — Бабата кимна към бебето, което спеше кротко в ръцете ми. — Оказа се права. — Въздъхна. — Това дете е наистина благословено, след като го обичат така силно. Пуджа я обичаше толкова много, че я даде на теб. Това е наказанието за извършените от нея грехове, опитът й за опрощение, така осигурява най-доброто бъдеще за детето си на цената на собственото си щастие. А за теб това ангелче е спасение: задето си позволила един мъж да застане между теб и сестра ти; задето доброволно си разкъсала връзка, която си била обещала да цениш, задето си изоставила сестра си, която си обещала да пазиш. Не е ли така? — Пронизващият поглед на старата бе като лъч светлина, който проникна право в душата ми и откри вината.
	Не обърнах внимание на въпроса й и зададох друг.
	— Пуджа ще се върне ли? — Думите потрепериха, докато ги изричах.
	_След като обича това дете толкова много, ще може ли да остане далече? Ами ако се върне, за да си поиска Куши — това бебе, което вече приемам като мое — със същата лекота, с която ми го даде?_
	Старата поклати глава и отново ме прониза с поглед.
	— Няма да стане. Повярвах й.
	Изпуснах дъха, който сдържах и се почувствах засрамена и виновна, когато ме заля чувство на облекчение.

	* * *

	Въпреки тревогата ми, че Пуджа може да ми вземе Куши, аз се опитвам да спазя обещанието, което дадох на смъртния ти одър, мамо, и се опитвам да намеря сестра си.
	Опитвам се.
	Тя сякаш е изчезнала. Никой не знае къде се намира, най-малко Гопи, когото приклещвам един следобед, обгърнат от аромат на кардамом и джинджифил, в склада за подправки, който чух, че управлявал от името на баща си. Оставям Куши на грижите на Гангама, когато отивам да го видя.
	Упътват ме към офиса му, минавам покрай купове подправки, чиято натрапчива миризма ме връхлита, замайващ аромат.
	Гопи става, когато ме вижда, погледът му на отявлен страхливец не среща моя, а се отправя някъде към краката ми.
	Изглежда по-възрастен, по-сериозен.
	— Здравей, Шарда. — Той подава ръка, за да се здрависаме и аз си припомням как същата тази ръка ми подаде еклер в началото на едно приятелство, което в мислите ми се превърна в нещо повече.
	_Глупачка_.
	Сега вече не изпитвам нищо към него, освен леко отвращение. Поглеждам лицето му и се опитвам да открия някои от чертите на Куши. Не успявам. Куши е различен човек.
	Опитвам се да мисля за черните кичури на нежната главица, за гърчещото се телце, за устичката като розова пъпка и ме поразява силно желание да бъда с нея, с нейната невинност и светлина, а не тук, с този мъж, когото не съм искала да видя отново.
	Не поемам протегната му ръка. Той я отпуска.
	— С какво да ти помогна? — пита делово той. Непознат задава любезно въпрос.
	— Знаеш ли къде е Пуджа?
	И най-неочаквано безличната му маска се пропуква и аз виждам горкото момче, което търси обич, когото бях мярнала на няколко пъти, още по времето, когато му преподавах математика.
	— Не съм я виждал. Откакто… откакто…
	_Откакто спа с нея._
	Не очаквах Гопи да знае къде се намира Пуджа. Не знам дали онова, което изпитвам, е облекчение или разочарование. Искам да открия Пуджа. Същевременно, не искам.
	Съвсем егоистично искам да си остана центъра на света на Куши. Искам аз да съм онази, която ще припне към нея, когато се нарани, която ще целуне раненото коляно, за да спре да я боли. Искам мен да прегръщат малките ръчички, на моето рамо да се сгуши, когато й се спи, моето лице да вижда, когато се събуди от кошмар.
	— Ами… чух, че имаш бебе. — Той млъква, преглъща и адамовата му ябълка подскача нервно на гърлото.
	Забелязвам, че е отслабнал. Сякаш се е свил.
	_Това причинява чувството за вина. Познавам това чувство._
	— Да. — Поглеждам го право в очите, гласът ми е хладен като вятъра, който предупреждава за буря.
	— То е… на Пуджа е, нали? — Гласът му трепери като първите стъпки на прощъпалник.
	— Значи знаеш. — Възмущението придава червеното на чили на гласа ми.
	— Тя дойде при мен една нощ, искаше…
	— Значи си знаел за бебето, за твоето бебе и не си направил нищо? — Гласът ми трепери от ярост.
	— Какво можех да направя? — свива безпомощно рамене той.
	— Тя износи бебето и го роди. Беше съвсем сама. Сигурно е била ужасена. — Цялата треперя. — Ти си един долен страхливец. И на двете ни е по-добре без теб.
	Не знам дали имах предвид себе си и Пуджа или себе си и Куши. Цялата съм обзета от чувства, превърнала съм се в топка от напиращ гняв.
	— Не я „обичаше“? — изсъсквам през рамо.
	— Ами ти? — засича ме той и аз се обръщам.
	Той ме поглежда с извити вежди и предизвикателство в очите. Възвърнал е самообладанието си, изпънал е гръб, рамене и аз виждам наглото момче от едно време.
	— Ти ли ме наричаш страхливка? Ха! Тя е била съвсем сама. Чия е вината?
	Излизам разтреперана от офиса, неспособна да овладея яростта, която кипи в тялото ми, смесена с пулсиращо чувство на вина, убедена, че казаното от него е истина.
	Искам да счупя нещо. Каквото и да е.
	Вдигам камък и го запокитвам по прозореца на склада, направен от стъкло, за разлика от дървените капаци на бараките на селяните. Стъклото се пръска на хиляди парченца като калейдоскоп и затвореният аромат на най-различни подправки изскача навън.
	Надава се рев.
	— Ей, какви ги върши тази? Мръсницата! Да не би да е напълно полудяла? Защо, за бога, господарят се съгласи да говори с нея?
	Двама мъже приближават, за да ме спрат, но не смеят да докоснат курвата, разбира се, просто застават пред мен, за да не мога да избягам.
	— Гос’ине, курвата счупи прозореца.
	Гопи изскача навън и се заковава на място, когато ме вижда. Прокарва ръка през оредяващата си коса.
	— Всичко е наред. Пуснете я и се връщайте на работа — нарежда той и ме поглежда.
	Страхливец до последно.

	* * *

	Седмица след седмица, аз повивам Куши в сари, вързано на кръста ми, близо до сърцето и обикалям селото на Нилама, за да търся работа.
	Всяка сутрин излизам гордо в света и всяка вечер се прибирам сломена, опитвам се да скрия от Нилама разочарованието, което врязва бръчки по лицето ми.
	Заставам пред вратите на по-малките къщи, които обикалям — нито една от тях не е заключена, никой не затваря вратите в селата, защото няма нищо за крадене, — и се провиквам.
	Собствениците излизат и ме пропъждат, като казват, че няма работа.
	— Каквато и да е работа, готова съм да върша всичко — моля се аз.
	— Няма работа за такива като теб, никаквице. Да не би да си мислиш, че сме достатъчно глупави, за да те пуснем да ни откраднеш съпрузите? Знаем те какви ги вършиш, жена без морал.
	Това е стандартният отговор, който получавам.
	Обзета от отчаяние, аз решавам да се пробвам в по-големите къщи в другия край на селото, къщите, които досега съм избягвала, защото знам, че ако обикновените селяни не ме искат, тези изискани хора изобщо няма да ме погледнат. Все пак те са дупе и гащи с господаря — въпреки че той живее в село от другата страна на реката, той се е погрижил да разнесе клевети навсякъде. А пък след проявата ми в склада, новината също се е разнесла, защо им е да ми дават работа?
	Само че аз трябва да храня това вързопче радост, което е притиснато до гърдите ми, тази малка устичка, която търси мляко.
	Гангама продаде твоите накити, мамо, и сега живеем благодарение на тези пари. Щом се свършат, има още едно колие, на което да разчитаме. След това… потръпвам като си помисля.
	Трябва ми работа, каквато и да е работа. Ще се моля, ако се налага, ще преглътна гордостта си и ще се надявам на най-доброто.
	От първите три къщи ме отпращат. Сенки поглъщат червената земя, прошарват я с убитото сиво на стопяваща се надежда, а пък безценното вързопче става неспокойно, след като цял ден е било толкова търпеливо, мърда и шава в слинга на сарито и се опитва да захапе рамото ми, гърдата, надява се на храна.
	— Още една последна къща, любимче, след това се прибираме — шепна аз.
	Щом чува гласа ми, Куши вдига напрегнато поглед към мен, мига, сякаш е разбрала какво й казвам и отпуска доверчиво глава на гърдите ми. Навеждам се и целувам нежната главица, вдъхвам розовия, щастлив аромат на цветя, земя и невинност. Тя гука в отговор.
	Вечерният въздух, който докосва бузите ми, е сладък, носи аромат на рози и хибискус. Завивам и решавам да пробвам малка къща, настрани от калния път, разположила се сред нивите. Къщата е заобиколена от тухлена стена, нашарена с мъх, и сякаш изниква от градина с цветя, истински калейдоскоп от червено, жълто и кайсиево. Някога боядисана в яркото зелено на нов живот, сега стените са избелели до убито маслиново и прилича на вълшебна къщичка сред диви гори. Сред мекото цикламено на залязващото слънце тя блести в магическо, кадифено златисто.
	Приближавам входната врата и чукам. Вратата не е лъскава като на големите къщи. Дори има унил вид, виждат се дупки от дървояди в ъглите.
	Отговор няма. Вече свикнах с това. Решавам да пробвам за последно.
	— Ехо? — провиквам се аз.
	Отговор няма, но бебето отваря сънените си очи и ги присвива към мен. Целувам я по бузата и помирисвам сън, вкус на вяра, нежната й кожа е недокосната от опустошенията на живота.
	— Ехо? — провиквам се отново, защото не искам да се върна с празни ръце след поредния ден на търсене на работа. Куши се разплаква и аз пристъпвам от крак на крак, за да се опитам да я успокоя, да я разсея от призивите на гладното стомахче. Тъй като не се получава, се приближавам до ароматните рози, навеждам се така, че носът й почти докосва усмихнатите розови цветове.
	Куши усеща аромата и отваря изненадано очи. Смея се. Уморена съм, смазана след поредния изгубен ден, уплашена как ще се справяме, когато парите свършат. Но пък малкото вързопче ме кара да се смея, кара ме да ценя малките чудеса на ежедневието.
	Мисля за Пуджа, за онова, което тя пропуска, за всички малки събития.
	_Къде си?_
	_Толкова много грешки, Пуджа, чиято кулминация е това малко чудо, което е свидетелство за огромната ти саможертва. Този ангел е моето спасение. Тя прочисти сърцето ми от омраза, направи ме завършена отново._
	_Благодаря ти, че ми я даде._
	_Като обичам нея, обичам и теб. Като обичам нея, се покайвам всеки ден за онова, което ти причиних, което причиних на нас. Като обичам нея, се научих да прощавам на себе си._
	_Ами ти? Дано си щастлива. Надявам се да си добре._
	— На цветята ли се радваш? Миришат прекрасно, нали? — пита дълбок мъжки глас и аз едва не падам назад в розовия храст.
	Силна ръка ме изправя, преди Куши да ревне.
	Притежателят на силната ръка е дребен мъж с гъста брада, която скрива лицето му и врязаните бръчки от смях, които излизат от ъгълчетата на очите му.
	Познавам този човек. Той е като господ бог в това село. Всички от много километри наоколо са чували за него и разчитат на него. Той е учителят, който раздава по-голямата част от заплатата си на селяните, и обучава бедните деца в свободното си време.
	— А кой е това? — пита той и се усмихва на бебето, което наднича сънено към него. — Та ти си най-очарователното създание, по-божествено дори от цветята.
	Толкова съм изненадана, че ми проличава. Никога досега не бях виждала мъж да се държи толкова естествено с бебе, толкова приятелски. Останалите мъже от селото избягват бебетата (дори собствените си, най-вече собствените си), сякаш са отровни змии; та нали децата са задължение на жените им.
	Никой в това село, с изключение на Гангама не ми е говорил по този начин досега, сякаш съм им равна, а не боклук.
	— Това вашата къща ли е? — питам, когато успявам да проговоря.
	Той мести поглед от бебето към мен и аз усещам интелигентния му, мил, кафяв поглед.
	— Да — потвърждава той.
	— Ами аз… — преглъщам, когато думите започват да напират. — Търся си работа, вие случайно да имате…
	— Ха — прогърмява гласът му, силен глас за дребен човек и той плясва с ръце. — По една случайност си търся икономка. Това е тя съдбата. Влез вътре, да видим дали ще ти хареса.
	Трябват ми няколко минути, за да осмисля казаното от него. Не е възможно да стане просто така, толкова лесно, след цялото отчаяно търсене. Къде е уловката?
	Откакто вие с татко починахте, мамо, аз станах експерт в четенето по изражението на лицето. Налагаше се, ако исках да оцелея. Всяка клетка на този човек излъчва доброта. И макар да знам, че не мога да си позволя да откажа работа, аз се отнасям предпазливо, особено сега, когато трябва да се грижа за това ангелче и да го защитавам.
	— Съпругата ви, тя ли има нужда от икономка? — питам аз, за да разбера какво точно иска от мен.
	— Изгубих съпругата си миналата година — мръщи се той. — Една от жените в селото идва и ми готви, но на мен ми се иска да имам икономка, която да се грижи за къщата, да чисти и да укротява градината, докато съм на училище. Учител съм.
	_Знам_, искам да кажа. Въпреки това мълча и мисля над предложението му.
	Струва ми се съвършено. Представям си как Куши седи в градината, докато аз простирам, красиво цвете сред останалите красиви цветя.
	Първо обаче… най-добре да му кажа. Той сигурно е чул слуховете. Най-добре всичко да е ясно. Думите засядат в гърлото ми, но аз ги изричам насила. Не искам той да разбере и да ни изхвърли тъкмо когато се настаним.
	— Ами… трябва да ви кажа…
	Той ми се усмихва топло и махва с ръка.
	— Чул съм всичките клюки. Новините се разнасят бързо в това село.
	_И аз съм чувала за теб. Наистина ли си толкова добър, колкото всички казват?_
	Значи знае слуховете. А приел ли ги е за истина? Изгубил е съпругата си. Вижда жена с бебе, без съпруг. Какво точно иска?
	— Защо тогава ми предлагате работата? — гласът ми звучи войнствено, ален като сърце, което не смее да се надява или да се захване за спасително въже, да не би да се окаже отровен бръшлян.
	Той сгърчва учудено лице, а след това, когато разбира какво имам предвид, се ококорва с разбиране.
	— Моля те — поглежда ме той. — Честта ти е в безопасност с мен. Искам единствено икономка.
	— Наистина ли си бог, както твърдят селяните? — не сдържам аз въпроса си.
	_Какво ти става, Шарда?_
	След преживяното, откакто имам Куши, се научих по трудния начин да не се доверявам лесно на хората, да не би да ме захапят, когато си обърна гърба. Те ме гледат и виждат долен боклук: жена с дете, без съпруг, лека жена, която е готова на всичко. Държат се с мен така, както не биха и помислили да се държат с майките, сестрите и децата си, а това казва много. Човек трябва да бъде внимателен, това вече съм го научила.
	— А, значи си чула. — Той стиска основата на носа си. — Съпругата ми почина от усложнения след ухапване от комар. Всичко се случи за два дена. В понеделник беше добре, в четвъртък вече я нямаше. И аз… — Очите му овлажняват. — Известно време бях в депресия. Не се хранех. Не говорех. Едва оцелявах. След това един от учениците ми дойде тук, малко момченце, което каза, че съм му липсвал, че никой друг не умеел да го учи като мен. — Той потрива чело, поема си дъх. — Насилих се да отида на работа. Сред тези деца, тяхната невинност и ентусиазъм, открих себе си отново. Най-малкото версия на себе си. — Въздиша дълбоко. — Съпругата ми… тя обожаваше децата, мечтаеше един ден да има пълна къща с деца… Както и да е, една вечер, на връщане от училище, забелязах прегладнелите деца от гетото да молят за храна. Затова започнах да раздавам, за да помогна на тези деца.
	Той се усмихва мило, тъжна усмивка, от която сърцето ме заболява.
	— Хората казват, че съм добър. Уф. Глупости. Истината е, че съм егоист. Правя го за себе си. Така дните минават и имам причина да живея. — Кима ми. — Никога не съм бил толкова откровен с друг още от самото запознанство. Ти си страхотен слушател, Шарда. Надявам се да се окажеш и добра икономка, ако решиш да приемеш работата, разбира се. — Той се усмихва и този път тъгата остава в крайчетата на очите.
	Решавам да послушам инстинкта си с надеждата да не допускам ужасна грешка.
	— Селяните няма да останат доволни — обяснявам аз.
	_Ще бъдем подходяща двойка, нали? Ти си светец, а аз грешница в очите им._
	— Не че икономката ми им влиза в работата, но разбирам какво имаш предвид. — Той потрива ръце. — Ще ги убедим в противното. Обичам добрите предизвикателства.
	Куши се размърдва и започва да хленчи.
	— Ела да видиш къщата и тогава ще решиш — предлага той и ме повежда към вратата.
	Той се суети с ключа, а когато влизаме, още във фоайето усещам мирис на запуснато и знания, книгите са навсякъде, носи се влажна, прекрасна миризма на книги.
	Вдъхвам дълбоко. Представям си, след като работният ми ден е приключил как сядам да почета, а Куши си играе до мен — моята представа за рай. Облягам се на касата на вратата, неочаквано ми се завива свят. Нима е толкова лесно? Усещам как сълзи парят очите ми. Защо сега, мисля си аз, когато за първи път всичко се получава както искам.
	— Благодаря — прошепвам. — Много ви благодаря.
	— Е — отвръща той и аз забелязвам, че се изчервява. Засрамила съм го. — Нали можеш да готвиш? Не се сетих да те попитам.
	Аз се усмихвам през сълзи и прихвам, а Куши вдига поглед към мен, извива устни.
	— Вижте, тя се усмихва! Първата й усмивка! — соча аз, изпълнена със страхопочитание.
	Благословена съм.

	* * *

	Дълга процесия селяни идват в къщата на работодателя ми. Наричат го „господине“ и държат да му разкажат тяхната версия на моята история: зла, безсрамница, която се възползва от честните мъже.
	Господинът кима и им казва, че знае, след това ги кани вътре да пробват храната, която съм сготвила, и те си тръгват с хвалебствия по мой адрес, твърдят, че никога не са пробвали подобно нещо.
	Малко по малко ме приемат след началното си нежелание да ме погледнат. Името ми вече не се споменава в едно изречение с „курва“. Вместо това ставам жената, чиито пръсти сътворяват магия, великолепната готвачка, която работи за господина, ама какъв е късметлия. С течение на времето, когато общата памет започва да избледнява, аз се превръщам в майката на Куши, майката на очарователното дете, което се усмихва божествено на всички.
	Още първия ден разказвам историята си на работодателя, цялата, нецензурирана версия.
	— Чувал бях за теб — отвръща той. — Всички тук са чували за местното момиче, което изкарало с отличие изпитите. От вестниците разбрах, че ще учиш медицина. — След кратко мълчание милите му очи стават сериозни. — Искаш ли да продължиш обучението по медицина? Мога да ти заема парите.
	Сълзи пълнят очите ми.
	— Ами… — играя си с края на сарито.
	— Говоря сериозно — продължава той и аз вдигам поглед. — Ти си толкова талантлива. Това ще бъде заем, да знаеш, можеш да ми върнеш парите с течение на времето…
	— Много ви благодаря, господине. — Изтривам очи. — Засега обаче ще ви откажа.
	— Помисли си — настоява той. — От теб ще стане страхотен лекар.
	Аз обаче знам, че няма да се получи, мамо. Този кораб е отминал. Сега Куши е моят живот. Ще посветя усилията си на отглеждането й, ще я превърна в жената, която аз не станах, в жената, която Пуджа се стараеше да бъде: модерна, безстрашна, необвързана с традициите, готова да покори света.

	* * *

	Куши расте по малко всеки ден. Наскоро започна да пълзи и обикаля къщата на четири крака, възхитително създание, винаги засмяно, невероятно общително, чаровно, слънчево, също като майка си.
	Петното около пристигането ми в селото, вонята на скандал е прогонена от аромата на готвенето ми. Това е призванието ми. Готвенето ме прави щастлива; тогава съм най-близо до теб. Да виждам как другите вкусват и се наслаждават на онова, което съм приготвила, ме дарява с огромна радост.
	Освен това започвам да изпитвам чувства към господина. Може би трябва да кажа Нареш, тъй като той иска да го наричам така.
	— Аз те наричам Шарда, затова наричай ме Нареш, моля те — каза той и ми отправи искрената си усмивка.
	Уважавам Нареш и му се възхищавам. Той е човек, вкусил мъка, преживял загуба, мъж, когото го е грижа, който чете, мъж с принципи, мъж, когато започвам да обичам.

	* * *

	Когато Куши е почти на година, Нилама издъхва в съня си. Така и не се възстанови след пожара.
	Една вечер, около месец след кремацията, аз приготвям картофени бонда за чай на Нареш, когато той ми предлага да се оженим.
	— Обичам те, Шарда — признава той. — Ти си най-силната и най-интелигентна жена, която познавам. Възхищавам ти се повече отколкото на всеки друг. Приемаш каквото животът ти поднесе и се възползваш от него по най-добрия начин. Ти притежаваш това безпрецедентно умение да обичаш. Ти си безкрайно предана и прекрасна…
	— Не съм — отвръщам и сълзите рукват по бузите ми, капят по блузата на сарито. — Аз… не съм достойна за любовта ти… Допуснала съм толкова много грешки. Сестра ми… аз самата…
	— Ти си просто човек — отвръща тихо той. — И при мен е същото.
	— Съмнявам се.
	Преди да успея да кажа друга дума, той пристъпва и ме прегръща, след това вдига лицето ми и ме целува по устата.
	Куши лази до нас, докато аз съм все още задъхана от почуда и се наслаждавам на прекрасната целувка с райски вкус. Това е вкусът, към който се стремя всеки път, когато готвя и така и не успявам да постигна; вкусът на любовта, да бъдеш обичана.
	Куши сяда и вдига ръчички. Поглежда Нареш.
	— Тати — казва тя, — тати.
	Нареш извива вежда към мен.
	— Тя вече е решила, при това много по-бързо от теб.
	Смея се и плача, а той вдига Куши и ме прегръща, притиска ни и двете в прегръдката си. Куши го поглежда.
	— Тати.
	След това поглежда и мен.
	— Мама.
	Тя докосва очите ми и слага ръка на устата ми, преди някой да успее да каже нещо, и лицето й се сгърчва в пълно отвращение. Тя отваря уста, изплезва се и изплюва малини, за да се отърве от вкуса на сол.
	И двамата с Нареш прихваме, а устата й, сгърчена, готова да ревне се отпуска, тя се усмихва, вдига длани и пляска, трик, който е научила наскоро.
	Виждам трима ни в прегръдката на Нареш в топлата кухня, която ухае на топло олио и препържени подправки и си мисля: _Ние сме семейство._
	Няма да мисля какво ще се случи, ако Пуджа реши да се върне и да си вземе Куши. Ще живея в настоящето, с този мъж, който ме обича, и това момиченце, което приема двама ни с Нареш за свои родители, която напълно оправдава името си и изпълва живота ни с толкова _куши_, неразказано щастие.


>	Куши
>	Скромната люспа на лук

	Когато прочитам редовете, в които мама открива бебето под манговото дърво, съм заинтригувана. Къде е това дете?
	Скоро разбирам. Оставям внимателно писмата. Те трептят и танцуват пред очите ми. Напуканият таван се клати, след това застива неподвижно. Гущер пълзи по стената. Оплезва ми се.
	Надига се жлъч, лепкава, горчива. Гади ми се; стомахът ми се свива от истината, която е толкова трудна за преглъщане, от землистия вкус на предателство и застоялия привкус на разкрити тайни.
	Опитвам се, но не успявам да видя любимите контури на лицето на мама, прогонено от наученото, което прогаря дупка в мен, думите, които току-що съм прочела, които падат в ума ми като камъни, които потъват на дъното на кана с вода.
	_Как е възможно да приличаш на жената, която съм познавала и обичала, след като си била съвсем различна?_
	Мислех, че мога да разчитам на мама. Тя беше моята константа. Тя бе единственото сигурно в този изкривен свят.
	Спомням си времето, когато съученичката ми Соня ми каза, че била видяла съпругата на Гуру да дави котенцата от котилото на тяхната котка, пъхнати в торба и описа надълго и нашироко жалното им мяукане, докато потъвали в езерото.
	— Мама ми каза, че всичките са били раздадени — настоях аз, — а моята майка никога не лъже.
	— Аз ги видях — настоя Соня. — Съпругата на Гуру ги пъхна в торбата и я върза с връв, след това я хвърли в езерото. Чух ги как мяукаха.
	— Мама не лъже — изкрещях тогава. — Мама не лъже. Сигурно си видяла други котенца. — Гласът ми се превърна в шепот.
	— Ти не лъжеш, мамо — мълвя сега и разбирам, докато го казвам, че онова, което цял живот съм знаела, че е истина — честността на мама — е всъщност лъжа. Светът ми, вече килнат на една страна, се е обърнал наопаки.
	Търся гнева. Не го откривам. Само изтръпналост, шок и… разбиране.
	Всичко изведнъж си идва на мястото: защо никога не ми е казвала за Пуджа; защо е криела миналото си, защо е лъгала. Любимата ми майка, която ме научи да ценя честността, ми е спестявала истината.
	Същото е като да гледаш през микроскоп. Направих го веднъж, когато татко — татко ли? Как иначе да го наричам? — ме заведе в научния музей на Палмипур. Отначало не различих нищо през обектива. След това татко нагласи фокуса и аз видях съвсем ясно всички шарки, които се кръстосваха по скромната люспа на лука.
	Останах изумена, шокирана. За пръв път бях със завързан език.
	Татко се шегуваше с мен през целия път на връщане.
	— Ти стана свидетелка на едно чудо, аз на друго — рече той. — Ще те доведа отново в музея, за да изпиташ този феномен и да не говориш цяла минута.
	_Трябва да ме видиш сега, татко. Безмълвна съм, не знам какво да кажа заради няколко разкривени думи на стара хартия._
	Имам чувството, че съм затворена в странен балон, който е погълнал тази поразителна новина, която е наклонила света ми, преобърнала го е и изглежда така, сякаш стенещите и пъшкащи пациенти, подтичването на сестрите, готови да се грижат, успокояват и утешават се случва навън, в обикновения свят, който не е бил обгърнат от това съзнание, от тази зашеметяващо ясна представа.
	Представям си как се отдалечавам оттук, как поставям единия крак пред другия, крачките ми стават по-дълги, докато тичам, препъвам се на излизане от болницата със замайващите миризми на лекарства, на болест и смърт и излитам в хладината и влагата на лятната нощ.
	Искам да отворя уста и да вдъхна огромни глътки обикновен въздух, който има вкус на обсипани с роса жасминови пъпки, сякаш самото действие ще ме отведе към преди, когато бях здрава и цяла, когато се интересувах единствено дали ще имам нещо за учене и кауза, която да следвам, когато не се страхувах и не бях сломена, вързана към машини, когато не чаках да получа бъбрек от… от майка си.


>	Радж
>	Бог с глава на слон

	Таксиметровият шофьор изскача, оставя двигателя включен и вдига глава, удря силно багажника.
	Майката на Радж трепва, сякаш някой я е ударил.
	Радж я поглежда, тази жена, с която е живял цял живот и никога не е знаел нищо за нея. Тази жена, която се е криела цял един живот толкова внимателно под изискана, крехка броня. Тази жена, която е страдала, след като е била прогонена, изгубила е родителите си и е родила по времето, когато е била съвсем малко по-голяма от него. Тази жена, която е била смазана и е оцеляла, ако не цяла, то поне е оцеляла и е успяла да продължи напред със силата на волята си.
	Неговата майка.
	Шофьорът удря отново багажника.
	— Какво правиш? — пита Радж.
	Шофьорът се ухилва, жълта усмивка, беззъба и след този здрав удар, багажникът зейва.
	— Третият път е винаги на късмет — обяснява той и вади багажа им.
	_Ели_, мисли си Радж, _иска ми се да видиш това_.
	Майката на Радж се обръща и поглежда болницата, забелязва олтара на входа, бог със слонска глава, украсен с гирлянди, откъдето се носи аромат на сандалово дърво и ароматни пръчици. В следващия миг тя застава пред олтара, затваря очи и притиска длани, а устните й се движат, докато изрича молитва.
	— Мамо — побутва я след малко Радж. — Трябва да платиш на шофьора.
	— А, да. — Майка му рови в чантата и вади банкноти. — Задръж рестото — казва тя на шофьора.
	Очите на човека заблестяват, когато преброява банкнотите и ги натъпква в джоба си. Благодари многословно на Пуджа, отправя поредната жълта усмивка и подкарва сред облак прах, маха с благодарност и не спира да надува клаксона — единствената част от бракмата, която работи безотказно.
	Въпреки че сумракът вече е придал на небето цвят на зряло грозде, жегата не стихва, влагата притиска и полепва по кожата на Радж, вмъква се в душата му.
	Продавачи се състезават един с друг, крещят и предлагат стоката си, последен опит да продадат нещо, преди да приключат за деня. Петънца мръсотия се носят в наситения с аромат на подправки въздух.
	Жени на рибари минават наблизо, бъбрят безспир, докато дъвчат нещо, което прилича на червена лига. Устните им мляскат с естествена грация, качили са почти празните си кошници на главите, рибни люспи блестят по кожата и дрехите им.
	Мъже се скупчват около малък навес, пият чай с цвета на залеза от мънички чашки и ядат оранжеви закуски, които продавачът им подава направо от цвърчащ тиган.
	— Какво направи с бебето? — пита Радж. Въпросът, който напираше, най-сетне излиза. — Кажи, мамо!
	Автобус изтрещява от отсрещната страна и изпъшква, спира и се разклаща, звучи като поразен от артрит старец. Лицето на майка му пребледнява.
	— Обичах я толкова много. Нямах търпение да я гушна. Но дори не я докоснах. Не исках да я омърся с нечистата си любов.
	— Нея ли?
	— Да. Помолих Шарда да я кръсти Куши в писмото, което оставих. Надявах се името да е предвестник на хубавите неща, които й предстоят. Беше ми толкова трудно да стоя далече. Но го направих. Дори не се обадих, за да питам как е тя. Бях я оставила при Шарда, защото мислех, че това е най-доброто за нея. Понякога обаче се тревожех, че съм ограничила живота й, като съм я оставила. Исках да знам дали и тя е копняла да избяга от селото, дали и тя е била задушена от ограниченията, също като мен. Исках да знам дали е щастлива, дали животът й е бил отражение на името, което й бях дала. Исках да видя как расте. Исках да я привлека до себе си и да не я пускам. — Дъхът й излиза разтреперан. — Не направих нищо. Не смеех да поддържам връзка. Не исках така егоистично да изкореня живота й, онзи живот, който й бях дарила, като я изоставих, само защото копнеех за нея. Бях взела решение. Придържах се към него. Но едва сега разбирам, че това ме е изяждало. Като говорих с теб, като ти разказах историята на миналото си, очите ми се отвориха. Това решение оказа влияние върху мен, промени ме, оказа влияние и върху теб, Радж. То ме превърна в човек, който не може да обича. Превърна ме в черупка.
	— Куши е твоя дъщеря, така ли?
	— Да.
	— Затова значи си тук. Затова не си могла да откажеш на сестра си.
	Той вече разбира. Най-сетне разбира защо майка му е изоставила всичко, за да дойде тук. Той мислеше, че е било заради сестра й, предполагаше, че Шарда по някакъв начин държи майка му.
	Оказа се, че е било заради Куши. Първородното дете на майка му. Нейната дъщеря. Негова сестра.
	— Ще й дадеш бъбрека си. — Това не беше въпрос.
	— Ще й дам и сърцето си, ако това е нужно, за да я спася. — Очите блестят като скреж в зимна нощ. — Бих направила същото и за теб.
	Някак, въпреки всичко, което е било преди, въпреки разклатените им отношения, той знае, че тя наистина ще го направи.
	Знае го със сигурност.


>	Пуджа — след това
>	Как да започнеш отново

	С част от парите от продажбата на гривните, Пуджа си купува автобусен билет до Мумбай.
	В автобуса, възрастната жена до нея пита:
	— Къде в Мумбай си отседнала, дете?
	Думата „дете“ извиква представата за щръкнала коса, разкривени крайници, вързопче във формата на запетайка, което й подава бабата.
	— Детето ти има нужда от теб, вземи.
	Пуджа затваря очи и се опитва да прогони образа. Когато ги отваря, възрастната жена чака търпеливо за отговор. Милите й очи сякаш пронизват душата на Пуджа.
	Ниви и кокосови дървета, задушени в антрацитния мрак на настъпващата нощ профучават покрай тях, замаяни силуети се полюшват, отвеждат я към бъдеще, което тя не може да си представи, и живот, който не иска.
	— Решила съм да се настаня в някое общежитие, поне в началото, докато не си намеря работа — успява да обясни тя.
	— Градът е голям, дете. Трябва ти план. — Гласът на жената е мил. Тя посяга към чантата си, рови в нея, вади химикалка и откъсва страница от малко тефтерче с адреси, записва нещо. — Вземи, това е номерът на манастира на сестрите урсулинки в Дадар. Те приемат момичета като платени гостенки.
	— Благодаря — отвръща Пуджа и усеща как очите й парят. Жената отпуска сгърчена ръка върху пръстите на Пуджа.
	— Пази се, дете. Светът навън е огромен. Ще се моля за теб. Как се казваш?
	— Пуджа.
	Жената се усмихва, лицето й се сбръчква в мила благословия.
	— Означава молитва. Това е то.
	_Куши_, мисли си Пуджа, докато автобусът криволичи през нощта към град, който тя не познава, където се надява да потъне сред човешката гмеж. _Означава щастие. Надявам се да си щастлива. Надявам се да откриеш в ръцете на сестра ми всичко, което не мога да ти дам._
	_Слушай, Гопи, аз бягам, точно както винаги сме планирали — въпреки че се чувствам като в затвор, не свободна. Ти избяга ли? Свободен ли си?_

	* * *

	В Мумбай цари истински хаос, гъмжи от хора и превозни средства, бездомни животни и колички на улични продавачи, сградите са наблъскани една до друга, каналите преливат. Въздухът е син от шум и изгорели газове, задръстен от мръсотия и трафик, ехтят клаксони и викове. Смърди на разложен боклук и пържени подправки. Това притъпява мислите й. Това е балсам за ума й, лек за разбитата душа.
	От уличен телефон на многолюдната автобусна гара набира номера, който възрастната жена й даде. Качва се на претъпканото метро до Дадар, притисната в задушен балон от хора, които плуват в пот. Вдишва техните уморени мисли, наситени с работа, доволна, че може да спре да прехвърля своите.
	Настанява се в препълнената къща за гости на монахините урсулинки в манастира в Дадар. Съквартирантката й предлага работа като рецепционистка в мултинационална компания на две спирки с метрото.
	Пуджа навежда глава и отговаря на телефоните. Не си позволява мислите за бебе с щръкнала коса и малки крачета и ръчички да й се натрапват.
	Мъжете й обръщат внимание. Тя не ги поглежда. Дошло й е до гуша от мъже. Един от тях обаче е настойчив. Другите момичета в офиса настояват да не го пренебрегва. Той е един от най-видните личности в компанията, така казват, добра партия.
	Обещава на Пуджа света. Тя отказва да излезе с него.
	Той й предлага брак, казва, че ще я направи честна жена.
	— Ще се преместим в Англия — обещава той.
	Това я кара да се замисли. Ако се махне достатъчно далече, тогава може би ще успее да избяга от спомените, от образите на детето си, което я буди нощем, а настойчивото му хленчене нахлува в изтощените й сънища.

	* * *

	_Как да започнеш отново:_
	_1. Избягай в различна страна, отърси се от миналото си, както змия се отървава от кожата си._
	_2. Скрий корема, който издава какво се е случило неотдавна._
	_3. Изтрий старите престъпления и се съсредоточи над ново бъдеще._
	_4. Не позволявай чувствата да те завладеят отново. Дръж се винаги настрани от объркващи чувства, сантиментално обвързване._

	* * *

	Англия.
	Страна студена като сърцето й, без любов, която да го затопли.
	Тя открива, че не е достатъчно далече.
	Наблюдава самотни майки, на които е позволено да си живеят живота и да отглеждат децата си, без да бъдат наранени от срам или заклеймени от чувство за вина и безчестие. Пита се как се справя Шарда. Старае се да не мисли за детето си.
	Вонята на опетнена репутация и следите от дим я преследват със старите й грехове, процесия от допуснати грешки.

	* * *

	Съпругът й е мил. Той е добър. Не я притиска. Само че търпението му си има граници. Той иска дете. Тя не иска; споменът за бебето, което копнее да прегърне, но не смее да докосне, не я оставя на мира.
	— Моля те, Пуджа, едно дете — умолява я той.
	— Не мога, Дев — въздиша тя. — Остави ме — настоява, — не съм подходяща за теб. Трябва ти съпруга, която ще те обича както заслужаваш.
	_Използвах те, за да дойда тук, мислех, че ще успея да избягам от миналото си, от смъртта на родителите си, неразривно свързани с раждането на детето ми._
	— Не искам друга съпруга. Обичам теб — крещи той безумно разстроен.
	Следват скандали, гняв, обвинения.
	Тя не може да търпи да вижда съпруга си толкова разстроен. Също така не може да понесе да роди още едно дете в този несигурен свят, капризен като времето в тази страна, в която открива себе си, още едно дете, което няма да има сили да изгуби, още едно съвършено създание, за което няма да бъде достойна, още един невинен ангел, който се страхува да не опетни с незаличимите си прегрешения.
	Затова продължава да пие противозачатъчни.
	След това обаче се разболява. Висока температура. Гадене и диария. Халюцинации на дъжд и огън, на смърт и раждане. Мирис на тор и кръв. Дете с щръкнала косичка, което не спира да плаче, въпреки че името му означава щастие. Ниско, набито момиче с очила, което обещава да обича и защитава Пуджа завинаги. Тя бръмчи на мотор, опашките й летят, големи мечти за бягство с момче, което казва, че тя е най-добрата му приятелка в целия свят. Седи с мама и татко на пазара, брои монетите. Майка й се смее, докато се въртят в двора и вдигат облак от прах с цвят на шафран. Баща й я вдига високо на ръце: _Любимото ми момиче._
	Съпругът й се грижи за нея. Той я утешава. Той я приласкава. Той я прегръща. Той я обича. Шест седмици по-късно тя разбира, че е бременна.
	Дев е на седмото небе. Тя е ужасена.
	Девет месеца по-късно се ражда Радж.
	Този път тя не е вдървена от страх, не я преследват дим и огън, не я притиска присъствието на смъртта, до нея не е единствено бабата в барака, която мирише на отходен канал и кравешки тор.
	Този път тя е в стерилна болнична стая, съпругът й я държи за ръката, а акушерката я кара да напъва.
	Тя обаче вижда кратуните, вдишва мириса на канали и тор, чува гласа на старата до ухото си и се успокоява от пронизващия й поглед.
	— Няма да мога да дам това — изпищява тя.
	— Не се и налага — шепне старата тихо.
	Радж е роден и посрещнат с тържество и викове, няма съпътстваща смърт. Не се налага да прави ужасна размяна.
	Но има наказание.
	Топло, жизнено създание на гърдите й. Живо, дишащо, плачещо, съвършено. Нейното дете. Нейно.
	Тя не го докосва. Не може. Как да докосне това дете, след като не докосна Куши? Как да утешава това дете, след като остави Куши без утеха? Ами ако го бележи с грешките си или го накаже с клеймото на тъмното си минало? Няма да го понесе.
	Него ще го обича баща му. На него ще му бъде по-добре без прокълнатата й любов. Любовта й е отрова, която поразява, когато най-малко очакваш.
	Бебето й плаче, жалният плач на гладно коте, което чака гърдите й, иска помощ, иска повече, отколкото тя може да даде. Тя затваря очи. Горчивият вкус на страх, пожар и смърт се натрапват в умората й. Жалният плач на бебето разкъсва израненото й сърце и оцветява откраднатите сънища във восъчното жълто на сълзяща рана.

	* * *

	Дев се старае.
	Наема бавачка. Ходи на работа, а когато се връща у дома, се грижи за Радж.
	Старае се да бъде търпелив с Пуджа.
	Тя обаче вижда, че му е по-трудно да намери обяснение, трудно му е да приеме тази жена, която отказва да бъде майка.
	— Просто го подръж, той го иска.
	Радж извива малкото си телце към нея, опитва се да изскочи от ръцете на Дев към нея, малките му ръчички се протягат, дланите трептят.
	Пуджа си представя как малките ръчички обгръщат врата й, ноздрите й поемат сладкия бебешки аромат на момченцето, мирис на земя и влага, на радост и приключения.
	Тя се обръща, мисли за малкото момиченце, което расте в друга страна и нарича „мамо“ друга жена.
	Неизбежното се случва. Накрая на Дев му омръзва да се опитва. Една вечер той се прибира и я кара да седне и от сериозното му лице Пуджа разбира какво следва.
	— Повече не мога така — заявява той. — Извинявай, Пуджа.
	Тя кима. Тя разбира. Очакваше това още откакто се омъжи за него.
	— Мислех, че любовта ми ще бъде достатъчна. Само че тя вече не е.
	— Да.
	— Ще виждам редовно Радж, разбира се.
	— Разбира се.
	И ето че всичко свършва. Поредната ера в живота й.
	Сега остават само те с Радж, да се справят неумело.
	Тя се опитва да направи най-доброто за сина си, но двамата са като изолирани балони, които ще се пръснат, ако се докоснат.

	* * *

	Благодарение на щедрата издръжка, която Пуджа получи от Дев при развода, тя инвестира в недвижими имоти. Нямаше никакво намерение да мизерства отново. Чува отново гласа на господаря: „Ти се провали на изпитите. Какво ще правиш?“ Потапя се в работа.
	Радж започва училище, упорито, тихо момченце, което с радост прекарва времето с бавачката и не пита много за майка си.
	Дев се жени отново и съпругата му е всичко, което заслужава: закръглена, щастлива, изпълнена с обич жена, която вечно готви, кухнята й е пълна с живот. Той се мести в Шотландия със съпругата си заради работата. Въпреки това не спира да посещава Радж, макар да има ново семейство, дъщери близначки и още един син.
	След това съобщава, че се мести отново в Индия. Обещава на Радж да се чуват. Радж отива в стаята си и отказва да слезе, за да се сбогуват.
	— Ти обичаш Радж толкова много, Пуджа. Знам го със сигурност. Но не мисля, че той го знае. Покажи му. Моля те. Направи го, преди да стане прекалено късно — увещава я Дев.
	Пуджа кима, макар да знае, че Дев иска невъзможното от нея. Все пак нали затова се мести в Индия с друга жена.
	Радж расте и двамата с Пуджа се отдалечават все повече. Той следва примера на майка си и се превръща в затворено, кисело, нацупено дете.
	От време навреме я обвинява.
	— Интересуваш се единствено от работата си.
	Тя настръхва и му се разкрещява, въпреки че дълбоко в себе си знае, че той казва истината, защото това е видял и усетил като дете под нейния покрив, като единствения друг участник в тяхното мълчаливо, студено семейство от двама.
	Тя разбира, че с нищо не е по-добра от Гопи, който е избрал парите пред нея. Тя също избира парите, безличната сигурност на богатството пред превратностите и капризите на любовта.

	* * *

	Тя разширява бизнеса си, трупа все повече и повече имоти. Губи сина си, късните вечери стават все повече, пропуснатите шансове се множат, грешките също.
	Някъде в една гореща, прашна страна, другото й дете расте. Понякога Пуджа се пита дали Куши мечтае да избяга, също като нея, дали нямаше да е по-добре да я доведе тук, където личната свобода не е нещо, за което трябва да се бориш, а е осигурена. Тя обаче се отказва при тази мисъл. Как да се изправи пред детето си? Какво ще й каже? Как да съсипе живота й, живота, който самата Пуджа е решила, че е най-добър за дъщеря й?
	Така тя потиска изпълненото си с болка сърце и копнежа, който заплашва да изригне.
	Когато са на почивка в друга страна и тя види жена да готви на открито огнище, долови аромата на варящ се ориз или усети вонята на разлагащ се боклук, на помийна яма и мизерен живот, чуе ли немощния плач на бебе, как калта се разнася от непавиран път, задушлив облак прасковен смог, тя се преструва, че я боли глава и се връща в безличната хотелска стая, където остава до края на деня.
	Най-сетне, с течение на времето, тя започва отново да нарича Индия свой дом в тайната част от сърцето си, където е заключила миналото.
	Всяка година, в деня на раждането на дъщеря си, тя заявява, че има мигрена и се затваря в стаята си. Лежи със заровена под възглавницата глава в тишина и мрак, позволява си да се върне към спомени, които потиска. Дава възможност на жадния си мозък да се скита, измъчва го, като вика образа на детето, което умишлено е изоставила, детето, което расте, без да знае за нея.
	Тя се оставя на скрити копнежи, вълна след вълна болезнени спомени, мириса на сестра си, удоволствието да се отпусне в нейните ласкави ръце. Вечерта приготвя супа от тиквички и маслената смес й напомня за деня, който не споменава, за любов, която тайно храни, минало, което й липсва, сестра, за която копнее, дете, което е дала на друг, но с радост би зърнала, докоснала, чула негова дума, усетила прегръдка, за което би искала да научи нещичко.
	Пуджа разбира, че е сбъркала много. Заровила се е в дупка и не може да излезе от нея. Отчуждила се е от сина си. Дъщеря й расте без нея. Не знае как се чувства сестра й, след като е била обременена с дете, без дори да е имала шанс да си каже мнението. Детето, което _Шарда_ трябваше да има с мъжа, за когото _Шарда_ е трябвало да се омъжи.
	Късно вечер тя наваксва с имейлите и чака разглезения си, мълчалив син да се прибере, а тя се дави в самота, пита се дали си е струвало. Пита се дали не е трябвало да рискува и да обича отново. Може би е трябвало да остане в Индия, да притисне детето до себе си и да отвори сърцето си, когато бабата й подаде Куши, в деня, в който родителите й загинаха и дъщеря й се появи на този свят. Какво ли щеше да се случи тогава?
	Щеше ли всичко да бъде различно?
	След това полицията довежда Радж у дома, Шарда се обажда и миналото я вика след почти две десетилетия, и докато се усети, тя е в самолета за Индия със сина си и му разказва за миналото, как е станала каквато е и защо.
	Сега, след като е изляла всичко за миналото, след като цялата история излиза наяве, а не бе смяла да я разкаже в подробности дори пред себе си, дори в тайните кътчета на ума си, тя вижда ясно всичко, за пръв път от години.
	Радж. Нейното момче. Нямаше да го има, ако беше останала в Индия. Той е тук. Той е неин.
	Засега поне, това е достатъчно.


>	Радж
>	Неуловим сън

	— Мамо, как си се наказвала!
	Рикша надува клаксона си, малко момиченце подскача на пътя и опашките му се мятат.
	— Ей! — подвиква мъж.
	— Ще те заведа да се видиш с баща си — казва тя.
	Радж кима.
	— Той много се стараеше, сине. Стараеше се повече от други хора. Той си тръгна, Радж, защото аз се зарекох пред себе си да не се отдавам на никого. Той ме търпеше, докато можа. Не го виня.
	До мястото, на което са застанали, един бръснар си има импровизирана сергия, четири пръта държат покрив от рогозки, изплетени от кокосови листа. Въпреки че денят гасне, той има клиенти. Разклатен стол, леген с вода, гребен, бръснач и ножица, преметната на раменете му кърпа и огледало, което дава на клиентите да държат.
	— Да — отвръща Радж.
	— Той те обичаше; обичаше те много. Обичаше те повече, отколкото аз смеех — обяснява майка му.
	Бръснарят подстригва косата на клиентите бързо, черни кичури застиват за миг в тежкия въздух, преди да се плъзнат към килима от абаносови къдрици около краката му. Оголените вратове на клиентите са обсипани с малки червени точици от грубите нападки на бръснача, изглеждат разголени и странно уязвими без щита на косата, бледата плът се изчервява под косите лъчи на залязващото слънце.
	— Знам, мамо — отвръща Радж. — Сега вече разбирам.
	— Любовта беше нещо лошо. Тя накара хората да се обърнат срещу мен. Изгубих всички, които обичах. Много се стараех да не те обичам — мълви тя. — С Куши сте като два пулса, които туптят в мен. Когато се хвърляше към мен, когато беше още малък, тръпнех от желание да те прегърна, да те усетя, да изгубя човека, в когото се бях превърнала, за да видя рая на малката ти усмивка, да усетя отново невинните ти ласки, сладкото ти съвършенство. Аз обаче те отблъсквах, пазех те, за да си в безопасност. — Тръпнеща въздишка избликва от тялото й. — Сега разбирам, че съм ти причинила същото, което той е причинил на мен, отблъснал ме е твърде далече. Мислех, че те защитавам от себе си, че те пазя. Но съм те наранила. Много се извинявам. — В гласа й напират сълзи. — Като говоря с теб, като ти казвам какво се е случило, виждам ясно всички грешки, които съм допуснала. Иска ми се… Иска ми се да върна времето назад.
	Радж пристъпва към майка си и я прегръща. Тя е толкова крехка в ръцете му, толкова малка, също като откъс от неуловим сън.
	Тя хлипа на рамото му.
	Той я прегръща.
	До тях рязко спира автобус и изтласква настрани самотна рикша, която се тътри по тесния път. Рикшата извива и блъска една от подпорите на импровизираната бръснарница.
	— Ей! — изкрещява бръснарят и размахва юмрук към шофьора на рикшата след кихавиците, предизвикани от облаците прах. Само че навесът на сергията се олюлява и кокосовите рогозки падат.
	— Благодаря ти, Радж — казва майка му, подсмърча и бърше очи, а сълзите размазват мръсотията по влажното й лице. — Благодаря ти, сине.
	Бръснарят изоставя клиента си по средата на бръсненето и хуква с кърпата на рамо, стиснал ножицата в една ръка, огледалото в другата. Клиентът става и присвива очи, с една ръка предпазливо опипва скалпа, космат от едната страна, обръснат и оголен от другата. След това и той хуква и едва не попада под падащите рогозки.
	— Няма защо, мамо.


	Група хора излизат от болницата, четири жени извеждат пета в средата, която се блъска по главата и ридае.
	— Олеле, него го няма. Какво ще правя?
	Страх нахлува в очите на майка му и устните й се разтреперват.
	— Готова ли си да влезеш и да се запознаеш с дъщеря си? — пита Радж.
	Тя кима и в очите й заблестява страх.
	— Готова ли си да й дадеш отново дара на живота?
	— Да. — Тя изпъва рамене, лицето й е зачервено; безпокойството си играе на криеница с решителността по лицето й. — Благодаря ти, Радж. Знам, че не ти оставих избор, но ти благодаря, че го правиш, че дойде тук с мен, още повече че не понасяш болниците. Това означава много за мен.
	Той кима.
	Тя преглъща и очите й заблестяват.
	— Онази вечер, когато беше в болница и ме помоли да остана…
	Той затваря очи и се опитва да отблъсне болката, която му причинява споменът.
	— Аз останах.
	— Какво? — Той отваря очи и я зяпва.
	— Крачех отвън. В коридора. Просто… Не можех да понеса да седна до теб и да те гледам как страдаш. Бях ужасена, че ще изгубя и теб. Исках да те притисна с всички сили и да не те пусна. Исках да ридая, да се бунтувам срещу господ и съдбата, да попитам защо ти, моето невинно момченце, трябва да е болно… — Тя си пое разтреперано въздух. — Ако бях останала до теб, щях да се разпадна и да те уплаша, че си по-тежко болен, отколкото беше в действителност. Затова се престорих, че си тръгвам. Изгубих самообладание в коридора. И останах да бдя там. Тази нощ се молих, въпреки че се бях отрекла от господ в деня, в който се роди Куши. Наблюдавах момченцето в съседното легло, когато го изкараха и благодарих на господ, че не си ти, а след това се почувствах виновна. — Тя потръпна. — Аз изпратих сестрата при теб, когато видях, че си седнал в леглото и се клатиш напред и назад. На сутринта, когато сестрата ми каза, че температурата ти е спаднала съвсем малко, аз се поуспокоих, сресах се, сложих си парфюм, лепнах усмивка на лицето и дойдох при теб…
	— О, мамо…
	— Знам. Много се извинявам.
	Той кима. На гърлото му е заседнало нещо, има вкус на море.
	— Хайде тогава. — Той й подава ръка и я води в болницата, в която се намира новооткритата му сестра.


>	Куши
>	Гримът на лъжите

	Тя е тук, жената, която ме научи кое е добро и кое зло, която подчертаваше важността на истината, необходимостта да си честен пред себе си, жената, в която съм вярвала, в чиито думи се кълнях, приемах ги безотказно, жената, която съм обичала повече от всеки друг на този свят.
	Тя ме поглежда с неприкрит страх, с уплашения поглед на лъжец, когото са разкрили, виновен престъпник на подсъдимата скамейка.
	— Защо? Защо не ми каза? Цял живот съм защитавала истината, борила съм се за нея, а през всичкото това време съм живяла в лъжа… — Макар да не искам, гласът ми потреперва. Пресеква, уязвим като нестабилните основи, на които е изграден животът ни заедно.
	Как е възможно някоя връзка, основана на лъжа да процъфти, да остане сигурна и силна? Няма ли да се разклаща при всяка клюка, при всеки намек за скандал, инсинуация на истината?
	След като е разкрила истината, която е крила и пазила, тя сякаш е останала безмълвна, лицето й е оголено без грима на лъжите. Сълзите блестят в сребърно в очите й, едната се спуска по носа й и заблестява по бузата.
	Тя протяга ръка, извива пръсти, един по един, молба, вик; устата й се отваря и затваря като на удавник, който се бори за въздух, ала открива единствено вода.
	Не й искам молбите. Искам отговори.
	Искам тя да ме погледне в очите, искам най-сетне да видя истината, без бронята от лъжи.
	— Когато ме прегръщаше и настояваше да съм вярна на себе си, не усещаше ли иронията, лицемерието? Как можеше да искаш от мен да съм вярна на себе си, след като ти не си била? — Всяка изпълнена с горчивина дума е като камъче в устата ми.
	— На няколко пъти се опитах да ти кажа. Само че езикът ми отказваше да изрече думите, а гърлото ми пресъхваше. — Тя се колебае. — Не исках да те нараня. Ти си такъв противник на слабости и несправедливост, каквито и да са те, толкова си против измамите, че се страхувах какво ще ти причини истината, ако ти я кажа.
	— Ха! — Усещам жлъч, горчива като фактите, лишени от захарна глазура и превърнати в лъжи. — Аз ти вярвах, ти беше моят пример. А ти… ти си ми спестила голяма част от живота ми…
	— Просто… моментът никога не беше подходящ — прошепва тя. — Поглеждах красивото ти лице, как очите ти блестяха жадно, безкрайния ти апетит за живот, вярата ти в правдата, в света в черно и бяло, че аз… не исках аз да бъда човекът, който ще пръсне балона, в който живееше, който ще ти покаже сивотата между черното и бялото в идеалистичния ти свят. Нито баща ти, нито аз…
	— Не намесвай татко. Не че той ми е баща. И това ми е било отнето, увереността, че той… — Повече не мога да говоря, думите са заседнали на гърлото ми.
	Тя пребледнява.
	— Иска ми се да попия всичката ти болка, гняв и огорчение, за да излезеш незасегната от това, Куши. — Гласът й е наситен с мъка и съжаление.
	— Трябвало е да помислиш за това преди, не сега, когато е прекалено късно… — Буцата се разпада на нестройни ридания, които разтърсват цялото ми тяло и имам чувството, че всичко, което досега не е счупено, се чупи.
	Всички ни наблюдават. Болните в другия край на отделението извиват вратове и докуцукват по-близо, за кратко забравили болежките си.
	Може и да се излекувам физически, ако бъбрекът на майка ми — _моята_ майка — е съвместим, но ще се почувствам ли някога завършена отново? Как ще съчетая това, което научих сега, с онова, което съм знаела цял живот?
	Колкото и да е неразумно, искам тази жена, чиито очи блестят като дъждовни капки по листата да ме прегърне, да ме преведе през това изпитание, да успокои болката ми, както е правила един милион пъти досега.
	Никой друг няма да го стори.
	Тя се опитва да се пресегне към мен, но аз потръпвам и тя се отпуска назад, сломена.
	— Куши — прошепва тя, сякаш името ми е някакъв вълшебен ключ, който ще оправи всичко. — Миличка…
	Не мога да понеса милите й думи, не мога да я гледам как се бори с чувствата си. Искам тя да ме успокои, да каже: „Всичко ще бъде наред, ще се оправи“.
	Как обаче? Как е възможно да се оправи? Как ще се отърва от тази тръпка в гърдите, от чувството, че съм разочарована от колосалното й предателство?
	Когато татко загина в пожара (не мога да не мисля за него като за моя татко), престъпниците бяха ясни, имаше към кого да насоча гнева си, но какво правиш, когато най-любимият ти човек е объркал нещата?
	Истината е тресчица в окото ми, замъглява всичко. Искам да извадя тресчицата. Искам всичко да стане каквото беше преди.
	Имаше твърде много жертви, твърде много болка. Писмата на мама, думите й ми дадоха възможност да надникна в главата й. Мисля, че разбирам. Да, разбирам. Същевременно се чувствам наранена. Защото хората, които вярвах, че са ми родители не са ми имали достатъчно доверие, за да ми разкажат истинската ми история, истината за миналото ми.
	Ако трябваше да намеря една дума, с която да опиша какво чувствам, тя щеше да бъде „объркана“.
	Искам мама да ме поеме в ръцете си, да прогони объркването. Копнея за утехата на милите думи, които тя ще изрече, всяка дума, в която съм вярвала, безотказно, поне досега. Мислех, че нейните ръце са най-истинските, до които съм се докосвала, в които ще съм в безопасност. Тя беше моят храм, скалата в този несигурен свят, който открадна татко ми в миг. Докато скърбяхме за татко, тя ми каза, че всичко ще се оправи и така стана. След това… след това ми даде писмата до майка си и те промениха не само моя свят, но и начина, по който я възприемам. Тъкмо това е най-трудното. Тя не е константата, за която я приемах. Била съм затворена в преходен мираж, къща от карти, която се е сринала с един замах на небрежна ръка.
	Преди да се върне от банката, аз разбрах нещо. Мислех, че съм приела наученото. Само че в мига, в който я видях, щом лицето й грейна пред мен, тревогата и страха, всичката болка и объркване, които изпитвах, намериха излаз. Аз я нападнах с ярост за лъжите й.
	Благодарна съм й, че ме е отгледала, че ме е обичала безрезервно и то когато е скърбяла за родителите си и е трябвало да изтърпи толкова обиди като самотна майка. Благодарна съм и на татко. Татко е бил достатъчно смел, за да се ожени за „паднала“ жена, да приеме детето на друг и да изтърпи всички, които са ги осъждали. Само че мразя да ме лъжат, да ме правят на глупачка.
	Мама и татко никога с нищо не са показали, че не съм тяхна, и двамата са ме обичали безумно, бяха ме превърнали в център на техния свят, бяха ми дали свободата да бъда каквато искам; тъкмо затова разкритието ми подейства като шок.
	Ами Пуджа? Имам толкова много въпроси към нея, най-вече защо ме е оставила. Струва ми се, че разбирам. Помагала съм на предостатъчно млади момичета обременени от обстоятелствата, смазани от съдбата да не…
	Върти ми се свят; тялото ми е приковано към това легло. Защо държа толкова на истината? Не би трябвало да се чувствам така, след като съм я научила. Тя ми нанесе неочакван удар и аз се олюлявам под силата му, смазана съм дори повече, отколкото когато ме блъсна колата.
	Искам да се върна към минало, в което мама е _моя_, когато не съм обременена от това, че тя е лъжкиня, че ме е лъгала толкова време.
	Вече не мога да й вярвам. А от това ме боли. Чувствам, че не мога да вярвам на никого, след като най-близките ми се оказват способни на такава измама.
	Искам да избягам от тази стая, пълна с мъка, по клаустрофобичните коридори на болницата, да изскоча през вратата и да вдишам с пълни гърди златния въздух, който носи мириса на хлебно дърво, на ароматни пръчици и молитви, които се носят откъм олтара на входа на болницата.
	Боли ме да си отворя устата. Нужно ми е усилие да изрека думите, които искам да кажа.
	— Тръгвай си — шептя. — Моля те, тръгни си. Трябва да остана сама за известно време.
	Тя става и протяга разтрепераната си ръка към мен. Не й обръщам внимание.
	Изражението й на болка дълбоко и широко като кариерата Мангалор, също толкова самотно, искрящо синьо на разлято олио по асфалтиран път и молба за разбиране, самотното кафяво на сушата.
	Извръщам се от голия й поглед.
	— Имам нужда да остана известно време сама.
	Гласът ми звучи остро, грубо. Само че съм прекалено уморена, изтощена от всичко, което ми се е случило, за да съм мила. Искам да затворя очи и да избягам от себе си, макар за съвсем малко, да потърся утеха в спокойствието на съня, стига той да дойде.
	— Ще бъда в коридора, пред стаята — казва тя. — Обичам те, Куши.
	Тя се обръща, приведена фигура, която носи товара на лъжата на раменете си. Вдъхвам мириса й, виждам закръгления гръб и поражението на жената, която познавах като своя майка; жената, на която съм се възхищавала безгранично и съм обичала безумно; жената, която ме е обичала, грижила се е за мен и ме е възпитавала, която ме е превърнала в човека, който съм сега…
	Коя съм аз? Вече не знам. Изгубена съм, объркана, потъвам.
	Умирам.


>	Шарда — сега
>	Сянка от спомен

	Мила мамо,
	В моменти на мъка и отчаяние както винаги разговарям с теб. Обикновено ти пиша, но сега нямам сили да го направя, затова говоря наум с теб.
	Ти, която си мъртва от времето, когато Куши е жива, ти, която си сянка от спомен, чието лице не помня ясно, но следи от него забелязвам по лицето на Куши в някои нейни изражения, когато се намръщи и събере вежди, опитвайки се да запомни някоя мисъл.
	Луда ли съм, след като разговарям с теб наум? Сигурно съм луда. Полудяла съм от тревога. Полудяла съм, че нося товара на грешния избор, който съм направила, на грешния път, който съм следвала в тази луда надпревара, наречена живот.
	Как само ми се иска да мога да готвя в този момент, мамо. Да омеся тесто за чапати. Да мариновам патладжан в пикантен сос. Да панирам банан. Да приготвя смляна масала за рибно къри.
	Чувствам се толкова несигурна, цялата съм настръхнала, докато чакам: идването на Пуджа, Куши да се излекува както от физическите наранявания, които й нанесоха онези жестоки хора, така и от вътрешните, които аз нанесох на душата й, като не й казах истината.
	Чувствам ръцете си безполезни, те би трябвало да режат, да бъркат, да пържат — каквото и да е, само и само да не гледам стените на този пълен с болка болничен коридор, да чакам потънала в отчаяние и ужас. Съжаленията не ме оставят на мира, мариновани в „ами ако“, включени в най-различни сценарии — всички начини, по които можех да защитя Куши, всички начини, по които можех да й кажа истината за родителите й.
	Мамо, не мога да търпя повече тези тревожни, разкъсващи мисли, които се тълпят в ума ми. Вместо това ще готвя. Ако мога да разговарям с човек, който живее единствено в главата ми, мога да готвя и там, как мислиш?
	Затова ще приготвя марината за пикантната сепия, която ти обичаш толкова много, мамо. Виж, слагам две лъжички чили, лъжичка канела и още една кориандър, лъжичка куркума и цяла супена лъжица оцет.
	Сега смесвам всички подправки, докато комбинацията придобие лъскав златисто червен цвят. Прибавям сол на вкус, внимателно посягам към сепията, избрана от нас с татко от остатъците от лодките, които пристигат на зазоряване. Държа гърчещата се като медуза твар в ръка, помагам ти да махнеш мастилените черни късчета вътре. Слагаме я в маринатата и наблюдаваме как кремавата сепия става мандаринено розова като лятно небе на залез.
	Незнайно как започнах в настоящето и се върнах в миналото, мамо, и въпреки че винаги съм обичала тези фантазии, в които вие с татко сте живи и здрави у дома, в момента не успявам да се съсредоточа.
	Умът ме тегли към отделението, където на четвъртото легло от дясната страна лежи дъщеря ми, травматизирана от наученото. Тегли ме към Куши, която също обича сепия, приготвена по този начин; Куши, която като малка хващаше пържената сепия с две ръце и я натъпкваше в устата. Веднъж по невнимание разтърка очи и ги подлюти с подправките. Как само сгърчи лице и се разплака! Измих й нежно очите със студена вода, докато най-сетне успя да ги отвори.
	— Мислиш ли, че ще мога да виждам отново, мамо? — попита тя, когато ме погледна с подпухнали очи, пълни със сълзи.
	— Кажи ми какво виждаш, Куши — вдигнах аз два пръста и тя отвърна „два“. Смених ги на три. Двете прихнахме заедно, болката й бе забравена, недоядената сепия оставена в чинията й.
	Куши, моето момиче, толкова открита по отношение на чувствата си, мамо, така изпълнена с обич, винаги ми показваше открито какво изпитва.
	— Ти си моят пример, мамо — казваше често тя и аз се усмихвах, въпреки че сърцето ме болеше, притиснато от товара, който криех от нея.
	Сега вече тя знае.
	Чакам тук в коридора до отделението й. Чакам дъщеря си с разбитото сърце да се излекува — и макар да знам, че е прекалено да го искам след стореното, се надявам да видя ясните очи на Куши да блестят с желание да оправи неправдите на света, сега потъмнели от несправедливостта, причинена й от жената, на която е имала доверие толкова дълго.
	Надявам се раменете й да не са завинаги притиснати от нечестността и лъжите.
	Моля се бъбрекът на сестра ми — нейната майка — да излекува дъщеря ми. Момичето, което отгледах като свое, за което мислех, че любовта ще бъде достатъчна.
	Мечтая тя да ми прости.
	И чакам.


>	Пуджа — сега
>	Носталгия с вкус на сепия

	На олтара на входа на болницата, Пуджа свива ръце и се моли за живота на дъщеря си. Моли се на господ, когото е загърбила в деня, в който родителите й са загинали, деня, в който роди и остави дъщеря си.
	_Моля те, господи. Веднъж вече я оставих. Моля те, не ме карай да го преживея отново. Спаси я. Вземи мен._


	Навсякъде около нея бликат шумове: клаксони и викове, лай и рев, дрънчат автобуси, тракат авто рикши, носи се женски смях, деца бъбрят на език, който тя не си е давала сметка колко много й е липсвал, докато не го чу отново. Мирисът на подправки и прах, на ароматни пръчици и жега, на гниещ боклук и отчаяние. Вкус на песъчинки и зреещи плодове, на слънце и пот. Индия. Дом.
	— Куши Шанкар е в отделението по диализа, през тази врата и наляво по коридора — обяснява уморената рецепционистка, която е задушена от човешката гмеж, която приижда от всички страни.
	Куши Шанкар. Бебето с остра косичка, за което копнееше почти осемнайсет години. Нейната дъщеря, същевременно не нейната.
	Синът й, когото е предала не по-малко, дори може би повече, отколкото дъщеря си, стиска ръката й и тя му е благодарна. Тя, която се отдръпваше от физически контакт, докато дъщеря й беше жива.
	— Не забравяй, мамо — казва той, — ти им правиш услуга.
	— Шарда ми направи услуга, като отгледа Куши, Радж. Сега изпълнявам дълга си. Тя ми е дете. Отказах се от нея, защото не исках да я изгубя, а сега отново я губя.
	— Не е вярно — отвръща Радж, своенравният й син, който по време на това пътуване се е превърнал в мъж, при това умен. — Тя ще се оправи.
	— Ако ме попита защо съм се отказала от нея, какво да й кажа? — Тя вдъхва универсалния мирис на болница и потръпва.
	— Кажи й истината. Че си мислила, че постъпваш по най-добрия начин. Така си смятала навремето, въпреки че решението ти може и да не е било най-доброто. Бъди честна, мамо, както беше с мен. Всичко ще бъде наред.
	— Сине, ти порасна толкова добър, въпреки че те пренебрегвах — прошепва тя и най-сетне се предава на повика на сърцето си, на копнежа, който е потискала толкова дълго, че се е превърнал във втора природа и обрамчва лицето на сина си. Ледът, в който е било обвито сърцето й почти двайсет години, започна да се топи, когато Радж погали колебливо ръката й в самолета и я прегърна, когато тя се разплака преди малко. — Ти си същият като баща си, слава богу. Изпълнен с обич и грижовен.
	— Като тебе съм — заявява синът й. — Изпълнен с обич и грижовен.
	Тя преглъща топлите сълзи при тези думи.
	— Съвсем не бях такава.
	— Сега си — настоява той. — Тук си, когато дъщеря ти има най-голяма нужда от теб.

	* * *

	Една жена крачи напред-назад в коридора, пропит с миризма на дезинфектанти. Тя е прегърбена, сякаш се пази от удари.
	Вдига поглед, когато Пуджа и Радж приближават. Лицето й е износено, с дълбоки бръчки на тревога и страх. Има обаче нещо в очите, в тези очи с цвят на къна, които вече не са скрити зад грозни очила… Пуджа не откъсва поглед. Не може това да е Шарда. Изглежда прекалено стара.
	Лицето на жената грейва, когато познава Пуджа. И в тази усмивка, в тази срамежлива, предпазлива усмивка, която не достига съвсем тревожните очи, Пуджа вижда сестра си.
	Изминалите години се свиват като акордеон. Пуджа отваря уста и вкусва миналото — земя и топлота, любов и загуба, и съжаления, ферментирали, солени от възрастта и една-единствена дума изскача от устата й и изминава разстоянието също като благословия.
	— Шарда.
	Тази единствена дума скъсява разстоянието между тях, разтваря болката и гнева, вината и съжаленията, оставя единствено връзката между двете сестри, сложен сплитък от любов, гени и кръв.
	_Това е сестра ми, която ме прегръщаше, когато повръщах, която ме носеше навсякъде, докато бях малка, която запозна и мен, и дъщеря ми със света, която отгледа дъщеря ми._
	_Това е сестра ми, единственият човек, който може да види в какъв възрастен човек съм се превърнала, детето, което съм била навремето; пазачът на свещените спомени на общото ни детство; единствената, която помни, също като мен как очите на мама променяха цвета си, когато се смееше, как баща ни ходеше с леко накуцване; единствената, чиито безценни спомени за родителите ни са набраздени с дим, изцапани от пламъци, които напират към едно село и го лишават от цвят, покриват го със сива пепел, обгорялата черупка на хиляди празни мечти, изгубен живот._
	— Пуджа — мълви Шарда, гласът й е изпълнен със страхопочитание шепот на дете, което се буди и попада в дъгоцветен свят, украсен с щастие до края на дните както във вълшебните приказки, докоснати от магическата четка на снега. — Слава богу. Благодаря ти, че дойде.
	Шарда пристъпва към нея и я докосва по бузата. Мазолестата й длан е същата като на мама и пренася Пуджа обратно в детството. Тя е одобрение и изкупление. Тя е опрощаване на греховете.
	— Аз ти благодаря, Шарда, за всичко, което направи и все още правиш. Благодаря ти, че взе Куши — шепне Пуджа.
	Горещи сълзи, сребристо сини, се стичат по лицето на Шарда и мокрят блузата на сарито.
	— Куши… Тя… тя не… Бъбреците й…
	Ужасът, който Пуджа изпитва, е отразен в очите на Шарда. А остатъците от бариерата от грешки и недоразумения, неточни преценки, която се е издигала между тях през годините, се срива пред неотложността на онова, което е тук и сега, отчаяният страх от онова, което може да бъде, което ги свързва.
	В този момент те са две майки, обединени в битката да спасят любимото си дете.
	Шарда привлича Пуджа до себе си, прегръща я.
	— Благодаря ти — мълви тя, — задето ми даде Куши тогава. Тя ме спаси. — Мълчи за кратко. — Благодаря ти, че дойде сега, за да ми я дадеш отново.
	Това е предупреждение. Пуджа разбира.
	_Тя е моя_, казва Шарда.
	— Куши не е моя, за да я взема, вече не. — Сърцето на Пуджа се свива, когато казва думите, знае, че са истина, но се чувства по същия начин, по който се чувстваше в онзи посивял от дим ден, наситен с болка, когато дъщеря й се роди и Пуджа й обърна гръб, въпреки че всичките й инстинкти говореха друго.
	Шарда кима, очите й се наливат със сълзи.
	— Тя е всичко, което имам. — След това заговаря по-тихо. — Сега имам и теб.
	Сърцето на Пуджа прелива от радост.
	Радж прочиства гърлото си някъде зад нея.
	— Това е синът ми Радж. — Тя не е очаквала да изпита такава гордост, когато изрича думите. Сърцето й пее, докато представя сина си на сестра си.
	— Леле, какъв красив младеж. И висок. Много приличаш на майка си. — Шарда не се колебае като Пуджа, навежда се напред и прегръща Радж.
	Радж се изчервява като мокра кал и остава обзет от неловко чувство в ръцете на леля си.
	Когато вижда сина си в прегръдката на сестра си, за пръв път от двайсет години насам Пуджа вижда бъдеще, което не е притиснато от станалото в миналото, а бъдеще полетяло на неуверените крила на оптимизма, ярко като светлина, която прониква в облачен ден и дава обещание за много слънце. Тя вдъхва дълбоко и усеща жизнерадост, мекото розово на нежен цвят, който се разтваря предпазливо под ласките на пролетта.
	— Открих ти номера — продължава тихо Шарда. — Нося го в себе си, близо до сърцето, опитвах се да събера кураж, за да ти позвъня. През първите две години след като замина, бях като на тръни, тревожех се, че ще се върнеш и ще отведеш Куши. След това се успокоих, знаех, че си направила най-голямата жертва. Беше ми я дала завинаги. — Шарда преглъща. — Извинявай, Пуджа. Онзи ден…
	Пуджа веднага разбира за кой ден говори Шарда: за деня, в който светът й се разпадна, за деня, в който момичето умря и се появи жената, която е сега. Споменът за него тупти в гърба й, усеща болка в гърдите, усеща вкуса на кръв и мъка.
	— Аз предадох казаното от матроните на татко. Аз бях.
	Пуджа вдига ръка, сякаш иска да спре случилото се тогава.
	— О, Шарда, какво значение има? — въздиша тя.
	_Защо все още боли?_
	— Трябва да го кажа — прошепва Шарда. — Извинявам ти се в представите си толкова много години.
	Пуджа кима, усеща вкуса на мъка и съжаление.
	— Съжалявам, че позволих всичко това да се случи, че го предизвиках, че не те доведох обратно вкъщи, където ти беше мястото, че те оставих да си далече от нас, за всичко, което трябваше да преживееш сама — изброява Шарда и гласът й кърви.
	Пуджа кима отново, изтощено. Безбройните грешки, чувството на вина, неизказаната болка, кървяла толкова години от живота им, е превила гърбовете им, накарала е сърцата им да тежат под товара на неизказаните чувства и неразрешени кавги, казани грешни неща и важни, останали неизказани, любов без отклик и любов, приета за даденост.
	— И аз съжалявам — казва тя. — Извинявай, че те натоварих с Куши. Знам колко трудно ти е било да си самотна майка тук. Аз обаче знаех, че ако някой е в състояние да се справи, то това ще си ти, Шарда. Навремето мислех, че съм недостойна за бебе. Мислех, че мога да поверя безценната си дъщеря само на един човек — на теб.
	Тесният, претъпкан коридор мирише на споделени тайни. Атмосферата е по-лека — облекчено сърце, подновена вяра, стари рани, пулсирали от болка толкова години, заздравяват.
	Очите на Шарда се наливат със сълзи.
	— Обичах я. Обичам я. В момента е много крехка. Току-що разбра. Аз… Не можах да й кажа преди. — Тя си поема дъх. — Куши е звезда, Пуджа. Тя е невероятна. Толкова е честна, толкова устремена, много държи на истината. Тя е най-доброто от мен и теб. Аз… аз трябваше да я пазя по-добре.
	Лицето на Шарда е мокро от сълзи, а устните на Пуджа са мокри от тях.
	— О, Шарда, не се обвинявай.
	— Тя ще се осъзнае. Все това си повтарям. Само че не мога да си намеря място от тревога. Покрай вътрешните й травми…
	— Те ще се оправи. Трябва да се оправи — отвръща Пуджа като молба, молитва.
	_Дадох я преди толкова много години, защото мислех, че я защитавам. Какъв е смисълът от тази жертва, от всичкото изгубено време, ако и сега не мога да я защитя? Господи, длъжник си ми._
	— Ако мама и татко ни гледат сега, ще останат доволни — прошепва Шарда.
	— Наистина ли? — пита Пуджа и от гласа й струи мъка, щръкнала като тресчица, забила се в нежна кожа.
	— Татко не спря да тъгува за теб, Пуджа. Той се наказваше всеки миг, всеки ден.
	— Защо тогава не дойде да ме вземе? Защо не ме доведе обратно?
	— Щяхме да дойдем, но тогава стана пожарът. — Очите на Шарда са помръкнали от съжаление.
	— Така ли? — Пуджа вдъхва кобалтовия мирис на грешен избор и необмислени грешки. В устата й горчи от мастиления вкус на хиляди минути заедно със семейството, които са й били отнети. Тя е връхлетяна от носталгия с вкус на сепия, перлените води на безброй щастливи спомени, които са изтъкали живота, който двете с Шарда някога са споделяли.
	— Той те обичаше най-много. Обичаше те до самия край. И двамата те обичаха.
	Пуджа не бе повярвала на бабата, когато й каза същото в онзи съдбовен ден, когато остави дъщеря си, но сега вярва на сестра си.
	— Да — промълвява тя, гласът й лек, тъй като усеща, че товарът, който е носила, както й се струва цяла вечност, се смъква от раменете й.
	— Гопи загина в катастрофа с мотора две години след заминаването ти. Нямаше нито съпруга, нито деца.
	— Така ли? — Пуджа не може да определи какво чувства и дали изобщо чувства нещо.
	— Господарят полудя от мъка и почина скоро след това.
	Усеща неприятен вкус в гърлото, все едно е глътнала костилка от манго и тя е заседнала, задушава се и се бори за болезнено неуловимата сребърна същност на живота, бялата песен на тъгата.
	Господарят с гръмовния глас, толкова самодоволен. Страхливият му син: момчето, което я научи да обича, но и как да не обича.
	_В края на краищата всички сме хора_, мисли си тя и се опитва да си представи господаря, полудял от мъка. Беше обичал сина си по свой си начин. Знаел ли е Гопи?
	_Пропиляваме малкото време, което ни е дадено на този свят за неща без стойност, копнеем за един миг заедно, за миг, от който, ако ни бъде дарен, ще се възползваме и ще ценим, миг, в който да кажем всичко премълчано, миг, в който ще съберем хубавото от цял един живот._
	_Трябва да кажа на децата си, че ги обичам. Трябва да ги прегърна, както винаги съм копняла. Трябва да обясня на дъщеря си защо направих онова, което направих. Пропиляла съм предостатъчно време._
	Пуджа се усмихва на сина си, който все още се намества в прегръдката на леля си.
	Шарда подава малкото си пръстче на Пуджа. Пуджа го поема.
	— Обичам те, Пуджа — признава Шарда.
	— И аз те обичам — отвръща Пуджа. Думите, които мислеше, че ще я задавят, се изливат като шампанско и тя се усмихва широко, докато синът й я наблюдава с отворена от изумление уста.


>	Куши
>	Оглушителното мълчание между викове

	Дълги кичури къдрава кафява коса обрамчват слабото лице на жената, застанала до леглото ми. Очите й с цвят на шамфъстък, подчертани с виолетови сенки блестят, докато ме поглъщат жадно.
	Устните й треперят, докато се опитва да ми се усмихне, също като една от тънките тръбички към пиукаща машина, свързана с гърдите ми.
	Поглеждам я. Тя е по-слаба, по-бледа, малко по-висока версия на мен самата. Майка ми.
	— Защо ме даде? — питам аз с потръпващ глас, приглушен от тежестта на осемнайсет години изгубени моменти.
	Струва ми се, че знам защо го е направила, но искам да чуя какво ще каже тя, да разбера нейната страна от моята история.
	Тя стои и поглъща всеки сантиметър от мен, сякаш не може напълно да повярва, че е най-сетне тук, с мен, дъщерята, която е мислила, че е изгубила.
	Най-сетне заговаря и гласът й е мек като ласката на обсипано с капчици роса листо, гладък като езеро на светлината на луната, сериозен като оглушителното мълчание между викове.
	— Направих го, защото те обичах.
	След това, в миризливото отделение, Пуджа ми разказва историята си, която е началото на моята. Накрая и двете се борим със сълзите.
	— Ти си ме обичала — подсмърчам аз.
	— Никога не съм спирала да те обичам, Куши. — Името й звучи като посвещение. — Копнеех за теб и ми липсваше всеки миг, всеки ден от живота.
	Представям си момиче, което не е било много по-голямо от мен сега, което се опитва да приеме, че е изгубило семейството си и голямата си любов, момиче, което копнее за опрощение, момиче, което си мисли, че като се откаже от детето си, ще се самонакаже за извършените грехове.
	Мисля за всички момичета, които са се обръщали към мен за помощ и съвети. Поглеждам и тази жена. Майка ми. Тя е мислела, че ме защитава, като се е отказала от мен.
	— Било е глупаво — отбелязвам.
	Тя се смее през сълзи, смехът идва като изненада.
	— Сега, като разсъждавам днес, ми се струва глупаво. Само че навремето… — Погледът й е слънце, което се разлива в мокър от дъжда двор. — Знам, че си ми сърдита. Ще те разбера, ако ме мразиш.
	— Нали каза, че си копняла да ме прегърнеш.
	— Да.
	— Тогава какво чакаш?
	Тя прихва, този път истински и смехът е сок от манго, който капе по брадичката ти в лятна вечер, дъга в края на буря, топли камъчета по плажа в сънен следобед.
	Тя се навежда напред и ме прегръща с тръбичките и аз се притискам към гърдите й, чувам ударите на сърцето й и си казвам, че сигурно е било така, докато съм била в утробата й и съм се успокоявала от ритмичното пулсиране на кръвта в нея, кръвта, която ме е поддържала жива.
	— Не исках да те прегърна — прошепва тя, — защото се страхувах, че няма да намеря сили да те оставя. Нищо не се е променило.
	Аз се усмихвам в прегръдката й и усещам нейната усмивка, докато гали косата ми, която е сплъстена отзад на възглавницата.
	— Знаеш ли, че не съм докосвала никого така от години? — пита тя и в гласа й долавям страхопочитание като дете, което вкусва за пръв път захарен памук и открива рая на земята. — Дори не мога да си обясня защо.
	— Като съм в прегръдката ти, все едно сядам на любимия си стол у дома, който хлътва на всички подходящи места и поддържа тежестта ми толкова сигурно, знае къде да ме задържи и къде да отпусне — обяснявам аз и усещам как горещите й сълзи капят по мен.
	След това тя си поема дълбоко дъх.
	— Куши, Шарда ми каза за теб и аз съм много горда. Открай време копнеех да избягам от селото. Задушавах се в него, ограничена от веригите на традициите. След като си тръгнах, се запитах дали не съм те обрекла на ужасен живот, в който има единствено граници, затворен живот, в който, ако забременееш неомъжена, означава позор. Ти обаче си невероятна. — Гласът й е наситен с гордост, блести от любов. — Чувствала си се клаустрофобично в селото, затова си направила нещо по въпроса. Променила си селото, подобрила си го, вместо да бягаш. Толкова си силна, толкова смела, ти си най-доброто от нас с Шарда.
	— Изобщо не съм смела. В момента съм ужасена — шепна аз. — Ами ако… ами ако това е животът ми? — признавам аз най-сетне големия си страх.
	Тя не ме пуска, отдръпва се малко, колкото да ме погледне в очите.
	— Ще се оправиш, обещавам ти. — Погледът й вдъхва кураж в душата ми. — Моят бъбрек ще бъде подходящ и ти ще се оправиш.
	След това тя ме прегръща, а аз плача, докато се освобождавам от цялото безпокойство, което съм крила, от тревогата и ужаса.
	— Ще се оправиш. Сигурна съм — повтаря тя. — Обичам те, Куши. Много те обичам — шепне тя.
	Над рамото й виждам, че мама приближава, а зад нея пристъпва високо момче, което ми се струва познато. Най-накрая върви лекарят.
	Очите на мама ме гледат умоляващо, извиняват се, дават обич, казват ми хиляди неща, без да е изрекла нито дума.
	— Мамо — обажда се високото момче и Пуджа се обръща, цялото й лице се променя, когато грейва към сина си.
	— Куши — казва тя, — това е Радж.
	Брат ми.
	Той ми се струва срамежлив, това високо момче, което прилича на мъж. Не крие, че се чувства неловко и малко объркано.
	— Здрасти, брат ми — подхвърлям аз и той се смее, нещо средно между ръмжене и сумтене и срамежливостта му взема връх.
	— И така — казва лекарят, — имаме потенциален донор.
	Мама притиска ръка към гърдите си. Пуджа стиска рамото ми, след това се изправя и поглежда лекаря.
	И ето че надеждата надига лъскавата си глава и ми намига.


>	Пуджа — сега
>	Свобода

	Когато притиска дъщеря си до себе си, Пуджа усеща веригите, които са я оковавали толкова стегнато в продължение на години, да се отпускат.
	Тя поглежда дъщеря си с карамелено златисти очи, които излъчват кураж и дръзко се опитва да прикрие тревогата, която иска да заличи усмивката й. Красивата й дъщеря с изразително лице, дългата й коса, сплетена на разпадаща се плитка на гърба, с примамващи трапчинки на бледите бузи, които би трябвало да излъчват розовината на младостта. Нейната дъщеря, усмивката й е същата като откритата усмивка на Шарда.
	_Не съм се и надявала да преживея чудото да притисна дъщеря си до себе си. Порасналата ми дъщеря. Великолепна млада дама. Толкова смела. Толкова невероятна._
	Тя прегръща дъщеря си и ето че вълшебният сън се сбъдва.
	Тя прегръща дъщеря си и в пролетния въздух се усеща надежда.
	Тя прегръща дъщеря си и намира свободата, която е търсила цял живот.
	И тогава се заема да излекува дъщеря си, да й даде част от себе си.


>	Шарда — сега
>	Вестител на щастлив край

	Отвеждат Пуджа, за да я тестват дали бъбрекът й е съвместим.
	Радж отива до селото, за да донесе дрехи за Шарда и Куши, ако всичко мине добре.
	Тогава Шарда остава сама с дъщеря си.
	Сама е, след като Куши се е запознала с Пуджа.
	От мястото до леглото на Куши, което Шарда заема, се усеща мирис на страх, наситен с болка.
	Шарда поглежда Куши, вдъхва я. Това момиче Шарда е отгледала като свое, това момиче е обичала толкова много, това момиче й е вдъхнало нов живот само с присъствието си, това момиче е нейният живот.
	Очите на Куши са подпухнали, лицето й блести от сълзи, но раменете не са отпуснати, както когато прочете писмата на Шарда и настоя Шарда да я остави, главата й сега е изправена на изящната шия.
	_Благодаря ти, мамо. Благодаря ти, господи. Благодаря ти. Онова, което направих — скрих истината, — не я е пречупило. Срещата с рождената й майка и брат й също не я е променила. Нямаше да го понеса, ако разкритието за родителите й я беше сломило, мамо, ако я беше превърнало в бледа сянка на истинското й аз._
	Куши вдига ръка с трептящи тръбички и заговаря, гласът й малко по-висок от тихото шумолене, което издава ръждата, когато се уталожва.
	— Искам прегръдка.
	Цялото същество на Шарда запява.
	_Не заслужавам това_, мисли си Шарда, докато се наслаждава на познатата и тъй желана топлина на дъщеря си в ръцете й. _Аз съм благословена._
	— Извинявай, Куши — прошепва разтреперано Шарда. — Излъгах те, защото мислех, че правя най-доброто за теб, защото не исках да носиш товар — да знаеш, че майка ти те е оставила при раждането. Ти щеше да се обвиняваш, задето Пуджа е заминала. А аз не исках това. Исках да бъдеш самоувереното момиче, което си сега, не някое свито и смазано.
	Дъщеря й не казва нито дума, просто заравя глава на рамото на Шарда и Шарда усеща как горещите сълзи на дъщеря й мокрят ръката и врата й.
	Шарда преглъща сълзите си и попива кураж от дългата прегръдка на дъщеря си.
	— След случилото се с Пуджа реших да те оставя да бъдеш каквато искаш. Нямаше да те спирам. А междувременно ти ме накара да се превърна в човека, който аз винаги съм искала да бъда. Ти ме направи завършена. Ти изпълни живота ми с неописуема любов и радост… и Куши… докато чаках в коридора, научих. Хванали са хората, които ти причиниха това.
	Дъщеря й вдига поглед и очите й са ококорени от желание да научи.
	— Били са родителите на момчетата, виновни за смъртта на баща ти. Родителите на изключените момчета. Всички са участвали. Наели някакви биячи, за да те наранят. Заловени са и сега са в затвора. Ще бъдат съдени и ще си изгубят работата. Ще си платят за стореното, независимо колко са влиятелни. Вестниците са се заровили в случая. Ти си любимката на медиите, миличка. Те няма да оставят нападението над теб да се размине безнаказано.
	Куши въздиша, кима, след това отново се сгушва. Шарда решава, че може да продължи.
	— Обещах на мама на смъртното й легло, че ще намеря Пуджа и ще я доведа у дома. Ти ми помогна да изпълня това обещание отпреди много години. Ти ми даде кураж да се обадя, да разговарям със сестра си, да я поканя у дома. Куши, ти си онова, което ни свързва, връзката, която ни обединява, надеждата, слънчевото обещание за бъдеще заедно. Ти, Куши, си вестителката на щастливия завършек. Ще се оправиш, Куши, обещавам ти.
	Куши кима и продължава да мълчи, което не е характерно за бъбривата й, жива дъщеря.
	Шарда открай време знае какво става в ума на Куши, защото миг по-късно то излиза през устата. Сега обаче има единствено мълчание — необяснима, надигаща се мътилка. Куши не иска да наруши мълчанието, да не би потокът от разкрития да спре, да се превърне в мълчание наситено с тайни, заключени почти двайсет години.
	— Не трябваше да крия истината от теб. Тя е твоя и ти трябваше да я научиш, сега вече го разбирам. Само че се страхувах. Ти беше, все още си… толкова много приличаш на Пуджа, толкова си открита, толкова пълна с живот и аз се страхувах, че ако разбереш, ще ти дойде много. Нямаше да го понеса… Бях ужасена от миналото. Заради него бях изгубила сестра си. Нямаше да понеса да изгубя и теб. Нямаше да понеса жизненото ми, прекрасно момиче да се превърне в сянка, потисната от тежестта на истината и никога да не се възстанови от нея.
	— Знам, че ти е трудно да го разбереш, Куши, но си мислех, че като те излъжа, ти поднасям дар, освобождавам те от миналото, давам ти свободата да правиш каквото искаш, неограничена и неопетнена от случилото се навремето. Ако трябва да ти кажа истината, донякъде бях егоистка. Исках те за себе си и част от мен се тревожеше, че като ти кажа, може да поискаш да видиш Пуджа, да я опознаеш. Сестра ми ми липсваше. Исках да я видя. Само че не исках да те споделям с нея. Много се извинявам.
	— Не, мамо, аз се извинявам заради срамното си избухване одеве — отвръща Куши и свещеното звучене на тази дума звучи като благословия от гърлото на дъщеря й, прилича на слънчева роза на устните й. Думата, която Шарда си мислеше, че никога няма да чуе отново от устата на Куши, тежестта, която седеше на сърцето й и свиваше гърлото й, се стопява и очите й се пълнят със сълзи.
	Пред размазания поглед на Шарда танцува малкото момиченце, което сядаше и вдигаше ръчички, когато искаше някой да я носи, а на розовите бузки се появяваха трапчинки, докато казваше думата, научена преди всички други: „мамо“.
	Тя приглажда кадифените къдрици на дъщеря си назад и я прегръща, както е правила един милион пъти досега, за да я приласкае и да й вдъхне спокойствие. Не спира да се моли: _Господи, моля те, нека бъбрекът на Пуджа бъде подходящ. Много те моля_.


>	Радж
>	Дъга от фойерверки

	— Имам нужда от няколко неща от къщи — казва леля му на сутринта след пристигането им. Радж и майка му са прекарали нощта с Шарда и Куши до леглото на Куши.
	Преди да се усети, Радж възкликва:
	— Аз ще отида.
	Не иска да остане нито минута повече в тази болница, обитавана от призраците на мъртвите.
	Не иска да поглежда братовчедка си, сестра си, която отчаяно се опитва да бъде смела, но той усеща мириса на страх, който се излъчва от нея, а в бледото лице и изморени очи прочита агонията, която тя търпи, травмата, която преживява.
	Не може да търпи едва прикрития ужас на леля си, страха, който се излъчва от нея на вълни.
	Най-вече не иска да бъде в болницата, когато майката, която току-що е открил, неговата мила, любяща майка, която се е крила зад строгата фасада на резервираната му майка, я вкарат в операционната за тестове. Той иска да приклещи лекарите, да ги попита дали са достатъчно квалифицирани, дали знаят какво правят, да подложи тях на тестове, преди да им повери майка си. Иска да им се помоли да се грижат за майка му.
	Той има нужда от нея.

	* * *

	Преди да тръгне към селото, разговаря с баща си.
	— Радж! — баща му не може да повярва.
	Радж никога не е звънял на баща си. Винаги е било обратното, баща му е звънял.
	— В Индия съм — обяснява Радж.
	— Леле! — Гласът на баща му е празничен като дъга от фойерверки. — На какво дължим честта?
	— Дълга история, татко.
	— Имам предостатъчно време.
	И Радж разбира, докато разказва на баща си какво се е случило, че баща му винаги е имал време за него, дори когато Радж се е държал безобразно.
	Както каза майка му, баща му се е опитвал. Винаги се е старал много.
	— Извинявай, татко, че се държах настрани — прошепна Радж.
	— Сега си тук, сине — отвръща баща му, нежен като мехлем върху пулсираща рана.
	— Ще дойда да те видя — обещава момчето.
	— Не, стой, където си. Важно е да си там. Ние ще дойдем да те видим.
	— Благодаря, татко.
	— И още нещо, Радж.
	— Да?
	— Надявам се сестра ти да се оправи.
	_Моята сестра._
	Какъв съм късметлия, мисли си Радж. Има баща, който го обича, майка, за която сега знае без следа от съмнение, че го обича с цялото си сърце и има здраво и силно тяло. Може да излезе от тази болница на крака и всички негови части работят на пълни обороти.
	Докато новооткритата му сестра не може.
	_Това е поредното нещо, което съм приемал за даденост: здравето ми_, мисли си той.

	* * *

	Радж изтичва от болницата на светлината и жегата, ароматният топъл въздух го обгръща във влажна прегръдка. Следва инструкциите на леля си, пресича пътя до автобусната спирка от другата страна и едва не се блъска в крава и не го събаря рикша.
	Чака в убийствената жега, слънцето прежуря върху голата му глава и топи мозъка му, капки пот се стичат по гърба му и дрехите му залепват по кожата като лепкава прегръдка.
	Той се качва в тресящия се, ръждясал таралясник, който служи за автобус и спира с оглушително пищене на спирачки пред бараката, която минава за автобусна спирка, казва името на селото, „Бомихали“, което трябваше да повтори няколко пъти, преди кондукторът да разбере акцента му. Радж пуска пари от портфейла си в лепкавата ръка на кондуктора, доволен, че майка му настоя той да вземе част от рупиите, които тя получи, когато смени лири на летището.
	Кондукторът го наблюдава над очилата, униформата му в цвят каки е станала бежова от пот и мръсотия, яката е избеляла и неузнаваема от бръчките по врата му, набити с мръсотия. Той мирише на подправки и стомахът на Радж, измъчен от часовата разлика, се надига. Кондукторът връща повечето банкноти, няколко монети и син отрязък в дланта на Радж, без да спира да си поеме дъх надува свирката, която виси на врата му и изкрещява оглушително.
	Автобусът се разтриса веднъж, два пъти и най-сетне набира сили да потегли сред дрънчене на скорости и Радж се моли да стигне невредим до селото. Наднича през ръждясалите решетки на прозореца, вдъхва миризмата на желязо и кал, докато болницата се отдалечава.
	Почти час по-късно старият автобус спира рязко и кондукторът обявява „Бомихали“ с поредното пронизително изсвирване, което звучи по-зле и от глутница пищящи хиени. Радж се препъва по неравните стъпала и едва скочил, автобусът потегля отново, свисти и пъшка сред облак кафява прах.
	Когато пясъкът се уталожва, вижда десетина дрипави деца, привидения, привлечени от прахта: с голи крака, покрити с червена кал от главата до петите, но очите им блестят, жадни, развълнувани, гладни, изпълнени с надежда.
	_Какво ли е_, пита се Радж, _да си непрекъснато гладен?_ Усеща мъчителна болка в стомаха при тази мисъл.
	Децата се скупчват около него, протягат ръце, очите им са гладни, коремите са хлътнали, дрехите — изпокъсани.
	— Моля, гос’ине.
	Той не знае дали просията тук е законна, дали е позволена. Какво значение има? Видя повече просяци по време на пътуването с таксито до болницата, отколкото за една година в Англия.
	Бърка в джобовете, проверява портфейла си. Няма достатъчно монети, които му е върнал кондукторът, за всичките деца, затова слага по една банкнота от десет рупии в нетърпеливите малки ръце.
	Лицата на децата грейват. Те се споглеждат, не могат да повярват на доказателството пред очите им. Целуват банкнотите и подскачат, оживените им очи на покритите с прах лица танцуват. Вдигат ръце и се въртят, държат банкнотите високо.
	А той е невероятно, неописуемо щастлив.
	— Благодаря, гос’ине, много благодаря — редят те и му целуват краката.
	Сега вече той се чувства смутен.
	Опитва се да ги вдигне, но те са се лепнали за краката му, сякаш е техният спасител.
	— Защо сте тук, гос’ине? За кого сте тук? — пита срамежливо момиченце отзад.
	— Аз съм… ъ-ъ-ъ… братовчед на Куши. Познавате ли Куши?
	— Ъ? — те го зяпат, лицата сгърчени в недоумение. — Защо говорите по този начин, гос’ине? Много странно.
	Той се усмихва на учудването им. Странно. Харесва му как звучи.
	— Ку-ши-и-и — провлачва той бавно и се усмихва отново, докато наблюдава как устните им се опитват да повторят след него. — Ку-ши-и-и бра-тов-чед.
	— А — усмихват се те. — Братовчед на Куши, братовчед на Куши — разкрещяват се едновременно те, подскачат и се кискат.
	— Точно така — кима той.
	— Братовчед на Куши — следва хор от хаотични гласове.
	Той мига, а те се разпиляват, група ококорени деца, които хукват към нивите, пръсват се също като зърна от скъсано колие и остава единствено кал, която се уталожва с тиха оранжева въздишка.
	Какво е това село? — пита се той. Топлият следобеден ветрец мирише на манго, което зрее на слънцето и сипе още пясък по лицето му. Като че ли това му трябва, след като вече е покрит с жълтеникав слой от потната глава до мокрите крака!
	Има две заспали колиби, заспал магазин — малка елипсовидна постройка със сламен покрив. Трябва да се наведе, за да влезе. Има два стъклени буркана, наполовина пълни с дребни сладки и нещо като карамел с фъстъци, по които са полепнали комари и мухи. Няколко найлонови плика с пъстроцветни кайсиеви бисквити висят на ниските греди.
	Вътре няма жив човек. И наоколо не се мярка никой.
	Призрачен град. Това обаче не е град. Дори едно село е по-голямо.
	В съседство има колиба, от която се носи пикантна миризма. Вижда отвор, който води в тъмнината.
	Не вижда никой друг в завихрилата се прах. Няма жива душа.
	Сякаш децата се стопиха във въздуха.
	Трябваше да обърне повече внимание в коя посока хукнаха, но той кашляше от прахта, която връхлетя очите и лицето му.
	Слънцето грее безжалостно, жегата е като насекомо, което се заравя вътре в душата му. Разбира защо ходят голи и носят единствено нещо, което да ги предпазва от прахта, нещо, което да мине за облекло, което защитава приличието. И без това тук не се вижда нищо, пред теб винаги се вихри прах или жълтото слънце те кара да присвиваш очи като цепки и кара всичко да блести.


	— Ехо? Господине? — чува той и се обръща.
	Момче, приблизително на неговата възраст, може би година-две по-голямо, е застанало пред него и протяга ръка.
	— Здрасти, аз съм Радж — представя се той и поема протегнатата ръка, прехвърля мръсотията, полепнала по него.
	— Приятно ми е. Аз съм Сому — продължава момчето на добър английски, въпреки че спира пред всяка дума, сякаш чете от страница в книга, врязала се в спомените му. — Ти си братовчед на Куши, нали? — Сому любезно не споменава прахта, която е полепнала по неговата ръка и я избърсва в бялата си пола като онези, които всички мъже носят и тя веднага се превръща в мандаринено оранжева.
	Радж се колебае.
	— Да. — Не иска да разказва цялата история и да обяснява „тя всъщност ми е сестра, но“… Мисълта, че го знаят и приемат не заради него самия, а като роднина на бледото момиче, което е оставил в болницата, му се струва странно, трябва му време, за да свикне.
	— Всички сме много разстроени заради случилото се с нея. — Лицето на Сому е много изразително и показва всяка дума, която изрича. — Куши е нашата спасителка.
	— Спасителка ли? — В гласа на Радж се прокрадва недоверие.
	Сому кима искрено и сериозно, продължава да говори тържествено.
	— Куши се погрижи да получа мястото в инженерния колеж, което заслужавах. Тя помогна на всички тук. Тя е невероятна. Героинята на нашето село. Тя добре ли е?
	Той се замисля за майка си, която в момента тестват за съответствие.
	— Ще се оправи — отвръща той.
	— Добре — кима отново момчето. — Да те разведа ли из селото?
	_Леле_, мисли си Радж, докато обикалят — дотук има само прашни колиби, сгушени сред потъналите в прах смарагдови поля. А Сому му разказва всичко, което Куши е направила за него и за селяните. Радж добива различна представа за момичето, което трябва да си напомня, че му е сестра, уплашеното момиче, което толкова много се старае да бъде смело в болницата и сега се превръща в забележителен човек, толкова възмутена от несправедливата смърт на баща си, че е написала писмо, което е променило всичко.
	Радж си представя момиче с блеснали очи и пламенни убеждения, с несломима жажда за живот, посветила се да промени света около нея, и вярата й, че ще го направи, момиче, което много добре знае накъде се е отправило в живота и знае как да стигне там.
	_Ще ми се и аз да знаех накъде е тръгнал моят живот._
	Какво невероятно момиче е Куши. Сестра му. Той усеща гордост. За него е чест да е свързан с това невероятно момиче.
	_Моля те, нека бъбрекът на мама стане_, мисли си той, макар да му е трудно да си представи майка си на операционната. _Моля те, Куши, оправяй се_, мисли си той. _Трябва да спасиш света._
	Сому му разказва за момчетата, които са били изключени и как родителите им са отмъстили. Радж е завладян от безпомощна, безгранична ярост заради сестра си, също както когато чу историята на майка си и какво й е било причинено.
	— Предприемаме действия. Медиите гръмнаха. Онова, което й се случи, няма да остане безнаказано — заявява Сому разпалено и кима с глава.
	Крави с нежни очи, с полепнала по тях мръсотия се тътрят по пътя и махат с опашки, за да прогонят мухите. Толкова е горещо, че могат да се изпържат яйца, а прахта, която е навсякъде, го кара да се чувства така, сякаш върви през морковена мъгла. Тя гъделичка носа му и непрекъснато го кара да киха. Въздухът, наситен с песимизъм, е тежък, странно пикантен, но въздействащ с аромата на подправки, смрад на канали и жега.
	Струва му се, че бараките наоколо едва ще поберат него, камо ли семействата вътре. Ще трябва да коленичи, ако иска да влезе и да остане клекнал вътре, мисли си той, толкова са малки.
	Опърпани деца, голи, с гладни изражения, със синини по нежната кафява кожа и хлътналите кореми, го зяпат любопитно, лъскавите им очи са с цвета на кална вода.
	_Аз имам невероятен късмет_, мисли си Радж, _а съм толкова разглезен._
	Той вкусва острия аромат на този толкова различен свят, а меката жълтеникавочервена пръст под краката му шепне на всяка крачка.
	Жени в многоцветни сарита готвят на открити огньове, калени тенджери кипят и съскат, извиват очи, за да не срещнат погледа му. Всички обаче махат на Сому и си говорят с него — бързо изречени думи на местен диалект, който Сому казва, че е канадски.
	— Какво казват? — пита любопитно Радж.
	— Няма питейна вода в селото. Отново! Кладенците са пресъхнали, помпите съвсем не са достатъчни. Тази година сушата беше ужасна и един човек се отрови от пълната с бактерии вода, която капе от помпите. Куши организира демонстрация преди катастрофата, но все още не сме видели конкретни действия от страна на местното правителство…
	Радж отново е залят от възхищение към новооткритата си сестра с нейната страст и безкраен ентусиазъм, иска му се да притежаваше поне частица от енергията й, от нейния плам, от убежденията й.
	_Каква загуба ще бъде, ако бъбрекът на мама е несъвместим_, мисли си той и веднага отблъсква тази мисъл и позива за гадене.
	Хърбави кучета приближават до него, душат краката му, надяват се на вкусна хапка. Той вдъхва дълбоко прашния влажен въздух.
	— Пристигнахме — сочи Сому. — Искаш ли да пробваш местното ни вино?
	— А? — пита Радж.
	Спрели са пред барака със сламен покрив. Когато Радж наднича в тъмнината и след малко очите му се приспособяват към сумрака вътре, едва разпилян от трепкащи лампи, той остава изненадан от гледката. Мъже стоят в задушната атмосфера вътре и отпиват едри глътки от кремава течност, която се налива от чаши за вода.
	Радж вдъхва сладкия, остър вкус на пиво, докато Сому влиза през отвора, който се използва за врата (врата няма), твърде нисък е дори за Сому, с цяла глава по-дребен от Радж, който трябва да се свие, за да влезе.
	Подпийнали мъже махат на Сому, а след това, когато той сочи Радж, те излизат навън, за да поговорят с него и Сому превежда бързия им канадски на внимателно изречен английски. Всички питат за Куши и й пращат най-добри пожелания; всички казват на Радж колко много им е помогнала Куши, какво е сторила за тях.
	Мъжът на стола, който служи за плот, тиква две запотени бутилки в ръцете на Сому, отказва да му се плати и се провиква след него да предаде поздрави на майка си, баща си и сестрите си, докато подава глава през отвора и мига на слънцето.
	Радж разбира, че тук всички се познават.
	Сому се ухилва, докато държи запотените бутилки с бяла течност, разпенена на гърлото.
	— Нашата версия за алкохол — палмов сок. Прави се разрез на цвета на палмовото дърво, сокът се събира цяла нощ и се оставя да ферментира. Пием го с храната. Трябва да похапнеш с нас. Ще бъде истинска чест. Родителите ми ще бъдат на седмото небе.
	Радж лапва една вегетарианска хапка, многолистно тесто пълно със зеленчуци с подправки, което взема наслуки от барака, пълна до пръсване със сладкиши, бонбони и бисквити, всички завехнали, нахвърляни в издраскан и мръсен стъклен буркан, пълен с мухи.
	— Никак не е лошо — отбелязва той, докато вкусовите му рецептори свикват с експлозията от подправки и ронливото тесто се спуска по хранопровода му и дава на стомаха му материал за работа, защото е бил на ръба на бунта.
	— Чакай да вкусиш храната на мама — обажда се Сому. — Не е толкова вкусна като на Шарда, разбира се. Леля ти е най-добрата готвачка в селото. По-късно ще те заведа във фабриката й, след като минеш през къщата, въпреки че тя иска да я продава.
	— Защо?
	— Медицински разходи — отвръща Сому и Радж усеща аления вкус на яд към хората, които са причинили това на Куши.

	* * *

	След като Радж е бил в къщата на леля си и Куши, която прилича на приказна къща от вълшебно дърво, мирисът на застояло и стари призраци за момент прогонени от присъствието му, и е приготвил дрехите и вещите, които Шарда иска, след като е бил във фабриката, кошер от забързана, неуморима, наситена с аромат на подправки и смях, подправена с клюки дейност, Сому отвежда Радж в дома си.
	Колибата има само една стая и огнище в един ъгъл. По-голямата част от ронещата се стена заема снимка в рамка — семейството на Сому се е събрало около подпухнал мъж. Бащата на Сому гордо информира Радж на канадски — а момчето превежда, — че това е главният министър. Снимката е направена в момента, в който бащата на Сому намества чатала си.
	— Снимката е правена, когато Сому получи мястото си в инженерния колеж — обяснява бащата на Сому. — Куши направи всичко.
	Сестрите на Сому, които току-що са се прибрали от училище, се кискат, когато виждат Радж. След това крият лица в шаловете и хукват да помагат на майка си, която кълца зеленчуци край огнището.
	— Уча много, за да оправдая доверието на Куши в мен — обяснява Сому.
	— Въпреки това намира време да ми помага на нивата вечер, когато се върне от колежа — усмихва се с обич бащата на Сому и гордостта се носи от яркото жълто на щастието. — Добре че днес имаше свободен ден, за да преговаря за изпитите, така че имаше възможност да те разведе. Той е един от малкото в селото, които говорят свободно английски. — И този път едва сдържа радостта от постижението на сина си, а усмивката е така напоена с обич, че Сому се изчервява, докато превежда на Радж.
	_Любовта е да даваш_, мисли си Радж, _не обратното._
	_Бащата на Куши умира и вместо да се потопи в скръб, тя прави нещо по въпроса. Променя живота на цяло село към по-добро. Докато аз… аз очаквах мама не само да не работи и да ми осигурява удобства, но и да ме забавлява. Цял живот съм винил другите за собственото си нещастие._
	Сестрите на Сому белят картофи и кълцат зеленчуци, бършат очи заради лука.
	_Това е истинска любов_, мисли си Радж. _Децата се връщат от училище и помагат на родителите си на полето и у дома. Децата се грижат за родителите. Децата дават._
	_Безрезервна любов. Това е безрезервна любов._

	* * *

	Когато се връща в болницата, майка му и Шарда изглеждат така, сякаш тях ги е блъснала кола, не Куши. Те се опитват (не твърде успешно) да скрият мъката, която се кани да изригне от тях, тревогата е завладяла лицата им и въпреки разликите между тях, те много си приличат.
	— Не става. Няма съответствие — казва майка му, след като го извежда от отделението в коридора, така че Куши да не чуе, а лицето й се смачква като свит в шепа вестник.
	— Кръвната ми група не е съвместима с тази на Куши. — Майка му се задавя от думите, гласът й пълен с ярост, наситен със сълзи. — Как е възможно? Аз съм й майка. Би трябвало да мога да я защитя. Защо ни наказва така господ? Защо не мога да спася детето си?
	Радж отново прегръща майка си, докато тя хлипа, слабото й тяло се разтърсва от ридания.
	— Здрасти, брат ми — подхвърля Куши и се опитва да се усмихне, когато той влиза с майка си в отделението.
	Тя изглежда поразена.
	Той си мисли за всичко, което е чул за това великолепно момиче, което има привилегията да нарече своя сестра.
	— Тя иска да стане адвокат и да защитава онеправданите — каза му Сому. — След това иска да стане министър и да промени селата, а след това, когато има време, иска да спаси света от корупцията и алчността.
	— Леле — разсмя се Радж. — Хубави и лесни амбиции.
	— Ще стане, Куши — заявява сега той.
	— Какво?
	— Да спасиш света.
	Тя се опитва да му се усмихне.
	— От това място ли? От болничното легло?
	— Искам и моят бъбрек да бъде тестван — настоява той.
	Шарда отваря уста и оттам излиза стон на облекчение, докато тя реди благодарности сред хлипове, а най-сетне се предава на сълзите.
	— Благодаря ти, Радж — преглъща тя. — Много ти благодаря.
	Пот, отчаяние, молби и благодарности избликват от леля му. Тази жена, която бе отхвърлила майка му, а след това бе отгледала детето й като свое.
	— Ти мразиш болници — заявява майка му и го поглежда.
	— Искам да го направя.
	— Ти се дърпаш дори от ваксините.
	— Мамо.
	— Баща ти трябваше да те държи в скута си, да те притиска силно до себе си и да ти покрива очите, докато те бодяха, не аз — обяснява замислено тя.
	— Сега ще можеш да ми държиш ръката, докато ме тестват, нали?
	Тя му се усмихва широко с блеснали очи и това е същият поглед като онзи, с който бащата на Сому даряваше сина си, и Радж усеща как радостта прелива в него, въпреки трудностите, които му предстоят.
	_Мога да го направя. Мога._
	— Гордея се с теб — казва майка му. Тя обрамчва лицето му с длан. — Обичам те, сине. — За пръв път го казва. Поглежда в очите му, нейните са пълни със сълзи.
	— И аз те обичам, мамо. — Той се обръща, за да не види тя сълзите, с които се наливат очите му, но не преди да види как тя грейва.


>	Куши
>	Подправки и любов

	Бъбрекът на Радж е съвместим. Ще бъда излекувана!
	Когато се оправя, ето какво ще направя, без да подбирам реда:
	1. Да се уверя, че онези, които ми причиниха това, биячите и хората, които са ги наели, ще бъдат наказани.
	2. Ще се опитам да събера пари, за да спася фабриката на мама, да я спася от продажба заради медицинските ми разходи — ще накарам хората, които ми причиниха това, да платят. Трябва да попитам адвокат как може да стане.
	3. Ще организирам митинг за по-добри условия в държавните училища.
	4. Да прегърна силно Радж, новооткрития ми брат и донор на бъбрек.
	5. Да опозная рождената си майка.
	6. Да готвя с мама, да закрепя връзката ни — която се поопъна покрай последните събития — с помощта на подправки: чаена лъжичка чили, щипка канела, малко кориандър и куркума. Ще се смеем заедно, докато ме нападат летящи синапени семенца, и ще вдъхваме аромата на препечени листа от къри, сотиран джинджифил, цвърчащ чесън, разтопено ги, пържени зеленчуци, топлина, обич и щастие.
	7. Да осъществя мечтата си новооткритото семейство да се събере в нашата къща, която мирише на подправки и любов: мама ще сготви туршия на огнището, сестра й ще бърка, с една ръка ще стиска лъжицата, с другата ще приглажда коса назад, очите им ще блестят, когато видят двамата с Радж, навън ще вият кучета, птици ще се прибират у дома, сгъстяващият се мрак ще обгръща като с пелерина полята, ще нахлуе мирис на нощ, тайнствен, ароматен със скрити тайни, няма да има никой, освен Бину, пияницата, който се клатушка по пътя и пее с пълно гърло, докато не падне и не заспи в рова и уморената му съпруга не го намери, за да го завлече у дома.
	8. Да стана най-добрият адвокат в Карнатака.
	9. Да стана един от малкото политици в Индия, които успяват да постигнат нещо.
	10. Да спася света да не се пръсне от корупцията и егоистичната алчност на неколцина ненаситни господа.


>	Епилог
>	Спокойствие, огласено от песните на щурците

	Искряща пелена от светулки осветява замайващата тъмнина, която мирише на загнили плодове и кал, на очакване и проучване. В далечината, самотен лъч (от фенерче, мисли Радж) подскача нагоре и надолу, нагоре и надолу.
	— Това са съседите ни, които са тръгнали да ловят жаби и охлюви, за да си направят пържени жабешки бутчета тандури и охлюви масала с много кокос и кориандър за вечеря — обяснява Куши със сух глас и Радж не е сигурен дали се шегува, или говори сериозно.
	— Наистина ли? — пита той.
	— Мога да ти направя — предлага тя и сега вече той долавя усмивката в гласа й. — Охлюви масала са много вкусни, да знаеш. Номерът е да не ги готвиш по-дълго от необходимото, защото ще станат жилави като автомобилни гуми. Аз ще ги сготвя точно както трябва, сосът ще бъде кремообразен, със съвсем малко подправки.
	Тя се смее, звукът прилича на чанове, които танцуват при всеки полъх на вятъра и той се пита дали виждането нощем не е сред многото й таланти, ако успее да забележи погнусата по лицето му, да подуши отвращението му.
	Той отпуска глава на дървото бетел и затваря очи. Мекият, ароматен ветрец, който гали лицето му, разнася аромат на топлина от горещия ден, който най-сетне е прогонен от нощта и неочаквания дъжд. Носи парфюма на прах и зрели на слънцето плодове.
	Струва му се, че чува гласа на майка си, слаб, носи се над сребристата вода на потока, който ромоли наблизо и прокапването от листата, носи се над вика на нощния бухал и скърцането на щурците.
	Той отваря очи и ги присвива в мрака, разкъсван от шаващи светлини, които отразяват звездното небе. Колко е бистро небето тук, мисли си той, колко съвършено, колко е различно от облачната, надвиснала сивота, с която е свикнал.
	Тъмнината като приятел го призовава нежно; мирис на приключения, вкус на свобода, мързелив цвят на задоволство. Проблясъкът и лъскавината на мокра земя, ярките искри в калната чернота. Захарната тръстика свисти на лекия ветрец.
	_Един ден ще доведа Ели тук_, мисли си той. Вдъхва лепкавия аромат на захарна тръстика и слепени листа и се усмихва в оживената тъмнина, докато си представя реакцията на Ели.
	— Днес ще дойде баща ми със семейството си — обяснява той. — Той има близначки на десет и едно момче, което току-що е станало на седем.
	— Ще бъде забавно — отвръща тихо Куши. — Трябва да бъдеш образцов голям брат и да ги разведеш из селото. Дано си слушал, когато обикаляхме заедно.
	Той прихва.
	— Да знаеш, че това са общо четирима братя и сестри. Леле!
	— Какво?
	— Включвам и теб.
	Вятърът разрошва оризищата — черни стръкове, които по-късно ще заблестят в медно зелено на утринната светлина.
	Куши го щипва леко по ръката.
	— Аз съм повече от сестра. Ние сме почти близнаци, след като споделяме бъбреците си.
	Той се усмихва и усеща, че тя е усмихната, въпреки че не я вижда. Голямата му сестра.
	След това гласът й става сериозен като молитва.
	— Благодаря ти, Радж. Като ми даде бъбрека си, ми върна бъдещето.
	— Като ти дадох бъбрека си — отвръща Радж, — открих себе си. Звучи надуто, казано на глас, но той никога не е казвал нищо по-истинско, мисли си той.
	Сестра му се хвърля към него и го целува по бузата — ласка като снежинка.
	Това е щастието, мисли си той.

	* * *

	Шарда и сестра й търсят децата си, които са изчезнали преди известно време и още не са се прибрали.
	Тъкмо са се върнали от болницата, Куши е съвсем добре и докато Пуджа и Шарда наваксват, Куши и Радж излязоха да се разходят, защото Куши нямаше търпение да разведе Радж.
	— Знам, че си бил тук, но искам да ти покажа любимите си места — каза Куши и се усмихна широко на Радж, а той отвърна на усмивката.
	Пуджа грейна към сина си и се обърна към Шарда.
	— Не съм го виждала да се усмихва толкова преди.
	Нощта се е спуснала тиха като шепот в шумната стая. Селото все още е потънало в мрак, мирише на дъжда, който окъпа земята с дългоочакваната влага. Пекарната на Мастер и магазинът на Дому са затворени през нощта.
	Минават покрай пияници, които са разхвърляни като боклук, стиснали бутилки, мърморят си сами, открили са своята версия на рая в наситения с оцетни изпарения въздух около бараката, в която се предлага палмово вино.
	Те ситнят по тясната пътека към полята в приятно мълчание, докато Пуджа не заговаря.
	— Тук не се е променило почти нищо, нали? Тези ниви са все едно същите като нашите в Нандихали! Все ми се струва, че мама и татко ще ни повикат за вечеря.
	Мелодичният, шоколадов глас на Пуджа връща отдавна забравени спомени във въздуха, наситен с аромат на дъжд и носталгия.
	— Само дето сме вече стари и костите ни пукат на всяка крачка — натяква Шарда.
	— Говори за себе си — отвръща Пуджа през смях — бенгалски огън блести сред експлозия от цветове.
	— Мама ме накара на смъртния си одър да те намеря и да те върна у дома.
	— Наистина ли? — гласът на Пуджа пресеква.
	— Сега си у дома.
	— Така е. — Гласът на сестра й прелива от чувства — бугенвилия се спуска по стени, лятна серенада.
	Минават покрай къщата на Риму, където тя чува многобройната му челяд да съобщава програмата си, сладките им гласове са пълни с невинността на детството. Благодарение на Куши, Риму има големи надежди за децата си.
	— Помниш ли, когато си обещахме да се обичаме и защитаваме завинаги? — Гласът на Пуджа е предпазлив като надежда.
	— Помня.
	— Какво стана с нас, Шарда?
	— За кратко изгубихме пътя, това е всичко.
	Подминават помпата, прескачат камъните, които служат за пътека през хълма, пресичат потока и продължават по тясната пътека между нивите, потънала във вода заради неочаквания порой. Стръковете ориз и от двете страни мърморят, докато свистят при всеки порив на вятъра.
	Озовават се между захарната тръстика: две деца, сенчести силуети, които се облягат на палмовите дървета в края на овощната градина. Нейната дъщеря е вдигнала поглед към брат си, който й е дал нова надежда за живот; устата й е отворена и смехът избликва на сребърни вълни.
	Шарда чува как Пуджа спира до нея, усеща по бузата си топлия й дъх, оцветен от спомени. Пуджа пъхва ръка в нейната и я стиска и сякаш се прибират у дома след дълъг, уморителен ден и се настаняват в удобния стол с книга, чаша чай и чиния горещи баджи.
	И в тъмното, мократа овощна градина, осветена от просветващи светулки, Шарда остава права, а сестра й е до нея. Връхлита ги аромат на мокра от дъжда земя, на влажна тръстика с мирис на сироп, те наблюдават децата си и се вслушват как веселите им гласове се присъединяват към тези на щурците — блаженото спокойствие, огласено от хора на щурците.
