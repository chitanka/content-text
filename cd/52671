D>
	На Вивиан Милн
D$


>
	През Втората световна война принадлежащите на Великобритания острови в Ламанша са окупирани от германците. В историческия контекст на романа се споменават някои политически и военни дейци от този период, но трябва да се подчертае, че това е литературна творба, която няма отношение към действителни личности.


>	1.

	Древните римляни смятали, че душите на умрелите остават в близост до гробниците си. В онова студено мартенско утро не ми беше трудно да повярвам в това. Небето бе свъсено, нощта сякаш щеше да ни прихлупи всеки миг.
	Застанах под гранитната арка и погледнах навътре към гробището. На табелката пишеше: „Енорийска църква «Сент Брелад»“. Мястото беше гъсто осеяно с плочи и гробници. Тук-там се извисяваше някой гранитен кръст, в далечината зърнах ангел с разперени криле. В този момент мълния разцепи хоризонта и над залива плисна дъжд.
	Портиерът на хотела ми беше дал чадър. Измъкнах го и го разтворих. До миналата неделя в Бостън не бях и чувал за британските острови в Ламанша, близо до френския бряг, и по-специално за Джърси. Но днес беше четвъртък и ето ме тук, пропътувал половината свят, за да търся окончателния отговор на нещо, което бе отнело цели три години от живота ми.
	Църквата беше много стара, гранитна. Тръгнах през гробовете към нея, като от време на време се спирах да погледам залива от високото. Долу под вълнолома жълтееше златист пясък, оголен от отлива, в далечината можех да съзра хотела си.
	Чух гласове. Обърнах се и видях двама мъже с каскети и с раници на гърба, подслонени под един кипарис до стената в другия край на гробището. Те станаха, отдалечиха се и се засмяха в един глас, изглежда на някаква шега. Забелязах, че носят лопати. Скриха се зад църквата, а аз прекосих гробището и отидох до стената.
	Там имаше прясно изкопан гроб, покрит с брезент, макар че и дървото донякъде го предпазваше от дъжда. Мисля си, че никога дотогава не съм бил толкова развълнуван. Стори ми се, че този гроб чака именно мен. Обърнах се, промъкнах се между гробовете до входа на църквата, отворих вратата и влязох.
	Очаквах вътре да е мрачно и потискащо, но лампите светеха и беше много красиво. Сводестият таван бе изграден изцяло от гранит, не се виждаха никакви греди. Запътих се към олтара, но спрях за момент да се огледам и да се вслушам в тишината. След миг дочух как се отвори и затвори врата и някакъв мъж се приближи.
	Косите му бяха побелели, очите — съвсем бледосини. Носеше черно расо и чадър под мишницата. Гласът му зазвуча сухо и старчески, с лек ирландски акцент.
	— Мога ли да ви помогна с нещо?
	— Вие ли сте енорийският свещеник?
	— О, не — весело се засмя той. — Някога бях пастор, но много отдавна ме върнаха в паството. Казвам се Кълън. Отец Доналд Кълън. Американец ли сте?
	— Познахте — стиснах ръката му. Беше учудващо силна. — Алън Стейси.
	— И сте в Джърси за пръв път, нали?
	— Да — отвърнах. — Допреди няколко дни изобщо не знаех, че това място съществува. Като повечето американци, бях чувал само за Ню Джърси.
	Отец Кълън се засмя. Отправихме се към вратата и той продължи:
	— Лошо време сте избрали за първото си посещение. Джърси може да бъде едно от най-привлекателните кътчета на земята, но не и през март.
	— Нямах избор — отвърнах. — Днес тук ще погребвате един човек, Хари Мартино.
	Той беше започнал да съблича шлифера си, но изведнъж застина.
	— Да, точно така. Всъщност церемонията ще извърша аз. В два часа следобед. Вие негов роднина ли сте?
	— Не точно, макар понякога да имам чувството, че е така. Доцент съм по философия в Харвард. През последните три години работих над една биография на Мартино.
	— Да, разбирам. — Той отвори вратата и двамата излязохме в галерията.
	— Какво знаете за него? — попитах.
	— Почти нищо, като изключим необичайната му смърт.
	— И още по-необичайните обстоятелства около погребението му — допълних аз. — В края на краищата, отче, едва ли ви се случва често да погребвате човек четирийсет години след смъртта му.


	Къщичката беше в другия край на залива Сент Брелад, близо до хотел „Хоризонт“, където бях отседнал. Малка и непретенциозна отвън, тя се оказа с учудващо обширна дневна — удобна и отрупана с вещи. Две от стените не се виждаха от книги, френските прозорци извеждаха на терасата и малката градина с изглед към залива. Настъпваше приливът, вятърът гонеше зайчета по вълните и дъждът барабанеше по прозореца.
	Моят домакин влезе откъм кухнята и остави подноса за чай на масичката пред камината.
	— Надявам се, че няма да откажете чаша чай.
	— Благодаря, ще ми дойде добре.
	— В нашето семейство любителят на кафето беше жена ми, но тя почина преди три години. Самият аз никога не съм го понасял.
	Седнах от другата страна на масичката, той ми наля една чаша и я побутна към мен. Умълчахме се. Той взе чашата си и изискано отпи. Изчакваше.
	— Уютно е при вас — рекох.
	— Да — съгласи се той. — Добре ми е тук. Е, разбира се, малко е самотно. Да, професор Стейси. Най-голямата слабост на човешките същества е, че всеки има нужда от някого. — Наля си втора чаша и продължи: — Като момче живях три години на Джърси и много го обикнах.
	— Е, това едва ли е чак много трудно — кимнах навън към залива. — Тук е толкова красиво.
	— По-късно често идвах през отпуските. Пенсионирах се като каноник на Уинчестърската катедрала. И тъй като единственият ни син се пресели в Австралия преди много години… — Той сви рамене. — Изборът някак от само себе си падна на Джърси, още повече че жена ми от дълги години притежаваше тази къщичка. Наследи я от един свой чичо.
	— Навярно добре ви е дошло…
	— Да, особено при тукашните закони за недвижимата собственост. — Той остави чашата си, извади една лула и започна да я тъпче от овехтяла кожена кесия. После оживено продължи: — Е, вече ви казах всичко за мен. Какво ще кажете сега за себе си и за тоя приятел Мартино?
	— Знаете ли нещо за него?
	— Не бях и чувал за този човек допреди няколко дни, когато дойде да ме навести доктор Дрейтън — ние сме добри приятели — и ми обясни обстоятелствата, при които е било намерено тялото, както и това, че ще бъде пренесено от Лондон и погребано тук.
	— Значи знаете как е загинал?
	— При самолетна катастрофа през четирийсет и пета.
	— През януари четирийсет и пета — уточних. — По време на Втората световна война към Кралските военновъздушни сили съществувала една част, наречена Вражеска летателна команда. Там изпитвали пленени немски самолети — оценявали характеристиките им и така нататък.
	— Разбирам.
	— Хари Мартино е работил към Министерството на военната промишленост. През януари 1945 г. изчезва безследно при полет като наблюдател с един „Арадо 96“ — двуместен тренировъчен немски самолет на въпросната Вражеска летателна команда. Винаги се е смятало, че е паднал в морето.
	— И какво?
	— Преди две седмици намират самолета при изкопни работи в едно тресавище в Есекс. Спират работата на строителната площадка, докато една част от Кралските въздушни сили не измъкнала останките.
	— И Мартино и пилотът били още вътре?
	— Поне онова, което е останало от тях. Но по някаква причина властите не разгласили случая. Новината достигна до мен едва миналата събота и веднага хванах първия самолет за насам. В Лондон пристигнах в понеделник сутринта.
	Той кимна.
	— Казахте, че сте работили върху негова биография. Но с какво е известен? Както ви казах, аз никога досега не съм чувал за него.
	— Нито пък широката общественост. Но през трийсетте години в академичните среди… — повдигнах рамене. — Бертранд Ръсел го е смятал за един от най-блестящите и новаторски умове в своята област.
	— Която е?
	— Философията на морала.
	— Интересна наука — вметна отецът.
	— Особено за човек като него. Роден е в Бостън. Баща му притежавал няколко кораба. Богат, но не чак дотолкова. Майка му, макар и родена в Ню Йорк, била от германски произход. Нейният баща преподавал няколко години в Колумбийския университет, а после, през 1925 година, се върнал в Германия и станал професор по хирургия в Дрезден. — Станах, отидох до прозореца и замислено се загледах навън. — На трийсет и осем години Мартино вече бил завършил Харвард, защитил докторат в Хайделберг, преподавал в Оксфорд, бил член на Тринити Колидж и професор по философия на морала в Кроксли.
	— Забележително — каза Кълън.
	Обърнах се към него.
	— Но вие не разбирате. Той бил човек, който поставял под съмнение всичко, който изцяло преобърнал своята област. А после изведнъж избухва Втората световна война и останалото е мълчание. Поне досега.
	— Мълчание ли?
	— Е, знае се, че напуска Оксфорд, че работи към Министерството на отбраната, а после, както ви казах, към Министерството на военната промишленост. Така са направили много учени. Трагедията е, че поради този случай той, изглежда, престава да работи в своята област. Няма никакви други изследвания, а книгата, която е писал години наред, остава недовършена. Ръкописът е при нас, в Харвард. Но няма нито ред, писан след септември 1939 г.
	— Много странно. Много.
	Върнах се до масичката и седнах.
	— В Харвардската библиотека имаме всичките му публикации. Онова, което действително ме подтикна да се заема с тях, беше нещо съвсем лично.
	— И какво е то?
	— Когато на осемнайсет години завърших училище, наместо да отида направо в Харвард, постъпих във флота. Изкарах цяла година във Виетнам, докато един куршум в капачката на лявото коляно не ме върна окончателно у дома. И Мартино е направил същото. През последните няколко месеца на Първата световна война, още ненавършил необходимата възраст, постъпил в Американския експедиционен корпус и служил като пехотинец в окопите във Фландрия. Заплени ме фактът, че и двамата по един и същи начин сме зарязали заниманията си и по един и същи начин сме тръгнали да търсим някакъв друг, по-различен отговор.
	— … От ада на войната до спокойните глъбини на съзнанието. — Отец Кълън изтръска лулата си в камината. — Не мога да си спомня кой беше казал това. Май беше някакъв поет от времето на войната.
	— Да ме пази господ занапред от подобни опити — рекох аз. — Виетнам ми струваше един осакатен за цял живот крак, три години в ръцете на психиатрите и един пропаднал брак!
	Часовникът над камината удари дванайсет. Кълън стана, отиде до бюфета, извади една гравирана гарафа, наля уиски в две чаши и ми подаде едната.
	— Самият аз по време на войната бях в Бирма и това ми стига. — Отпи глътка уиски и остави чашата си на камината. — И така, професоре, какво има още?
	— Още ли?
	— Нас, свещениците, ни смятат за наивни души, които не знаят нищо за суровата действителност — каза той със сухия си отмерен глас. — Това, разбира се, е глупост. Че нали работата ни е изповедта, човешката болка, страданието… Познавам хората, професоре. Имам зад гърба си петдесет и две години практика като свещеник. Човек се научава да разбира кога не му казват всичко. — Той доближи до лулата си клечка кибрит и смукна. — Това се отнася и за вас, приятелю, освен ако дълбоко не греша.
	Поех дълбоко дъх.
	— Когато са го намерили, е бил в униформа.
	Той вдигна вежди.
	— Но нали казахте, че е работел за Министерството на военната промишленост?
	— В германска униформа на Луфтвафе — продължих аз. — И той, и пилотът.
	— Сигурен ли сте?
	— Имам един приятел, още от Виетнам, казва се Тони Бианко. Работи в ЦРУ. Сега е в нашето посолство в Лондон. А тия хора научават каквото им трябва. Онзи ден имах проблеми с Министерството на отбраната. Дадоха ми прекалено малко информация за Мартино и за въпросния самолет.
	— И сте помолили приятеля си да провери, така ли?
	— Да. Но той открил и нещо друго. В една вестникарска дописка се казвало, че този арадо бил от Вражеската летателна команда. Което също е подозрително.
	— Защо?
	— Защото всичките им самолети са носели отличителните знаци на Кралските военновъздушни сили. А онзи, според информатора на Бианко, бил със знаците на Луфтвафе.
	— И казвате, че официалните източници не са ви дали повече информация?
	— Абсолютно никаква. Колкото и странно да звучи, и Мартино, и този полет са все още засекретени по силата на някакви заповеди от времето на войната.
	Старецът повдигна вежди.
	— След цели четирийсет години?
	— И още нещо — продължих аз. — Със същия проблем се сблъсках и миналата година, когато правех проучванията си. Тогава пак ударих на камък. Открих, че през януари 1944 година Мартино е бил награден с Орден за особени заслуги. Един от ония наградени, чието име се е появило в списъка без никакви обяснения. И няма информация какво точно е извършил, за да я заслужи.
	— Но тази награда е военна, при това много висока. А Мартино, както казвате, е бил цивилен.
	— Очевидно в редки случаи са я давали и на цивилни. Но започнах да свързвам всичко това с друга една история, която чух преди три години, докогато правех проучванията си в Оксфорд. Макс Кубел, ядреният физик и дългогодишен професор в Оксфорд, бил приятел на Мартино.
	— Е, за него съм чувал — каза Кълън. — Не беше ли той немски евреин, успял да се измъкне, преди нацистите да сварят да го изпратят в концентрационен лагер?
	— Да. Почина през 1973 година. Но аз успях да разпитам стареца, който над трийсет години му е бил прислужник в Оксфорд. Та той ми каза, че по време на голямата германска офанзива през 1940 година, която довежда до френската капитулация, Кубел бил заловен от Гестапо във Фрайбург, точно на границата между Германия и Франция, и поставен под домашен арест. Тогава някакъв офицер от SS пристигнал с охрана, за да го отведе в Берлин.
	— Е, и?
	— Та старчето, Хоуърд се казваше, разправяше, че преди много години Кубел споменал пред него, че този офицер от SS бил Мартино.
	— И вие му повярвахте?
	— Тогава не. Той беше деветдесет и една годишен и вече доста изкуфял. Но ако си припомним произхода на Мартино, съвсем очевидно е, че е можел да мине за немец когато си поиска. Не само е знаел езика, но е имал и семейната закваска.
	Кълън кимна.
	— И като се има предвид по-сетнешното развитие на нещата, вие вече сте готов да повярвате на тази история?
	— Не знам какво да мисля — свих рамене. — Нищо не се връзва. Мартино и Джърси например. Доколкото знам, той никога не е посещавал острова, при това е загинал цели пет месеца, преди той да бъде освободен от нацистите. — Изгълтах остатъка от чая си. — Мартино няма живи роднини, знам това, а и никога не се е женил, тъй че кой, по дяволите, е тоя ваш доктор Дрейтън? Знам само едно. Той трябва да има страхотни връзки в Министерството на отбраната, за да ги накара да му предадат тялото.
	— Напълно сте прав. — Отец Кълън ми наля още един скоч. — Прав сте във всяко отношение, с изключение на едно.
	— И кое е то?
	— Доктор Дрейтън — отвърна той — не е той, а тя. Доктор Сара Дрейтън, ако трябва да сме точни — и вдигна чашата си за наздравица.


	Кълън извиси глас под проливния дъжд и ирландският му акцент зазвуча по-ясно. Върху свещеническите одежди беше наметнал тъмен плащ, а един от хората от погребалната служба държеше чадър над главата му. На погребението присъстваше само един опечален — Сара Дрейтън. Тя стоеше от другата страна на зейналия гроб, а зад нея самият собственик на погребалното бюро държеше друг чадър.
	Сара Дрейтън изглеждаше някъде към четирийсет и осем — петдесетгодишна, макар че, както по-късно разбрах, беше на шейсет. Дребната й спретната фигура бе пристегната в двуреден черен костюм и шапка. Косата й беше изкусно подстригана, къса, с металически отблясъци. В никакъв случай не бе красива в общоприетия смисъл на думата — устата й изглеждаше прекалено голяма, скулите — широки, очите — лешникови. Лицето й издаваше силен характер и създаваше впечатлението, че е човек, видял и най-доброто, и най-лошото от живота. А това й придаваше необикновена кротост. Беше от типа жени, след които се обръщаш на улицата, за да ги огледаш още веднъж.
	Изобщо не вдигна очи към мен и аз останах под заслона на дърветата, но въпреки чадъра постепенно се измокрих до кости. Кълън приключи службата, отиде до нея и нещо й каза. Тя го целуна по бузата. Той се обърна и се запъти към църквата, следван от мъжете от погребалното бюро.
	Тя постоя още малко до гроба и двамата гробари почтително я изчакаха. Все още не ме поглеждаше, така че се приближих, вдигнах бучка влажна пръст и я хвърлих върху ковчега.
	— Доктор Дрейтън? — казах. — Съжалявам, че ви се натрапвам. Името ми е Алън Стейси. Не бихме ли могли да поговорим? Искам да ви успокоя, не съм журналист.
	Гласът й беше много по-дълбок отколкото очаквах — спокоен и прекрасно модулиран. Отговори, без дори да ме погледне:
	— Прекрасно знам кой сте, професор Стейси. През последните три години непрекъснато ви очаквах. — Обърна се, усмихна ми се и изведнъж заприлича на обаятелна двайсетгодишна девойка. — Наистина, трябва да се скрием от дъжда, преди да ни е докарал някоя пневмония. Това е лекарски съвет, безплатен при това. Колата ми е отвън на пътя. Мисля, че ще е най-добре да дойдете у дома да пийнем по нещо, съгласен ли сте?


	Къщата беше на не повече от пет минути. До нея водеше тесен коларски път, по който тя подкара майсторски, със значителна скорост. Намираше се посред близо акър добре поддържана градина, заобиколена от букове, през които далеч долу прозираше морето. Строена беше във викториански стил, с дълги тесни прозорци със зелени капаци и с колонада пред входа. В момента, когато изкачихме стълбите, един висок меланхоличен човек в черно сако от алпака ни отвори вратата. Косите му сребрееха и носеше очила с метални рамки.
	— А, Вито — каза тя, докато той поемаше палтото й. — Това е професор Стейси.
	— Професоре… — леко се поклони той.
	— Ще бъдем в библиотеката. Малко по-късно ще пием кафе. За напитките ще се погрижа сама.
	— Добре, графиньо.
	Той се обърна и тръгна да излиза. После спря и й каза нещо на италиански. Тя поклати глава, свободно му отговори на същия език и той излезе през някаква врата в дъното на салона.
	— Графиня ли? — заинтригувах се аз.
	— О, не слушайте Вито — твърдо, но любезно отклони въпроса ми тя. — Ужасен сноб е. Оттук, ако обичате.
	Салонът беше прохладен и приятен. Подът беше покрит с черна и бяла теракота. Имаше вита стълба и две-три маслени картини по стените — морски пейзажи от осемнайсети век. Тя отвори една двойна махагонова врата и ме въведе в обширна библиотека. Стените бяха покрити с книги. Френските прозорци гледаха към градината. Зад решетката на камината гореше ярък огън, а роялът беше отрупан със снимки, повечето в посребрени рамки.
	— За вас скоч, нали? — попита тя.
	— Ами да.
	Сара Дрейтън се приближи до един бюфет и се зае с напитките.
	— Откъде разбрахте кой съм? — попитах. — От отец Кълън ли?
	— Не. Знаех за вас още откакто започнахте да работите върху биографията на Хари. — Подаде ми чашата.
	— И кой ви каза?
	— О, приятели — отвърна тя. — Приятели от добрите стари времена. Хора, които всичко научават.
	Това ме накара да си припомня за Тони Бианко, моята връзка от ЦРУ в посолството, което веднага ме развълнува.
	— В Министерството на отбраната изглежда никой не желае да отговоря на въпросите ми.
	— Да, мисля си, че едва ли биха отговорили.
	— И все пак, на вас са ви предали тялото, значи трябва да сте много влиятелна личност, така ли е?
	— Може да се каже. — Тя си взе цигара от една сребърна табакера, запали я, седна до огъня и кръстоса стройните си крака. — Чували ли сте някога за СОО, професоре?
	— Разбира се — отвърнах. — Специалният оперативен отдел. Създаден е към британското разузнаване през 1940 година по указание на Чърчил, за да координира съпротивата и нелегалните движения в Европа.
	— Както казал старецът тогава, „Хвърлете Европа в пламъци!“. — Сара Дрейтън изтръска пепелта си в огъня. — Е, някога аз работех там.
	— Но как?! — учудих се аз. — Та вие сте била още дете!
	— Бях на деветнайсет години — отвърна тя. — През четирийсет и четвърта.
	— А Мартино?
	— Вижте там на рояла — каза тя. — Крайната снимка, в сребърната рамка.
	Приближих се до пианото, взех снимката и пред очите ми изскочи лицето й, някак странно непроменено. Само косата й изненадващо беше руса и — мисля, че така му казваха — фризирана. Носеше малка черна шапчица, едно от ония палта от времето на войната — широко в раменете и тясно в талията, копринени чорапи, обувки с високи токчета и черна лачена чанта.
	Мъжът до нея беше среден на ръст, с кожен военен тренчкот над костюма от туид и ръце в джобовете. Лицето му бе засенчено от тъмна широкопола мека шапка. В ъгъла на устата му висеше цигара. Очите му тъмнееха, съвсем безизразни, а усмивката му излъчваше неустоимо очарование. Имаше вид на крайно опасен човек.
	Сара Дрейтън стана и се приближи до мен.
	— Тук май не прилича особено на професор по философия на морала от Кроксли, нали?
	— Къде е правена снимката? — попитах аз.
	— В Джърси, съвсем наблизо — през май четирийсет и четвърта. Мисля, че беше на десети май.
	— Но аз съм в Джърси вече достатъчно дълго, за да знам, че тогава той е бил окупиран от немците — учудих се аз.
	— Точно така.
	— И по онова време Мартино е бил тук? Заедно с вас?
	Тя се приближи до бюрото в стил Джордж IV, отвори едно чекмедже, измъкна някакъв албум и го отвори. В него имаше няколко стари снимки. Подаде ми една от тях.
	— Ето тази по понятни причини не я държа на рояла.
	Самата тя беше облечена почти както на предишната снимка, а Мартино — в същия кожен тренчкот. Единствената разлика беше, че отдолу носеше есесовска униформа, като върху фуражката се открояваше сребърният череп на кокардата.
	— Щандартенфюрер Макс Фогел — каза тя. — По вашему — полковник. Доста елегантно изглежда, нали? — усмихна се и пое снимката от ръцете ми. — Хари имаше слабост към униформите.
	— Господи боже, но какво значи всичко това? — изумих се аз.
	Без да ми отговори, тя просто ми подаде нова снимка — малко поомачкана, но все още напълно ясна. На нея се виждаха група германски офицери, а пред тях, някак отделно, бяха застанали двама души. Единият беше Мартино в есесовската си униформа, но когато видях другия, дъхът ми секна. Беше една от най-известните личности на Втората световна война — фелдмаршал Ервин Ромел. Самата Пустинна лисица.
	— И тази ли е правена тук? — попитах.
	— Ами да. — Тя прибра снимките в бюрото и взе чашата ми. — Мисля си, че още едно питие няма да ви дойде зле.
	— Напълно сте права.
	Тя ми наля, подаде ми чашата и двамата застанахме пред камината. Сара Дрейтън извади табакерата и си взе цигара.
	— Трябваше да ги откажа още някога, но вече е твърде късно. И това е един лош навик, придобит от Хари.
	— Ще ми обясните ли всичко? — попитах.
	— Защо не? — отвърна тя и се обърна към прозорците, по които барабанеше дъждът. — Трудно бих могла да си намеря по-добро занимание в следобед като този.


>	2.

	__Лондон__
	__1944 г.__

	Всичко започна (ако някой изобщо може да каже със сигурност как започва дадено нещо) с един телефонен звън в апартамента на бригадния генерал Дъгал Мънро, на десет минути път от лондонския щаб на СОО на Бейкър Стрийт. Като началник на сектор „Д“ на СОО, той държеше до леглото си два телефона — единият от които свързан пряко с управлението. Тъкмо той го събуди в четири часа сутринта на 28 април 1944 година.
	Генералът слуша известно време, лицето му помръкна, после тихо изруга.
	— Идвам веднага. Само проверете в града ли е Айзенхауер.
	Пет минути по-късно вече излизаше през външната врата, потръпвайки от студа и влагата, и палеше първата си за деня цигара. Беше шейсет и пет годишен, улегнал, силен на вид мъж с побеляла коса и кръгло грозновато лице. Носеше очила с метални рамки, стар шлифер и чадър в ръката.
	В жестовете и във вида му като че ли нямаше нищо военно, но това съвсем не беше чудно. Чинът бригаден генерал му беше даден, просто за да му придава необходимия авторитет пред определени среди. До 1939 година Дъгал Мънро беше археолог, по-точно египтолог и член на колежа _All Souls_ в Оксфорд. Вече три години обаче ръководеше сектор „Д“ на СОО — сектора, известен в занаята като „Опасните муцуни“.
	Генералът сви към входа на Бейкър Стрийт, кимна на дежурния и се качи право горе. Когато влезе в кабинета си, капитан Джак Картър, нощният дежурен офицер, седеше зад бюрото. На единия си крак Картър имаше протеза — наследство от Дюнкерк. Той хвана бастуна и се надигна да стане.
	— Стой си, Джак — каза му Мънро. — Има ли чай?
	— В термоса на масата при картите, сър.
	Мънро отпуши термоса, наля си чаша чай и отпи.
	— Господи, отвратителен е, но поне е горещ. Започвай.
	Картър стана и прекоси стаята, накуцвайки. Върху масата имаше карта на Югозападна Англия — Девон, Корнуол и почти целия Ламанш.
	— Става дума за учението „Тигър“, сър — каза той. — Спомняте ли си подробностите?
	— Учебен десант по операция „Овърлорд“.
	— Точно така. Ето тук, в Девон, в залива Лайм, има местност, наречена Слептън Сендс. Много напомня по релеф на нормандския бряг, който сме обозначили като „Юта“, и това я прави особено подходяща за учения. А повечето от младите американци нямат никакъв боен опит.
	— Знам това, Джак — каза Мънро. — Продължавай.
	— Снощният конвой се състоеше от осем десантни кораба: пет от Плимут и три от Бриксъм, плюс морската охрана, разбира се. Трябваше да проведат учебен десант в Слептън.
	Настъпи пауза, след което Мънро каза:
	— Е, не ми спестявай най-лошото.
	— Нападнали ги германски миноносци. Предполага се, че са били от Пета и Девета ескадри от Шербург.
	— Загубите?
	— Два десантни кораба, потопени със сигурност. Останалите — с пробойни от торпеда.
	— Има ли списък на убитите?
	— В момента е трудно да се уточни колко са точно. Към двеста моряци и четиристотин и петдесет пехотинци…
	— Да не искаш да ми кажеш, че тази нощ сме изгубили шестстотин и петдесет американски военнослужещи? Шестстотин и петдесет, и то още преди да е започнало настъплението в Европа!
	— Боя се, че е така.
	Мънро нервно прекоси стаята и застана до прозореца.
	— Айзенхауер уведомен ли е?
	— Да, сър, той е в града, в Хейз Лодж. Желае да се видите на закуска, в осем часа.
	— И ще иска подробности. — Мънро се обърна и отиде до бюрото си. — Сред изчезналите офицери имаше ли „биготи“?
	— Трима, сър.
	— Господи боже! Аз предупреждавах! Предупреждавах ги за това! — каза Мънро. — Разправях им, че нито един „бигот“ в никакъв случай не бива да поема каквито и да било рискове.
	Няколко месеца по-рано се бе изяснило, че системата за сигурност има сериозни пропуски и че поне в някои случаи те са свързани с американски висши офицери. Затова бе въведена категорията на тъй наречените „биготи“. Това бяха хора, знаещи онова, което оставаше тайна за другите — подробности за настъплението на Съюзническите войски в Европа.
	— И тримата все още липсват — каза Картър. — Ето досиетата им.
	Постави ги на бюрото и Мънро набързо ги прелисти.
	— Глупава работа — каза той. — Невероятно глупава. Вземи например ето този, полковник Хю Келсоу.
	— От инженерните войски ли? — запита Картър. — Вече на два пъти е слизал нощем на нормандския бряг, охраняван от Четвърто десантно-диверсионно подразделение, за да провери доколко теренът е подходящ за транспортни средства.
	— Да, виждам, посетил е „Суорд“ и „Юта“. — Мънро се намръщи. — За бога, Джак, ами ако някой от тия миноносци го е прибрал? Ами ако в същия този момент се намира в ръцете на врага? И тогава, както ти е известно, има голяма вероятност да пропее.
	— Не ми се вярва някой от изчезналите да е прибран от германците, сър. Капитанът на „Саладин“, един от охраняващите кораби, каза, че миноносците атакували от хиляда и петстотин метра, след което изчезнали дяволски бързо. Типичен удар и типично бягство — внезапно, сред пълен мрак. А и времето не е било от най-добрите — четири-пет бала вълнение, което дори се засилило. Както ми казаха обаче, теченията в залива Лайм са такива, че повечето от телата ще изплуват на брега. Вече са започнали да се появяват.
	— Но повечето, Джак, не всички. — Мънро потупа по картата на масата. — Германците знаят, че скоро ще настъпим. Очакват това настъпление. Готвят се за него. Хитлер е поставил самия Ромел да отговаря за бреговата отбрана. Но те не знаят къде и кога ще настъпим. — Той поклати глава, загледан в картата. — Няма ли да бъде ирония на съдбата, ако се наложи най-голямото настъпление в историята да бъде отложено само защото един-единствен човек, който знае за него, е попаднал където не трябва?
	— Не ми се струва вероятно, сър, повярвайте ми — меко каза Картър. — Този полковник Келсоу ще изплува с прилива заедно с останалите.
	— Да ме прости Господ, но се моля да е така, Джак. Моля се да е така — пламенно повтори Дъгал Мънро.


	В същия миг полковник Хю Келсоу беше жив, уплашен както никога през живота си, измръзнал, мокър, мъчен от ужасни болки. Лежеше свит на кълбо на дъното на спасителна лодка посред локва вода, близо миля навътре в морето и течението бързо го отнасяше към Старт Пойнт — най-южната точка на залива Лайм. А отвъд Старт Пойнт бяха откритите води на Ламанша.
	Келсоу бе четирийсет и две годишен, женен, с две дъщери. Преди войната беше инженер, няколко години — директор на фамилното строително предприятие в Ню Йорк и като специалист си бе спечелил авторитет. Точно затова през 1942 година го мобилизираха в Инженерния корпус и веднага му дадоха чин майор. Опитът му при десантите из островите в южната част на Тихия океан му донесе повишение. Прехвърлиха го в Англия към Генералния щаб на Съюзническите сили в Европа, за да работи по подготовката на бъдещото настъпление.


	Първа американска инженерна бригада бе една от частите, които трябваше да бъдат свалени на брега, наречен „Юта“. Келсоу вече бе проучвал нощем „Юта“ преди шест седмици, охраняван от британски десантници. Със своя релеф Слептън Сенд напомняше за терена, който щяха да щурмуват. Нормално бе да потърсят мнението му.
	Както всички останали на борда, и Келсоу беше напълно изненадан от нападението. Изведнъж ярки светлини озариха нощта. Всички решиха, че това са английските торпедни катери. После ги улучи първото торпедо и нощта се превърна в жив ад от горящ мазут и ревящи мъже. Келсоу не знаеше, но само от неговия _LST 31_ бяха убити 413 души. Самият той бе повален от силната експлозия, блъсна се в перилото и падна във водата. Разбира се, спасителната жилетка го задържа на повърхността, но въпреки това изгуби съзнание и когато дойде на себе си, течението го влачеше из ледените води.
	Светлините бяха на стотина ярда от него и в отблясъците той зърна някакво омазано с нафта лице.
	— Няма страшно, сър. Само се дръжте. Тук има спасителна лодка.
	Лодката изникна от тъмнината. Беше от новия модел надуваеми салове, усъвършенствани след операциите в Тихия океан. Кръгъл, плосък и оранжев, той се държеше високо над водата и можеше да носи десетина души. Отгоре имаше палатка, за да предпазва хората от вятър и дъжд, и входният отвор зейна насреща му.
	— Ще ви помогна, сър, а после ще се върна за още хора. Хайде, качвайте се.
	Беше съвсем изнемощял, но незнайният му приятел го оттласна енергично нагоре и Келсоу влетя с главата напред през отвора. В този момент почувства болката в десния крак, почувства я като нещо живо и това бе по-страшно от всичко, което бе изпитвал през живота си. Изкрещя и изгуби съзнание.
	Когато дойде на себе си, трепереше от студ и в началото не можа да осъзнае къде се намира. От незнайния му приятел нямаше и помен. Попипа наоколо в тъмнината, сетне надникна през отвора. В лицето му пръснаха капчици пяна. Отникъде не се виждаше светлинка — само мрак, вятър и ревът на вълните. Погледна светещия циферблат на водоустойчивия си часовник. Наближаваше пет часът. Тогава си спомни, че в тия спасителни салове има неприкосновен запас. Обърна се да го потърси и болката в крака пак го проряза. Стисна зъби, ръцете му напипаха кутията и отвориха капака.
	От вътрешната страна на капака беше прикрепено със скоба водоустойчиво фенерче и той го запали. Както си и мислеше, беше сам в оранжевата палатка, на около фут над водата, която бушуваше около него. Униформените му панталони бяха ужасно разкъсани под дясното коляно и когато предпазливо пъхна ръка вътре, на няколко места напипа щръкналите краища на костта.
	В кутията имаше сигнален пистолет. Пръстите му се спряха за момент върху него. Понечи да изстреля една ракета, но спря и се опита да застави уморения си мозък да мисли. Ами ако германците са все още наблизо? Ами ако го приберат враговете? Не можеше да рискува. В крайна сметка беше „бигот“. След броени седмици цялата армада, шест хиляди кораба, щяха да преплават тесните води на Ламанша и той, Келсоу, знаеше кога и къде. Не, по-добре беше да изчака до зазоряване.
	Болката в крака беше страшна. Той потършува из кутията и намери медицинския пакет с ампулите морфин. Инжектира една в крака си и след кратко колебание още една. Сетне откри черпака и старателно заизгребва водата през отвора. Господи, колко беше уморен! Може би и морфинът му дойде много, но пък поне болката отслабна. Пусна черпака, дръпна пластмасовия цип, облегна се назад и моментално заспа.
	На няколкостотин ярда вдясно се намираше Старт Пойнт. Известно време течението сякаш го носеше към скалите, но после друго, противоположно течение го поде в обратна посока. Десет минути по-късно спасителната лодка отмина крайната точка на сушата и засилващият се вятър я понесе из ледените води на Ламанша.


	Когато младият адютант въведе Дъгал Мънро, Айзенхауер седеше в Хейз Лодж пред еркерния прозорец към регентството и закусваше яйца на очи с препечени филийки и кафе.
	— Оставете ни сами, капитане — каза генералът и адютантът се оттегли. — Трудно е да се усмихва човек тази сутрин, а, генерале?
	— Така е, за съжаление.
	— Закусили ли сте?
	— Не, генерале. От години насам не закусвам.
	За миг лицето на Айзенхауер се озари от прословутата му приветлива усмивка.
	— А това веднага издава, че не сте опитен военен. Предпочитате чай, нали?
	— Да, генерале.
	— Ще намерите на бюфета точно зад вас — поръчах го специално. Налейте си, а после ми кажете какво знаете за тази неприятна история. Моите хора вече ми представиха своята версия, но аз, както ви е известно, винаги много съм уважавал кадрите на СОО.
	Мънро си наля чаша чай, седна до прозореца и изложи накратко събитията от изтеклата нощ.
	— Но охранителната ескадра трябваше да предотврати всичко това — възмути се генералът. — От друга страна, чух, че и времето не било особено прекрасно. Но просто не е за вярване. Самият аз посетих Слептън само преди три дни, за да видя как вървят ученията. Пътувах дотам със специален влак заедно с Тедър и с Омар Брадли.
	— Да, но повечето от екипажите на вашите _LST_ са отскоро в тия води, а Ламаншът и при най-хубавото време може да създаде трудности. — Мънро сви рамене. — При тия учения торпедоносците от Кралските военноморски сили редовно кръстосват край Шербург, тъй като, както генералът знае, Шербург е най-важната база на френския бряг. Нощес обаче над морето е имало мъгла и германците очевидно са се промъкнали с включени заглушители и най-вероятно с изключени радарни системи. А тия техни миноносци развиват над четирийсет възела. В момента по-бързи кораби няма. При това доста съобразително са атакували внезапно в пакет, като преди това са изстреляли сигнални ракети, така че хората от конвоя са ги помислили за свои.
	— По дяволите! В тая игра никой нищо не бива да си мисли! Уморих се да го повтарям. — Айзенхауер си наля още кафе, стана и отиде до камината. — Казаха ми, че телата изплуват на брега със стотици.
	— Боя се, че наистина е така.
	— Няма нужда да пояснявам, че всичко това трябва да остане в тайна, нали? Засега ще уредим едно масово погребение на място, в Девон. Там поне е защитена зона, под военно командване, така че проблеми няма да има. Защото ако се разчуе, и то толкова близо до деня на настъплението, моралният ефект ще бъде ужасяващ.
	— Съгласен съм. — Мънро се поколеба, после каза предпазливо: — Но, генерале, остава въпросът с „биготите“…
	— … Които, първо на първо, изобщо не е трябвало да са там. Няма човек, който по-добре от вас да знае техния статут, така ли е?
	— И по-лошо можеше да бъде, сър. Били са общо трима. Телата на двамата вече са открити. А третият, ето този… — Мънро извади от чантата си една папка и я побутна през масата — все още липсва.
	Айзенхауер набързо прегледа досието.
	— Полковник Хю Келсоу. — Лицето му помръкна. — Но аз познавам Келсоу лично. Само преди седмици огледа на две места нормандския бряг.
	— Да, „Юта“ и „Суорд“. И двата пъти са го охранявали десантници, а е имал у себе си и ампула, в случай че го заловят. Както генералът знае, цианидът в тия ампули убива моментално.
	Айзенхауер побутна папката обратно през масата.
	— Той, драги ми генерале, знае и кога, и къде ще настъпим. И ако се разбере, последиците биха били катастрофални. Не е за говорене.
	— Хората ни по бреговете на Слептън в момента го издирват, генерале. Почти не се съмнявам, че тялото му ще изплува заедно с останалите.
	— Не се опитвайте да ме успокоявате — рязко каза Айзенхауер. — Някои от тия тела никога няма да изплуват. Знам това, знаете го и вие. А ако се случи Келсоу да е един от тях, не можем да сме сигурни, че не е прибран от враговете.
	— Така е, генерале — съгласи се Мънро. Просто нямаше какво друго да каже.
	Айзенхауер се приближи до прозореца. Дъждът барабанеше по стъклото.
	— Какъв ден, а? — мрачно рече той. — Едно е сигурно. Знам само един човек, който тази сутрин ще се усмихва.


	В същия миг в залата с военните карти в подземната си главна квартира, известна като Вълчата бърлога, до Растенбург сред горите на Източна Прусия, Адолф Хитлер четеше доклада за случая при Слептън Сендс.
	Присъстваха повечето от важните лица в нацистката йерархия. Хайнрих Химлер, райхсфюрер на SS и началник на държавната и на тайната полиция, Йозеф Гьобелс, райхсминистър на пропагандата, райхслайтерът Мартин Борман, секретар на фюрера, и оберфюрер Ратенхубер, Химлеровият началник на сигурността и командир на есесовската охрана в Растенбург.
	Хитлер едва не подскочи от радост и смачка в шепа фината хартия със съобщението.
	— Значи нашите военноморски сили все още могат да нанасят удари, при това силни, право в муцуната на врага! Три кораба потопени и стотици жертви! — Очите му заблестяха. — Лошо утро за генерал Айзенхауер, господа!
	Настъпи всеобщо въодушевление.
	— Това е една наистина добра новина, майн фюрер — рече Гьобелс и, както обикновено, високо се разсмя.
	Борман, който пръв бе прочел съобщението, тихо процеди:
	— Да, майн фюрер, щом можем да сторим това край девонския бряг, край френския едва ли нещо ще ни уплаши.
	— Ами да, там те няма и да припарят до брега — вметна Химлер.
	— Навярно няма — рече Хитлер, който беше в прекрасно настроение. — Но сега, господа, към целта на нашата среща. — Всички се скупчиха около кръглата маса и той потупа с ръка по едромащабната карта на Франция. — Мисля, че „Вест Вал“ напредва. — Той се обърна към Борман. — Какво става с доклада за Група армии Б? Пристигна ли?
	Борман въпросително погледна към Растенбург, който отвърна:
	— Току-що ми докладваха от летището. Куриерът е кацнал преди пет минути и сега е на път за насам.
	— Добре. — Хитлер изведнъж се замисли и се взря в картата. — И така, господа, откъде да започнем?


	На 26 декември 1943 г. един забележителен, талантлив млад германски офицер, полковник Клаус фон Щауфенберг, се явява на доклад в Растенбург, носейки в чантата си бомба с часовников механизъм. За нещастие, срещата се отлага, тъй като фюрерът вече бил заминал за коледните празници в Бавария. Макар да е изгубил на бойното поле лявото си око и дясната ръка, Фон Щауфенберг е началник-щаб на генерал Олбрихт в Главното командване — центърът на един таен заговор на неколцина висши военни с цел да отстранят Хитлер и да спасят Германия от катастрофа.
	Неуспешният предколеден опит на Фон Щауфенберг през 1943 година е само един от многото, които се провалят. Доброволци за подобна кауза не липсват.
	Такъв бе и капитан Карл Кьониг, който в мрачното априлско утро пътуваше на задната седалка на военната кола от летището към Вълчата бърлога с доклада, който Хитлер бе поискал от Берлин. Нервите му бяха изопнати докрай, мисълта му не можеше да се откъсне от бомбата, скрита в двойното дъно на чантата. На летището в Растенбург беше предупредил пилота да има готовност веднага да излетят обратно, и сега, когато си запали цигара, пръстите му трепереха.
	Шофьорът есесовец и човекът от охраната сковано гледаха напред. Времето течеше неумолимо. Кьониг ставаше все по-нервен. В мрачната гора от двете страни на пътя имаше минни полета, електрически огради, навред се виждаха патрули със зли кучета. За да се стигне до най-вътрешния двор, трябваше да се премине през три портала. Време беше да приготви бомбата. След това, както му бяха казали, щеше да има на разположение трийсет минути.
	Той дръпна спусъчния механизъм на лявата дръжка на чантата и го освободи. Последва мигновена и мощна експлозия, която уби на място Кьониг и двамата от охраната и разпиля колата на части.


	Хитлер не можеше да си намери място от ярост и не спираше да крачи напред-назад из залата с картите.
	— Правят все нови и нови опити! А вие, оберфюрер? — обърна се той към Ратенхубер. — Какво ще кажете вие, който сте се клели да пазите моята безопасност?!
	Ратенхубер потрепери.
	— Майн фюрер, какво мога да кажа?
	— Нищо! — избухна Хитлер, обръщайки се към останалите. — Никога никой от вас не казва нищо, което да ми е от полза!
	Химлер беше този, който се осмели да наруши ужасяващата тишина със сухия си отмерен глас:
	— Вярно е, майн фюрер, допусната е била небрежност. Но в провала на този коварен опит ние съвсем определено виждаме още едно доказателство за това, че вашата съдба е неотменима. Още едно доказателство, че под вашето вдъхновено ръководство победата на Германия е неизбежна.
	Очите на Хитлер заискриха, той отметна глава.
	— Както винаги, райхсфюрер, вие разбирате всичко. Единствен вие — и кресна към останалите: — Махайте се! Всичките! Ще разговарям единствено с райхсфюрера, насаме!
	Всички се измъкнаха без много шум. Последен си тръгна Гьобелс. Хитлер остана да се взира в картата на масата с ръце зад гърба.
	— С какво мога да бъда полезен на моя фюрер? — попита Химлер.
	— Тук има някакъв заговор, нали? — започна Хитлер. — Някакъв генерален заговор да ме унищожат. И този капитан Кьониг е бил просто един изпълнител. Така ли е?
	— Не толкова генерален заговор, майн фюрер, колкото заговор на генерали.
	Хитлер рязко се обърна.
	— Сигурен ли сте?
	— Да, разбира се. Но доказателствата… са нещо съвсем различно.
	Хитлер кимна.
	— Този Кьониг беше адютант на генерал Олбрихт. Подозирате ли Олбрихт?
	Химлер кимна.
	— А останалите?
	— Щиф, Фон Хазе, Линдеман… И някои други. Следим ги отблизо.
	Хитлер запази забележително хладнокръвие.
	— Предатели са всички. И никакви разстрели. Когато му дойде времето, един по един да увиснат на въжето. А сред по-висшите чинове? Или поне фелдмаршалите са ми верни?
	— Ще ми се да мога да го заявя, майн фюрер, но и сред тях има един доста подозрителен. И не бих изпълнил дълга си към вас, ако не ви го кажа.
	— Казвайте тогава.
	— Ромел.
	Хитлер се усмихна зловещо и почти триумфално. Обърна се, направи няколко крачки и когато отново се обърна, все още се усмихваше.
	— Някак го очаквах. Да, сигурен съм, че го очаквах. Значи на Пустинната лисица й се дощяло да прави номера, а?
	— Почти съм уверен в това.
	— Той, народният герой! — продължи Хитлер. — Но при него ще трябва да пипаме много внимателно, не сте ли съгласен?
	— Трябва да го надхитрим, майн фюрер — меко каза Химлер.
	— Да го надхитрим? Да надхитрим Пустинната лисица! — Хитлер се разсмя от задоволство. — Да, райхсфюрер, това ми харесва. Това наистина много ми харесва.


	Хю Келсоу се събуди от пристъп на морска болест към обед. Преобърна се в бясно клатушкащия се сал, дръпна ципа на отвора и сърцето му замря — наоколо се простираше безбрежно море, а салът се въртеше около оста си, люшкан от яростните вълни. Небето беше черно, натежало от облаци, а поривите на вятъра бяха към пет-шест бала. Най-лошото бе, че отникъде не се виждаше суша. Очевидно течението го бе отнесло навътре в Ламанша. Ако продължаваше така, ако никой не го откриеше, щеше да достигне и до френския бряг, и до Шербургския полуостров. По-надолу, в залива Сен Мало, се намираха Ламаншските острови — Алдърни, Гърнси и Джърси. За тях знаеше само, че са британски и че са окупирани от врага. Но никак не му се мислеше какво го чака, ако бъде отнесен толкова на юг.
	Измъкна сигналния пистолет и изстреля една оранжева ракета. Германците рядко се движеха в Ламанша денем — предпочитаха да се придържат близо до брега, зад прикритието на минните си заграждения. Изстреля още една ракета, но в палатката плисна вода и той побърза да затвори ципа. В неприкосновения запас имаше няколко полеви дажби. Опита се да изяде блокче сушени плодове, ужасно му се заповдига, а и изгарящата болка в крака започна отново. Побърза да измъкне още една ампула морфин. След малко отпусна глава върху дланта си и заспа.
	Веднага след пладне морето се развълнува. След пет часа започна да се смрачава. Вятърът задуха от югозапад, лодката започна да се отдалечава от френския бряг и към шест часа вече се намираше на десет мили западно от Каскетс Лайт на остров Алдърни. Сетне вятърът отново промени посоката си и я отнесе надолу, покрай залива на Сен Мало, към Гърнси.
	Келсоу не знаеше всичко това. Пробуди се чак към седем. Целият гореше. Наплиска лицето си, за да се поохлади, повърна отново и изпадна в нещо като кома.


	В Лондон Дъгал Мънро седеше и работеше на бюрото си и тишината в стаята се нарушаваше единствено от тихото проскърцване на писалката му. На вратата се почука и влезе Джак Картър, накуцвайки, с папка в ръка. Постави я пред Мънро.
	— Последният списък от Слептън, сър.
	— Нещо ново за Келсоу?
	— Нищичко, сър, но всички налични кораби в залива търсят.
	Дъгал Мънро стана и отиде до прозореца. Навън вятърът виеше и дъждът барабанеше по стъклото. Той поклати глава и каза тихо:
	— Господ да им е на помощ на моряците в нощ като тази.


>	3.

	Като командващ Група армии Б фелдмаршал Ервин Ромел отговаряше за съоръженията на атлантическия защитен вал, като имаше единствената задача да отблъсне всеки опит на съюзниците да навлязат в Северна Франция. Откакто през януари 1944 година пое командването, той беше укрепил бреговите защитни съоръжения до невероятна степен. Ходеше навсякъде, посещаваше всяко укрепление и с енергичното си присъствие правеше впечатление на всекиго — от командирите на дивизии до последния редник.
	Щабът му беше в постоянно движение и никой никога не можеше да бъде сигурен къде ще бъде той на другия ден. Имаше коварния навик да се появява ненадейно с познатия си черен мерцедес, придружаван единствено от шофьора и от най-доверения си адютант още от Африканския корпус, майор Конрад Хофер.
	Вечерта на този съдбоносен ден, горе-долу по времето, когато Хю Келсоу се намираше някъде около Каскетс Лайт, западно от Алдърни, фелдмаршалът обядваше с офицерите от 21-ви парашутен полк в един замък в Кампо, на около десет мили от Сен Ло.
	Имаше си достатъчно важна причина да е тук — висшето командване и сам фюрерът вярваха, че настъплението, когато и да започне, ще бъде извършено в района на Па дьо Кале. Ромел не беше съгласен с това и бе изказал мнението, че ако е на мястото на Айзенхауер, ще нанесе удара си в Нормандия. Това съвсем не го направи популярен сред хората, чиято дума се чуваше във Висшето командване на въоръжените сили в Берлин. Но Ромел отдавна бе престанал да се вълнува — наясно бе, че войната е изгубена. Единственото, в което не беше сигурен, бе колко още ще продължи.
	Оттук и втората причина да се появи в Нормандия. Беше въвлечен в една опасна игра и имаше интерес да бъде постоянно в движение. Откакто пое командването на Група армии Б, той поднови приятелството си с генерал Фон Щулпнагел, военния губернатор на Франция, и с генерал Александер фон Фалкенхаузен. И двамата заедно с Фон Щауфенберг участваха в заговора против Хитлер и не срещнаха особени трудности да привлекат и Ромел.
	Всички те знаеха, че тази сутрин в Растенбург ще се извърши опит за покушение. Предния ден Ромел бе изпратил Конрад Хофер със самолет в Берлин, за да изчака събитията в щаба на генерал Олбрихт, но все още нямаше никакви новини, а и по радиото не се чу и намек за подобно събитие.
	Полковник Халдер, командващият парашутния полк, стана и вдигна общоприетия тост:
	— Господа, за нашия фюрер и за пълната победа!
	„Толкова много млади мъже… — помисли си Ромел. — И за какво е всичко това?“ Но вдигна чашата си и пи с тях.
	— А сега, господа, за фелдмаршал Ервин Ромел, за самата Пустинна лисица, човекът, който тази вечер оказа такава висока чест на всички нас.
	Всички пресушиха чашите си, после бурно заръкопляскаха, завикаха „ура“ и Ромел дълбоко се трогна. Полковник Халдер му прошепна:
	— Хората ми са подготвили малко представление във ваша чест, фелдмаршал. Надяваме се, че ще пожелаете да го видите.
	— Разбира се. — Ромел подаде чашата си да му налеят още шампанско. — С най-голямо удоволствие.
	В другия край на столовата вратата се отвори и влезе Конрад Хофер. Изглеждаше уморен и небръснат, сивият му боен шинел бе закопчан догоре.
	— А, Конрад! Ето ви и вас! — повика го Ромел. — Елате да пийнете чаша шампанско. Ако съдя от вида ви, няма никак да ви е излишно.
	— Току-що пристигам от Берлин, фелдмаршал. Кацнахме в Сен Ло.
	— И добре ли пътувахте?
	— Направо ужасно. — Хофер с благодарност изгълта шампанското.
	— Скъпо мое момче, елате да ви отведа да вземете един душ и после ще видим дали не биха могли да ви приготвят някакъв сандвич. — Ромел се обърна към полковник Халдер: — Дали ще е възможно да отложите с половин час представлението, което хората ви са подготвили?
	В момента, когато вратата на спалнята се затвори зад тях, Хофер развълнувано започна:
	— Стана възможно най-ужасната каша. Оня глупак Кьониг успял само да хвръкне във въздуха още извън главния портал.
	— Доста безотговорно от негова страна — сухо каза Ромел. — А сега се успокой, Конрад. Пийни още една чаша шампанско, пъхни се под душа и просто се успокой.
	Хофер влезе в банята, а Ромел застана пред огледалото и изпъна униформата си. Беше петдесет и три годишен, среден на ръст, як и набит, с мъжествени черти. Лицето му излъчваше почти магнетична сила. Униформата му беше доста семпла, украсена на врата само с медал за заслуги, известния „Син Макс“, с който бе удостоен още през Първата световна война като млад офицер пехотинец, и от Железния кръст с дъбови листа, мечове и диаманти. Но едва ли някой офицер, който притежаваше тези двата, се нуждаеше от каквото и да било друго.
	Хофер излезе по халат, бършейки врата си.
	— Олбрихт и някои други там горе са в паника и не ги упреквам за това. Гестапо всеки момент може да надуши нещо.
	— Да — съгласи се Ромел. — Химлер може да е започнал живота си като фермер птицевъд, но каквото и да си говорим за него, съвсем не е глупак. А как е Фон Щауфенберг?
	— Непоколебим, както винаги. Съветва ви в близките няколко дни да се срещнете с генералите Фон Щулпнагел и Фалкенхаузен.
	— Хм, ще видя какво мога да направя.
	Хофер се върна в банята и отново облече униформата си.
	— Не съм убеден, че тази идея е добра. Ако Химлер вече ви подозира, може би отдавна сте под строго наблюдение.
	— О, все ще измисля нещо — отвърна Ромел. — А сега побързай. Хората са подготвили някакво представление в моя чест и не искам да ги разочаровам.


	Представлението се състоя в големия салон на замъка. В единия край бе стъкмена малка сцена с импровизирани завеси. Ромел, Хофер и полковите офицери седнаха на столовете, подредени отпред, а другите застанаха в салона зад тях или насядаха по парадното стълбище.
	На сцената излезе млад ефрейтор, поклони се, седна пред рояла и изсвири няколко подбрани шлагера. Учтиво му изръкопляскаха. После той премина към песента на парашутистите, _Fallschrimjager_, която се пееше навсякъде — от Сталинград до Северна Африка. Завесите се вдигнаха и се появи полковият хор, който запя песента с цяло гърло. Откъм задните редици бурно заръкопляскаха и всички, включително и офицерите, запяха заедно с хористите. Без да спира, хорът премина на няколко гласа към _Ний ще литнем срещу Англия_. „Несполучлив избор“, помисли си Ромел и с интерес отбеляза, че никой не се и опита да запее _Horst Vessel_. Завесата се спусна сред бурни овации. После излязоха няколко музиканти, наобиколиха пианиста и изсвириха две-три джазови парчета. Когато свършиха, светлините угаснаха и настъпи пауза.
	— Какво става? — поинтересува се Ромел.
	— Почакайте и ще видите, хер фелдмаршал. Ще бъде нещо специално, уверявам ви.
	В този миг пианистът засвири най-популярната сред германските войници песен — _Лили Марлен_. Завесата се вдигна. В центъра на сцената бе поставена една табуретка, осветена от ярък прожектор. Неочаквано в кръга светлина пристъпи Марлене Дитрих, излязла сякаш направо от _Синия ангел_. Или поне така изглеждаше. С цилиндър, с черни чорапи и жартиери… Публиката диво зарева, тя седна на табуретката и запя _Лили Марлен_. И под натрапчивата сладникаво-тъжна мелодия всички утихнаха.
	Мъж беше, разбира се, Ромел прекрасно разбираше това, но въплъщението беше блестящо и той ентусиазирано се присъедини към овациите.
	— Кой, по дяволите, е този? — запита той полковник Халдер.
	— Бергер, един от нашите ефрейтори. Преди е бил кабаретен актьор.
	— Блестящо! — възхитено каза Ромел. — Има ли още?
	— Разбира се, хер фелдмаршал. Нещо много специално.
	Инструменталистите се върнаха и изпълниха още няколко парчета заедно с хора. Настъпи нова пауза, в която те се оттеглиха, после зазвуча равномерен, приглушен барабанен дроб, завесата се вдигна, светлините угаснаха и в момента, когато хорът запя песента на Африканския корпус, на сцената излезе Ромел. Определено беше самият той! С баретата, със слънчевите очила, с бялото шалче, небрежно увито около врата, със старото кожено манто и ръкавиците. В едната си ръка държеше маршалския жезъл, а другата надменно бе опрял на хълбока. И когато отвори уста и произнесе няколко реда от прочутата реч преди битката при Ел Аламейн, дори и гласът му беше съвсем същият.
	— Знам, че не съм ви предлагал кой знае какво — само пясъци, жега и скорпиони, но ги делихме заедно. Още един удар и сме в Кайро. А ако не успеем… Е, какво пък — поне ще сме опитали. Заедно.
	В залата настъпи пълна тишина, а полковник Халдер притеснено погледна към Ромел.
	— Фелдмаршал, надявам се, че не сте се обидили?
	— Да се обидя ли? Напротив! Смятам, че е възхитителен! — отвърна Ромел и скочи на крака. — Браво! — викна той и започна да ръкопляска, а зад него се присъедини цялата публика, пеейки в хор химна на Африканския корпус, ръкопляскайки бурно.


	В импровизираната гримьорна до кухнята Ерих Бергер се отпусна на един стол и се заоглежда в огледалото. Сърцето му биеше лудо, по лицето му беше избила пот. Дяволски е трудно за един актьор да играе пред човека, когото превъплъщава. А това беше най-популярният воин на Германия. Име, което вършеше чудеса.
	— Не беше зле, Хайни — тихо си каза той. — _Мазелтов._ — Той извади от чекмеджето бутилка ракия, отпуши корковата тапа и отпи.
	Дума на идиш в устата на един ефрейтор от германски парашутен полк би прозвучала нелепо на всеки, който би могъл да подслушва. Неговата тайна бе, че той не беше никакъв Ерих Бергер, а Хайни Баум, евреин, актьор и кабаретен изпълнител от Берлин, и се гордееше с това.
	Историята му беше сразяващо проста. Бе играл успешно по кабаретата из цяла Европа. Не беше се женил. Честно казано, имаше наклонност по-скоро към мъже отколкото към жени. Продължи да живее в Берлин, дори и след като нацистите дойдоха на власт, тъй като старите му родители цял живот бяха живели там и изобщо не вярваха, че може да се случи нещо страшно. То, разбира се, се случи, макар и доста по-късно. Отначало, като естраден артист, той беше полезен на райха. И макар че бе длъжен да носи на палтото си звездата на Давид, специалните разрешителни все някак го задържаха на повърхността, а заедно с него и родителите му по времето, когато всички техни близки бяха откарани нанякъде.
	После дойде оная съдбоносна вечер на 1940 година, когато, връщайки се от кабарето, зави по тяхната улица тъкмо навреме, за да види как гестаповците извеждат майка му и баща му от къщи. Обърна се и, какъвто си беше страхливец, хукна да бяга. Спря в една странична уличка, за да откъсне от палтото си звездата на Давид. Беше на четирийсет и четири, но все още изглеждаше десетина години по-млад. Не можеше да отиде никъде — документите му известяваха на целия свят, че е евреин.
	Хвана влака за Кил с безумната идея, че там може би ще успее да се качи на някакъв кораб за където и да било. Пристигна точно след една от първите разрушителни бомбардировки на англичаните. Препъваше се из центъра на града сред бъркотията и пламъците и търсеше скривалище, тъй като самолетите се връщаха за втора атака. Спусна се в някакво мазе и откри мъж, жена и дванайсетгодишно момиче, всичките убити. Разгледа личните им карти. Бяха цяло семейство. Ерих Бергер, жена му и дъщеря му. Но откри и нещо друго. В джоба на Бергер имаше повиквателна — призоваваха го след една седмица.
	Какво по-добро прикритие за един евреин? Вярно, че беше десет години по-възрастен от Бергер, но това нямаше да личи. Така че с лекота подмени снимките на двете лични карти, измъкна тялото навън и го изостави на улицата сред отломките, за да го открият по-късно като Хайни Баум, евреин от Берлин. Е, наложи му се доста да пообезобрази лицето на мъртвия с една тухла просто за да улесни нещата, но след всичко, което беше преживял, това вече не му се стори чак толкова трудно.
	По някаква ирония на съдбата го зачислиха тъкмо в парашутните войски. Къде ли не го пращаха — и на Крит, и под Сталинград, и в Северна Африка. С куртката си на Луфтвафе, с широките панталони, вмъкнати в ботушите на парашутист, беше истински красавец, че и герой, както доказваха двата Железни кръста — втора и първа степен… Той отпи още веднъж от бутилката, после вратата зад гърба му се отвори и влязоха Ромел, полковник Халдер и Хофер.


	Минаваше полунощ и той беше най-щастливият човек на света. Намираше се в лятното си бунгало край Кейп Код. Седеше си в люлеещия се стол на верандата, четеше книжка, отпиваше по глътка от леденото питие и чуваше как жена му Джейн го вика, застанала на пътеката откъм плажа. Лицето й бе засенчено от сламената шапка, стройните й крака изпъкваха със загара си изпод избелялата памучна рокля, а момичетата, по бански костюми, носеха кофичките и лопатките си, гласовете им се носеха в следобедната мараня и всички бяха толкова щастливи, толкова щастливи… Вече не усещаше студа. Всъщност не усещаше нищо. Джейн се изкачи по стъпалата на верандата, той посегна да я улови за ръката… и внезапно гласовете заглъхнаха и той се събуди, целият треперещ.
	Не виждаше нищо в мрака. Морето сякаш се беше поуспокоило малко, но вълнението все още беше силно. С вдървени пръсти дръпна ципа и надникна навън. Цареше непрогледна тъмнина. Само вълните едва-едва просветваха. Очите му бяха уморени и възпалени от солената вода. В един безумен момент му се стори, че някъде отпред се вижда светлина. Тръсна глава, затвори очи, после пак ги отвори. Грешеше, разбира се. Наоколо бе само безкрайната нощ. Вдигна ципа, легна по гръб, затвори очи и се опита да си мисли за Джейн и за дъщерите си. Може би пак щяха да му се присънят?
	Без да усети, течението го бе отнесло на около седемдесет мили от залива Лайм и от девонския бряг. И очите съвсем не го лъжеха — моментният проблясък, който току-що видя, беше от германския караул на нос Пленмон, най-югозападната точка на остров Гърнси. Тъкмо тогава постовият отвори вратата, за да излезе на смяна. На трийсетина мили югоизточно се намираше Джърси, най-големият от Ламаншските острови, и точно натам го носеше вятърът, докато той заспа отново.


	Ромел се облегна над камината и разбърка огъня с ботуш.
	— Та значи ви казаха, че искат да разговарям с Фон Щулпнагел и с Фалкенхаузен?
	— Тъй вярно, хер фелдмаршал — отвърна Хофер. — Но както вие подчертахте, в настоящия момент човек трябва да приема нещата крайно предпазливо. Най-важното в една такава среща е да е тайна.
	— И да е възможна — добави Ромел. — Да е и тайна, и възможна. — Часовникът на камината отмери два удара и той се засмя. — Два часа през нощта — най-подходящото време за луди идеи.
	— И какво ще предложите, хер фелдмаршал?
	— Нещо, което наистина е съвсем просто. Днес е събота, нали? Какво ще кажеш да уговорим някъде една среща с Фон Щулпнагел и с Фалкенхаузен другата седмица, по време, когато всички ще знаят, че ще съм някъде другаде? На Джърси например.
	— На Ламаншските острови? — объркано го изгледа Хофер.
	— Самият фюрер преди по-малко от два месеца ми предложи да направя проверка на тамошните укрепления. Знаете какво е мнението ми за военното значение на тия острови. Съюзниците никога няма и да се опитат да ги превземат, понеже това би довело до твърде много жертви сред населението. Сред британското население.
	— А като вземем предвид 319-та пехотна дивизия — вметна Хофер, — само в Джърси имаме шестхилядна армия. И общо десет хиляди военнослужещи, ако броим и хората от Луфтвафе и от флота.
	— А там, драги ми Конрад, сме струпали толкова хора само защото фюрерът иска да се чувства уверен, че ще задържи единствената британската територия, която изобщо сме окупирали. Това е най-добре укрепената зона в света. Има толкова огневи точки и толкова батареи, колкото няма по цялото крайбрежие от Диеп до Сен Назер. — Той се обърна и се засмя. — Така че фюрерът е прав. Като главнокомандващ Атлантическия защитен вал аз определено трябва да инспектирам един такъв важен сектор от него.
	Хофер кимна:
	— Разбирам, хер фелдмаршал, но не мога да проумея как бихте могли да сте на две места едновременно. Как така ще се срещнете с Фалкенхаузен и Щулпнагел във Франция и в същото време ще проверявате укрепленията в Джърси?
	— Та нали тази вечер ме видяхте на две места — спокойно каза Ромел, — и сред публиката, и на сцената.
	В стаята стана толкова тихо, че Хофер чуваше тиктакането на часовника.
	— Боже мой! — прошепна той — Сериозно ли говорите?
	— Защо не? Когато излезе на сцената, нашият приятел Бергер успя да измами дори и мен самия. И гласът, и целият му вид…
	— Но ще бъде ли достатъчно интелигентен, за да го направи? Има толкова неща, които няма да знае. Искам да кажа, че да си фелдмаршал е доста по-сложно отколкото да си някакъв прост чиновник — рече Хофер.
	— Изглежда ми достатъчно интелигентен — отвърна Ромел. — Талантлив, а очевидно е и храбър — има Железен кръст и първа, и втора степен. Не забравяй и още нещо, при това много важно.
	— Какво, хер фелдмаршал?
	— Че ти ще си до него на всяка крачка и винаги ще можеш да го посъветваш. — Гласът на Ромел внезапно прозвуча нетърпеливо: — Къде остана ентусиазмът ти, Конрад? Ако се притесняваш чак толкова, ще ти дам няколко дни да го подготвиш. Да помислим. Днес е събота. Какво ще кажеш, ако пристигна в Джърси идния петък? За около трийсет и шест часа, да речем. И да се върна във Франция в събота вечерта или най-късно в неделя. Бас държа, че Бергер ще успее да издържи толкова.
	— Чудесно, хер фелдмаршал. Ще съобщя на Ламаншските острови в петък да ви очакват.
	— Не, в никакъв случай няма да правиш това — отвърна Ромел. — Всичко трябва да се изпипа внимателно. Кой е командирът там?
	— Генерал-майор граф Фон Шметов. Щабът му се намира на Гърнси.
	— Познавам го — каза Ромел. — Добър офицер е.
	— Но му е излязло име, че е проанглийски настроен, което не му е от полза в определени среди — отбеляза Хофер.
	— Е, от друга страна, това, че е племенник на фелдмаршал Фон Рундщед, със сигурност му е от полза. А кой е комендант на Джърси?
	— Момент, сега ще проверя. — Хофер извади от чантата си една папка и прегледа списъка с разположението на бойните единици. — А, ето ги. Комендант е някой си полковник Хайне.
	— А гражданският комендант?
	— Най-значимите хора са полковник барон Фон Ауфсес и капитан Хайдер.
	— А от местните жители? Кои са представителите им?
	— Има някаква организация, наречена Върховен съвет. Председателят е и управител на острова. Някой си Александър Кутанш.
	— Добре — каза Ромел. — Ето какво ще направим. Изпратете до генерал Фон Шметов нареждане да свика координационно съвещание в Гърнси за уточняване ролята на островите при евентуалното настъпление на врага това лято във Франция.
	— И ще искате да присъстват всички, така ли?
	— Разбира се, че всички. И военният комендант на Джърси, и гражданската комендатура, и околийският управител с хората си, а и хората, командващи подразделенията на флота и на Луфтвафе на островите.
	— Но тогава по места ще останат единствено младшите офицери!
	— Точно така.
	— Е, напоследък има като че ли известно затишие във въздушното пространство над Ламаншските острови. Обикновено англичаните са твърде активни в тази зона и между островите се пътува по море, при това нощем.
	— Знам — каза Ромел. — Посъветваха ме по този въпрос в щаба на военноморските сили в Шербург. И така, ще кажете на Фон Шметов да свика съвещанието за идната събота. При тези обстоятелства те ще трябва да пътуват или в четвъртък вечерта, или в ранните часове на петъка, за да са сигурни, че ще стигнат навреме. А аз ще летя с някоя щука в петък сутринта.
	— Но такъв полет е много рискован, хер фелдмаршал!
	— Разбира се, Конрад, но рискът ще бъде за вас с Бергер, не за мен — засмя се Ромел с неотразимия си чар. — И първото съобщение, което ще получат за пристигането ми, ще бъде, когато поискате от кулата разрешение за кацане.
	— А какво ще си помисли Фон Шметов?
	— Че всичко е било един нарочно скроен номер, за да мога да извърша неочаквана проверка на острова и на защитата му.
	— Да, това наистина е много хитро — рече Хофер.
	— И аз така мисля. — Ромел започна да разкопчава китела си. — Междувременно ще се срещна с Фалкенхаузен и с Щулпнагел на някое тихо местенце и ще се разберем. — Той се прозя. — А сега мисля да си лягам. Погрижи се Фон Шметов още утре да получи съобщението в Гърнси. А, да: поговори с полковник Халдер утре рано сутринта. Кажи му, че ефрейтор Бергер много ми е харесал и искам да го взема със себе си за известно време. Не смятам, че ще ни създаде някакви затруднения.
	— И аз така мисля, хер фелдмаршал — рече Хофер. — Приятни сънища — и излезе.


	Дъгал Мънро спеше на тясно походно легло в ъгъла на кабинета си на Бейкър Стрийт. Към три часа Джак Картър леко го разтърси за рамото. Мънро мигновено отвори очи и седна.
	— Какво има?
	— Пристигнаха последните списъци от Слептън, сър. Искахте да ги видите. Все още липсват над сто души.
	— От Келсоу няма и следа, нали?
	— Като че ли е така. Генерал Монтгомъри е доста притеснен, но получи уверенията на флота, че немските миноносци не са могли да приберат никакви оцелели. Намирали са се твърде далеч.
	— Проблемът в този живот, Джак, е, че точно когато някой започне да те уверява, че няма начин едно нещо да се случи, някой друг незабавно ти доказва, че съвсем не е така. Кога ще се съмне?
	— Към шест часа. Това ще улесни последните търсения.
	— Значи ще поръчаш кола за осем. Ще отидем до Слептън и ще видим с очите си какво става.
	— Разбрано, сър. А сега ще си легнете ли пак?
	— Не, не мисля. — Мънро стана и се протегна. — Смятам да поприключа с бумащината. Няма мир за грешните на тоя свят, Джак.


	В шест часа същия ден Келсоу се събуди от странен сън, в който някаква праисторическа твар го зовеше някъде много отдалеч. Беше му ужасно студено, ръцете и краката му се бяха вкочанили, но лицето му гореше и по челото му избиваше пот.
	Той дръпна ципа и надникна към сивата зора. Не можа да види нищо. Над морето се стелеше гъста мъгла. Някъде в далечината звярът отново изрева и той осъзна, че това е сигнална сирена. Не знаеше, че е фарът Корбие, най-южната точка на Джърси, която вече беше останала зад гърба му, тъй като течението го отнасяше все по-нататък. Долови, че наблизо има земя, почти я подуши и малко се пооживи.
	Чуваше как вълните се разбиват о някакъв невидим бряг, сетне вятърът за миг разкъса завесата и пред очите му се мернаха някакви скали с бетонни картечни гнезда на върха. Това беше нос Ноармон, макар Келсоу да нямаше представа къде се намира. Мъглата отново се сгъсти и течението го понесе из залива Сент Обен, към брега.
	Вълните издигаха сала, някакви капризно криволичещи течения го завъртаха около оста му. Откъм единия борд се разби вълна, из въздуха се разлетяха пръски и всичко наоколо се покри с бяла пяна, през която се подаваха скали. После дочу глас, силен и ясен, мъглата се отдръпна и пред погледа му се разкри малък плаж, над който скалите се издигаха стръмно към борова горичка. На плажа видя човек, който тичаше край морето. Носеше вълнена шапка, дебела полушубка и гумени ботуши.
	Салът се изви странично към прибоя, издигна се високо и се блъсна в скалите, отхвърляйки Келсоу с главата напред, във водата. Той се опита да стане, левият му крак се огъна и крясъкът му се сля с рева на прибоя. Човекът нагази до колене във водата, подхвана го и той едва тогава разбра, че това е жена.
	— Държа ви вече. Само се изправете.
	— Кракът ми — промълви той. — Счупен е.
	Не беше сигурен какво точно стана след това. Дойде на себе си в някакво закътано място сред скалите. Видя как жената извлича спасителния сал от водата. Опита се да седне, тя се обърна, приближи се към него, наведе се и той попита:
	— Къде съм? Във Франция ли?
	— Не — отвърна тя. — В Джърси.
	За миг той затвори очи и потръпна.
	— Значи сте англичанка?
	— Така поне се надявам. Последната новина, която получих от съпруга ми, беше, че е произведен майор в танков корпус на британската армия. Казвам се Хелън де Вил.
	— Полковник Хю Келсоу.
	— Навярно сте от американските военновъздушни сили? Къде ви свалиха?
	— Не са ме свалили. Аз съм армейски офицер.
	— Армейски ли? Нищо не разбирам. Тогава откъде, по дяволите, се взехте?
	— От Англия. Оцелях от един кораб, който немците потопиха в залива Лайм. — После внезапно изстена от болката, прорязала крака му, и едва не изгуби съзнание.
	Тя разкъса крачола на панталона му и сви вежди:
	— Ужасно! Ще трябва да постъпите в болница.
	— Значи ли това да се срещам с германци?
	— Изглежда да.
	Той я сграбчи за шубата.
	— Не!… Никакви германци…
	Тя го притисна обратно към земята.
	— Само лежете неподвижно. Ще ви оставя за малко. Нуждаем се от каруца.
	— Добре — съгласи се той. — Но никакви германци. Не бива да попадам в ръцете им. Трябва да ми обещаете това. Ако не може иначе, ще се наложи да ме убиете. Ето, вземете пистолета ми.
	Тя замислено се наведе над него и извади браунинга от кобура на хълбока му.
	— Няма да умрете, а и швабите няма да ви открият — това е единственото обещание, което съм готова да ви дам. А сега ме почакайте.
	Пъхна пистолета в джоба си, обърна се и бързо се отдалечи. Той остана да лежи на обвития в мъгла бряг, опитвайки се да се ориентира къде точно се намира, сетне кракът отново го заболя, спомни си за морфина в неприкосновения запас и запълзя към сала. Но това се оказа последната капка в чашата и той потъна в мрак.


>	4.

	Хелън де Вил се изкачи по коларския път, който стигаше до плажа, и пое пряката пътека по стръмния бряг през боровете. Беше силна и жилава жена и в това нямаше нищо чудно — след четирите години вражеска окупация и оскъдните хранителни дажби бе отслабнала с почти четиринайсет килограма. Често се шегуваше, че така си е възвърнала моминската фигура — една неочаквана награда за четирийсет и две годишната й възраст. И както повечето хора на острова, поради липсата на кола и на системен обществен транспорт беше свикнала всяка седмица да изминава пеш големи разстояния.
	Застана в края на гората и се огледа. Къщата на Де Вил не беше от най-големите на острова. Била е някога, в славните дни на фамилията, но в края на миналия век едно от крилата изгоряло. Беше много стара, изградена от потъмнял с годините местен гранит. От двете страни на входа започваха две редици френски прозорци, с гранитен парапет пред тях.
	Хелън забави крачка, понеже зърна в двора един седан морис — от ония, които враговете бяха реквизирали. Вече две години при нея квартируваха немски морски офицери. Идваха и си отиваха, понякога оставаха само за една-две нощи, когато миноносците на Пета ескадра пускаха котва в Гърнси.
	Но повечето бяха постоянни. Бяха все млади офицери, от различни флотски части на пристан в Джърси. Войната взимаше своите жертви. В зоната на Ламаншските острови те често се сражаваха с британските торпедоносци, а и Кралските военновъздушни сили редовно, дори и нощем, нападаха конвоите за Гранвил, Сен Мало и Шербург. Хора загиваха, други оцеляваха. И в момента, когато тя тръгна да прекосява моравата, вратата се отвори и един от мъжете излезе.
	Носеше бял пуловер, стара полушубка, моряшки ботуши и стискаше в ръка вълнена торба. Под зацапаната с петна от морска сол моряшка барета предизвикателно красивото му лице сияеше в усмивка. Сякаш рицар, дошъл направо от шестнайсети век. На баретата си носеше бяла лента, по обичайния маниер на германските командири на подводници. Но лейтенант Гуидо Орсини не спазваше никакви установени норми. Той беше италианец, прехвърлен в германския военноморски флот просто защото когато италианското правителство капитулира, той попадна на неподходящо място в неподходящ момент. И Хелън де Вил отдавна се бе примирила, че изпитва към него истинска привързаност.
	— Здравей, Гуидо.
	— Хелън, _кара миа_! — изпрати й той въздушна целувка. — Аз както винаги тръгвам последен.
	— Накъде си днес?
	— Към Гранвил. Много ще е весело в тая мъгла. Но пък от друга страна, тя ще държи и томитата* у дома. Връщаме се утре. Ще слизаш ли към Сент Елие? Мога да те закарам.
	[* Tommy — прозвище на английския войник. — Бел.пр.]
	— Не, благодаря. Търся Шон.
	— Добрия стар генерал ли? Преди по-малко от десет минути го видях да излиза от южния хамбар с брадва в ръка. Тръгна към вилата си. До утре. Трябва да изхвърчам. Чао, _кара_!
	Мина през портичката в парапета и миг по-късно моторът на мориса избръмча. Хелън прекоси двора, излезе през една порта в полето и забърза по пътя към дърветата. Вилата на Шон Галахър се намираше в падината до едно поточе. Хелън вече го виждаше — той цепеше дърва по стари кадифени панталони и ботуши за езда, с навити ръкави, които откриваха мускулестите му ръце.
	— Шон! — викна тя, препъна се и едва не падна.
	Той отпусна брадвата, изви глава, отметна от очите си кичур червеникавокестенява коса и погледна към нея, после захвърли брадвата и се пресегна да я подхване, тъй като тя отново залитна.


	Шон Мартин Галахър беше петдесет и две годишен, поданик на Ирландската република, която в тази война официално пазеше неутралитет. Роден бе в Дъблин през 1892 година. Баща му, професор по хирургия в Тринити Колидж, години наред не проявявал никакъв интерес към жените, докато при една професионална визита в Джърси, вече петдесетгодишен, не срещнал младата медицинска сестра Рут Льоброк. Само за месец се оженили и я отвел в Дъблин.
	Следващата година тя починала при раждането и синът им Шон израсна, прекарвайки дългите лета в Джърси с дядо си и баба си, а останалото време — в Дъблин с баща си. Амбицията на Шон бе да стане писател, така че завърши литература в университета на баща си — Тринити Колидж. Но животът му отреди да бъде воин, тъй като веднага щом завърши колежа, започна Първата световна война.
	Постъпи в полка на Ирландските стрелци, където по традиция служеха много хора от Джърси, и през 1918 година се оказа двайсет и шест годишен майор ветеран — два пъти раняван, с медал за храброст, получен след битката при Сома. Но както обичаше да казва, в действителност военният му опит започна едва след това, в ИРА, когато воюваше под командата на Майкъл Колинс в графство Майо.
	Договорът с британското правителство, който сложи край на конфликта през 1922 година, всъщност бе само прелюдия към една жестока и кръвопролитна гражданска война, която противопостави крилото на ИРА, непризнаващо договора, на другите, които избраха страната на правителството на свободна Ирландия под ръководството на Колинс. Шон Галахър застана на страната на новото правителство и на трийсет години се видя с генералски пагони. Подвизаваше се из Западна Ирландия и безпощадно преследваше някогашните си другари.
	После, когато му омръзна да убива, обиколи целия свят. Харчеше парите, останали от баща му, и когато го прихванеше, написваше по някой странен роман. Най-сетне, през 1930 година, се установи в Джърси. Ралф де Вил му беше приятел от детинство, а в Хелън де Вил отчаяно и безнадеждно се влюби още в мига, когато я видя за пръв път. През 1940 година домът му в Сен Лоран, в сърцето на острова, бе реквизиран от германците. Ралф беше далеч — служеше в британската армия, и Хелън определено имаше нужда от помощник, затова той се пресели във вдовишката къща* на имението. И разбира се, продължаваше да я обича, при това все така отчаяно.
	[* В аристократичните фамилии — къща в рамките на родовото имение, където живее вдовицата на благородника, след като синът, наследил титлата, се ожени. — Бел.пр.]


	Движеха се надолу по пътя към брега. Старата каруца навярно бе виждала и по-добри дни, а и грохналият кон едва креташе. Шон Галахър държеше поводите, Хелън седеше до него.
	— Ако стане някакъв провал — мрачно се обади, — ако разберат, че помагаш на този човек, няма просто да те затворят. Могат да те разстрелят или да те пратят в някой от ония концентрационни лагери, за които се говори.
	— Ами ти?
	— Господи, жено! Колко пъти трябва да ти повтарям, че съм неутрален? — Той се засмя дяволито, сивите му очи весело светнаха. — И ако искат дъртият му кучи син Де Валера да си седи кротко в Дъблин, мен ще трябва да ме пипат с кадифени ръкавици. Не забравяй, че след като през Гражданската война гоних ония задници из цяла Ирландия, той със сигурност безкрайно ще се зарадва на новината, че тия тук са решили да ме разстрелят.
	Тя избухна в смях:
	— Обичам те, Шон Галахър! Колкото и да ми е тежко, с теб винаги ми олеква. — Тя прегърна през раменете дребничкия жилав мъж и го целуна по бузата.
	— Да, но само като брат — отвърна той. — Обичаш ме като брат, както често ми повтаряш, тъй че, жено, прибери смахнатите си изблици в джоба и дай да помислим. Значи казал, че е полковник Хю Келсоу, офицер от американската армия, и че се спасил от някакъв кораб, потопен при Девон, така ли?
	— Точно така.
	— И защо не бивало да попада в ръцете на немците?
	— Не знам. Беше почти в безсъзнание, кракът му е ужасно зле, но само като споменах за болница, направо полудя и каза, че е по-добре да го застрелям.
	— Мирише на някаква чудесна каша — каза Галахър и насочи коня надолу към потъналия в мъгла плаж.
	Цареше тишина. Морето се бе стаило, чуваше се свирката на германския военен влак по линията от Сент Елие за Милбрук, отвъд залива.
	Хю Келсоу, все още в безсъзнание, лежеше по корем на пясъка. Шон Галахър го преобърна внимателно, огледа крака му и подсвирна продължително.
	— Тоя момък се нуждае от хирург. Ще го пренеса в каруцата, докато е още в безсъзнание. А ти събери колкото можеш повече съчки. И по-бързо.
	Тя изтича по брега, а той повдигна Келсоу с лекота — беше смайващо силен за ръста си. Келсоу изстена, но не дойде на себе си. Ирландецът го намести върху чувалите в каруцата.
	После се огледа. Хелън се задаваше с наръч съчки.
	— Покрий го с тях, докато аз се оправя с лодката.
	Спасителният сал все още се поклащаше в плитчините. Той нагази във водата и го извлече на пясъка. Погледна вътре, измъкна неприкосновения запас, после извади автоматичен нож и рязко го заби. Въздухът излезе със свистене, платът се набръчка, той го сгъна, отнесе го до каруцата и го напъха зад ритлата.
	Хелън се приближи с нов сноп съчки, които разхвърля върху предишните.
	— Стигат ли?
	— Май стигат. Ще спра при пасбището и ще скрием лодката в изсъхналия дънер. Да тръгваме.
	Потеглиха. Хелън седна на капрата, а Шон поведе коня. Внезапно някъде отпред се разнесе смях, излая куче. Ирландецът спря да запали една от ужасните си френски цигари.
	— Не се страхувай — успокои я той.
	Първо се появи кучето, великолепно животно вълча порода, което изръмжа заплашително, но разпозна стария си приятел Галахър и го близна по ръката. После се приближиха двама германски войници в сиво-зелени униформи, с каски и карабини през рамо.
	— Гутен морген, хер генерал — угоднически се обадиха те.
	— Добро утро и на вас, безмозъчни педерасти — отвърна Галахър с най-дружелюбна усмивка и отмина с поводите в ръка.
	— Шон, ти съвсем си се побъркал — прошепна Хелън.
	— Ами! Тия двамата не отбират думица английски. Но само да бяха надникнали в каруцата, щеше да настане голяма веселба.
	— Къде отиваме? — попита тя. — В момента у дома няма никого.
	Помежду си винаги го наричаха така, никога не казваха къщата.
	— И госпожа Вибърт ли я няма?
	— Дадох й почивен ден. Нали племенницата й роди миналата седмица.
	— Лошо момиче — отбеляза Галахър. — А мъжът й воюва някъде там в британската армия. Какво ли ще си каже, горкият, като се върне у дома и завари едно едричко момченце със сини очички и руса косица на име Фриц?
	— Не бъди жесток, Шон. Не е лошо момичето. Само малко слабохарактерно. Но понякога хората са толкова самотни.
	— На мен ли ми го казваш? — засмя се Галахър. — Но ти и тази седмица май не започна да ме задяваш край плевнята…
	— Не се занасяй — отвърна тя. — Все пак къде ще го закараме? Може би в килията?
	По време на гражданската война в Англия Чарлс де Вил, тогавашният владетел на имението, бил на страната на роялистите. Той построил под покрива една стая, до която се стигало по тайна стълба от господарската спалня. Стаята останала известна във фамилията като „килията“ и му спасила живота при Кромуел, когато бил издирван за изменничество.
	— Не, твърде сложно ще е. Той се нуждае от помощ, и то спешно. Ще го закараме в моята вила.
	— А без лекар как ще се оправим?
	— Ще повикам Джордж Хамилтън. Сещаш ли се за някой друг, в когото можем да сме сигурни? Подръж сега за малко, докато аз разкарам тая лодка.
	Той издърпа сгънатия сал и изчезна между дърветата. Тя остана да чака в горската тишина, заслушана в неспокойното си дишане. Зад нея, под съчките, Хю Келсоу изстена и се обърна.


	Малко преди пладне на Слептън Сендс изплуваха нови тела с отлива. Дъгал Мънро и Картър седяха на завет зад една дюна и закусваха със сандвичи, споделяйки бутилка бира. Войниците обхождаха бреговата линия и от време на време под командата на някой офицер нагазваха във водата, за да извлекат поредния труп. На брега бяха проснати вече трийсетина.
	— Някой беше казал, че когато започне война, първата жертва е истината — каза Мънро.
	— Прекрасно разбирам какво искате да кажете, сър — отвърна Картър.
	Млад американски офицер се приближи и отдаде чест.
	— Засега няма други, сър. Трийсет и трима от сутринта. Няма и следа от полковник Келсоу. — Той се поколеба. — Ще пожелае ли генералът да присъства на погребението? Няма да отнеме много време.
	— Не, благодаря — отвърна Мънро. — Мисля, че ще мога да преживея и без това.
	Офицерът отдаде пак чест и се отдалечи. Мънро стана и помогна на Картър да се изправи.
	— Хайде, Джак. Нямаме повече работа тук.
	— Да, сър.
	Картър се подпря на бастуна си, а Мънро застана с ръце в джобовете, огледа морето и внезапно потрепери.
	— Какво има, сър? — попита Картър.
	— Имах чувството, Джак, че току-що някой премина над гроба ми. Честно казано, мъчи ме някакво лошо предчувствие. Много лошо. Хайде да се връщаме в Лондон.
	Той се обърна и тръгна по брега.


	— И така, Бергер, разбрахте ли за какво става дума? — попита Конрад Хофер.
	Застанал мирно пред бюрото в кабинета, който командващият в Кампо с удоволствие бе предоставил на фелдмаршала, Хайни Баум се опитваше да не мисли за това, че Ромел стои до прозореца, загледан навън към градината.
	— Не съм съвсем сигурен, господин майор. Мисля, че разбирам.
	Ромел се обърна.
	— Не се правете на глупак, Бергер. Интелигентен мъж сте, а както виждам, и храбрец — и той повдигна с върха на нагайката си Железния кръст първа степен и лентата около левия ръкав с готическите букви. — Виждам на ръката ви маншета на Африканския корпус, значи сме стари бойни другари, така ли? Бяхте ли при Ел Аламейн?
	— Не, фелдмаршал. Раниха ме още при Тобрук.
	— Добре. Аз съм прям човек, слушайте внимателно. Снощи ме имитирахте чудесно — и външния ми вид, и гласа ми. Много професионално.
	— Благодаря.
	— Сега искам от вас още едно представление. В петък ще излетите за Джърси, придружен от майор Хофер, и ще прекарате там съботата и неделята. Ще можете ли за това време да изиграете мен пред хората в Джърси? Не искате ли да станете крал за един ден?
	— Смятам, че ще мога, хер фелдмаршал — усмихна се Баум.
	— Ето, видяхте ли — обърна се Ромел към Хофер. — Както ви казах, благоразумен и интелигентен. Е, Конрад, уточнете подробностите и да тръгваме.


	Вилата беше построена от същия гранит, както и домът. Таванът в широката дневна бе дървен, пред прозореца стоеше маса с шест стола. От другата страна беше кухнята. На горния етаж имаше голяма спалня, килер и баня. Галахър положи Келсоу на мекия дълъг диван в дневната, за да не го качва по стълбите. Американецът все още не бе дошъл в съзнание, генералът измъкна портфейла му и го отвори. Намери лична карта, две-три снимки на някаква жена с две девойки, очевидно семейството му, и няколко писма, които бяха толкова лични, че Галахър ги пъхна обратно. Чуваше как от кухнята Хелън говори по телефона. Келсоу отвори очи, плъзна безизразен поглед наоколо, после видя портфейла си в ръката на Галахър и немощно се пресегна към него.
	— Кой сте вие? Върнете ми го.
	Хелън влезе, седна на дивана и постави ръка на челото му.
	— Всичко е наред. Само не се вълнувайте. Целият горите. Помните ли ме? Аз съм Хелън де Вил, спомняте ли си?
	Той кимна немощно.
	— Жената от плажа.
	— А това е приятел, генерал Шон Галахър.
	— Тъкмо преглеждах документите му — обясни й Галахър. — Личната му карта се е поизмокрила, ще я извадя да изсъхне.
	— Нали не сте забравили къде се намирате? — обърна се Хелън към Келсоу.
	— В Джърси. — Той се усмихна едва-едва. — Бъдете спокойни, все още не съм си изгубил разсъдъка. С малко повече усилия мога и да мисля.
	— Добре тогава, слушайте — рече Шон Галахър. — Кракът ви наистина е зле. Имате нужда от болнични грижи и от добър хирург.
	Келсоу поклати глава.
	— Невъзможно. Вече казах на дамата — никакви германци. По-добре да ме застреляте, отколкото да попадна в ръцете им.
	— Защо? — рязко попита Шон Галахър.
	— Тя ви нарече генерал. Такъв ли сте наистина?
	— Някога бях, в ирландската армия. А миналата война се бих за Великобритания. Какво значение има това?
	— За мен има.
	— Добре тогава. От кои войски сте?
	— От инженерните. По-точно от десантните инженерни части. Разчистваме терена за бреговите десанти.
	В този момент на Шон Галахър разбра всичко.
	— Има ли това някаква връзка с предстоящото настъпление?
	Келсоу кимна.
	— Да, то ще бъде скоро.
	— Сигурно, това не е тайна за никого — каза Галахър.
	— Да, но аз знам кога и къде. И ако германците успеят да изтръгнат това от мен, можете ли да си представите какво ще стане? Ще съсредоточат всичките си сили. И никога няма да стъпим на брега.
	Беше крайно възбуден, по челото му изби пот. Хелън с успокояващ жест го застави да се отпусне на дивана.
	— Всичко ще бъде наред, обещавам ви.
	— Ще дойде ли Джордж Хамилтън? — попита Галахър.
	— Нямаше го. Казах на икономката му, че искаш спешно да го видиш. Обясних й, че си си наранил крака и може би ще имаш нужда от един-два шева.
	— Кой е тоя Хамилтън? — запита Келсоу.
	— Лекар — отвърна Хелън. — Добър приятел. Скоро ще дойде да прегледа вашия крак.
	Келсоу отново го втресе.
	— Сега имаме да решаваме по-важни неща. Трябва да се свържете с хората от местната съпротива. Кажете им спешно да установят връзка с Лондон и да уведомят разузнаването, че съм тук, за да се опитат да ме измъкнат.
	— Но в Джърси няма съпротивително движение — рече Хелън. — Тоест има много хора, които не желаят окупацията и правят всичко възможно, за да усложняват живота на немците, но ако имате предвид, да речем, френската съпротива, нямаме нищо такова.
	Келсоу я изгледа озадачено и Галахър поясни:
	— Този остров е приблизително пет на десет мили. Има около четирийсет и пет хиляди жители, един сравнително голям пазарен център и това е всичко. Смятате ли, че тук може да съществува истинско съпротивително движение? Нямаме планини, в които да се крием, нямаме къде да бягаме. Просто няма.
	С известно затруднение Келсоу проумяваше всичко това.
	— Значи няма съпротива. А някакво радио?
	— Абсолютно никаква връзка с Лондон — отвърна му Галахър.
	— А с Франция? — вече с отчаяние попита Келсоу. — С Гранвил? Със Сен Мало? Нали са само на няколко часа оттук по море? По тия места все трябва да има някаква част на френската съпротива.
	Настъпи многозначителна пауза, после Хелън се обърна към Галахър:
	— Савари може би ще успее да се свърже в Гранвил. Той сигурно знае с кого.
	— Така е.
	— Когато се връщах от плажа, Гуидо тъкмо излизаше — продължи тя. — Каза ми, че следобед плават за Гранвил. Ще се възползват от мъглата. — Тя погледна часовника си. — Отливът ще е чак по пладне. Можеш да вземеш пикапа. Ония чували с картофи трябва да се закарат в Сент Елие, във военния склад и на пазара.
	— Добре де, убеди ме — каза Галахър. — Но доколкото познавам Савари, той едва ли ще се съгласи да има нещо общо с всичко това. Което значи, че ще трябва да им пиша, а това е дяволски рисковано.
	— Нямаме друг избор, Шон — каза простичко тя.
	— Мисля, че си права — засмя се Галахър. — Божичко, какви неща върша за Англия! Ти се грижи за нашия приятел. Ще се върна веднага, щом мога.
	Той вече беше на вратата, когато тя го спря:
	— И още нещо, Шон!
	— Какво? — обърна се той.
	— Не забравяй да караш от дясната страна на пътя.


	Това беше стара шега, но не съвсем неуместна. Едно от първите неща, които направиха германците, веднага щом окупираха Джърси, беше да променят движението от ляво на дясно. За четири години Галахър все още не бе успял да свикне, макар и да не караше особено често. Позволиха им да запазят стария форд, тъй като имението Де Вил доставяше на германската армия картофи и други зеленчуци. Въпреки това бензиновите дажби ги принуждаваха да използват колата само два-три пъти седмично. Галахър правеше доколкото може икономии, изключваше мотора по нанадолнищата, а и винаги можеше да се намери малко бензин на черно, стига да познаваш когото трябва.
	Той прекоси живописното градче Сент Обен и продължи покрай залива към Бел Роял и Сент Елие. Премина край няколко бункера, около които се мотаеха войници, но в града централният булевард пустееше. Един от френски влакове, прехвърлени от германците, го задмина преди Милбрук и това беше единственият признак на живот, докато не стигна до хотела. Погледна часовника си. Почти единайсет. Имаше достатъчно време да се види със Савари, преди „Виктор Юго“ да отплава за Гранвил, и той зави наляво по улица „Глосистър“ към пазара.
	Не се виждаха почти никакви хора, може би поради лошото време. Аленочервеният нацистки флаг със свастиката висеше отпуснато във влажния въздух над покрива на общината. На немски общински съвет е ратхаус. И съвсем естествено местните жители кръстиха сградата „плъхов дом“*.
	[* Rat House (англ.). — Бел.пр.]
	Паркира на Биърфорд Стрийт, пред самия пазар. Той беше почти пуст, виждаха се само неколцина купувачи и тук-таме по някой германски войник. Самият пазар официално беше затворен, работеше само по два часа в събота следобед. Тогава идваха доста хора с отчаяната надежда да намерят нещо за ядене.
	Галахър измъкна от колата два чувала картофи. Повечето сергии на стария викториански пазар бяха празни, но все пак имаше един-двама души. Той тръгна направо към другия край, където един едър веселяк с дебел пуловер и каскет подреждаше в спретнати редици ряпа под табела с надпис: _Д. Шевалие_.
	— Днес стоката шведска ли е? — запита Галахър, когато дойде до него.
	— Ще ви хареса, генерале — отвърна Шевалие.
	— На мен ли го казваш? Оня ден госпожа Вибърт ми поднесе на закуска шведски мармалад. — Галахър потръпна. — Още ми се гади. Нося ти два чувала компир.
	Очите на Шевалие светнаха.
	— Знаех си, че няма да ме забравите, генерале. Дайте ги отзад.
	Галахър ги дотътри до задния вход, а Шевалие отвори един шкаф и измъкна стар платнен чувал.
	— Четири франзели бял хляб.
	— Боже господи! — каза Галахър. — Кого си претрепал?
	— Четвърт фунт китайски чай и един свински бут. Добре ли е?
	— Голяма работа си! — отговори Галахър. — До следващата седмица.
	Поредната му спирка беше военният склад на Уесли Стрийт. По принцип това беше гараж и вътре бяха паркирани пет-шест камиона. Нямаше никого освен един дебел фелдфебел на име Клингер, който седеше в остъклената будка и ядеше сандвич. Той махна с ръка, отвори вратата и слезе по стъпалата, оживено поздравявайки:
	— Хер генерал!
	— Божичко, Ханс, май добре си хапваш — провикна се Галахър на безупречен немски и го смуши в издутия търбух.
	Клингер се засмя:
	— Животец. Ние, старите фронтоваци, трябва да се спогаждаме, хер генерал. Имате ли нещо за мен?
	— Два чувала картофи за официалната доставка.
	— Друго?
	— И един за теб, ако те интересува.
	— А в замяна?
	— Бензин.
	Германецът кимна:
	— Една петгалонова туба.
	— Две петгалонови туби.
	— Генерале! — Клингер се обърна към една редица трофейни туби от английската армия, грабна две и ги занесе във фургона. — Ами какво ще стане, ако ви издам? Доста сте непредпазлив.
	— Затвор за мен и веселие за теб — отвърна Галахър. — Разправят, че на Руския фронт било безкраен празник по това време на годината.
	— Бива си ви, както винаги! — Клингер измъкна трите чувала от пикапа. — Ще ви спре някой патрул за проверка на горивото и ще открият, че бензинът ви не е с цвета, който трябва.
	— О, приятелю, не ти ли казах, че аз съм вълшебник? — и Галахър подкара нататък.
	Военният бензин беше оцветен в червено, дажбите за селскостопански нужди — в зелено, а лекарите се радваха на розов оттенък. Клингер обаче не знаеше, че е достатъчно бензинът да се прецеди през филтъра на един от противогазите, които раздадоха на цялото население в началото на войната, за да изчезне оцветяването. Малко зелена боя след това превръщаше военния бензин в селскостопански.
	Въпросът беше да се оцелее. Островът беше с дълга история и Льоброковската половина на Галахър страстно се гордееше с това. През вековете хората тук бяха преживели какво ли не. На минаване пред хотел „Пом д’Ор“, където се бе настанил немският флотски щаб, той вдигна поглед към нацисткото знаме, което висеше над входа, и тихо промърмори:
	— Скоро ще ви изметат оттук, мръсни копелета, и пак ще дишаме свободно!


>	5.

	Галахър паркира пикапа до транспортния кантар, тръгна по кея „Алберт“ и заизкачва стъпалата към горния му край. Спря се да запали цигара и погледна към залива. Мъглата се беше поразсеяла и замъкът „Елизабет“ се чернееше тайнствено на острова си като в приказка. Някога там управлявал губернаторът сър Уолтър Рейли. А сега се бяха наместили германците с бетонните си бункери и картечните гнезда на върха.
	Погледна надолу към пристанището. Както винаги, то бе оживено като мравуняк. Наред с останалите кораби германците използваха и речни шлепове, за да докарват припаси до Ламаншските острови. В отсрещния край, при новия северен вълнолом, бяха закотвени няколко баржи. Имаше множество най-различни кораби от Втора ескадра и два миночистача клас _М 40_ от 24-та миночистачна флотилия. Няколко товарни съда, най-вече каботажни кораби, сред тях и есесовският „Виктор Юго“, стояха при кея Алберт.
	Построен през 1920 година в Глазгоу от братя Фъргюсън за една френска фирма, занимаваща се с крайбрежна търговия, „Юго“ определено беше виждал и по-добри дни. Единственият му комин беше надупчен на няколко места с артилерийски снаряди от бюфайтърите* на Кралските военновъздушни сили при нападението над нощния конвой от Гранвил преди две седмици. Капитан беше Савари. Екипажът се състоеше от десетина французи, въоръжението — от две зенитни картечници и едно оръдие, обслужвани от седемчленен германски екипаж под командата на Гуидо Орсини.
	[* Вид леки бомбардировачи изтребители. — Бел.пр.]
	Галахър го видя на мостика, облегнат на перилата, и му викна на английски:
	— Ей, Гуидо, там ли е Савари?
	Гуидо сви ръце на фуния:
	— В кафенето е.
	Бараката край кея, която служеше за кафене, беше полупразна. Четирима френски моряци играеха карти на една от масите, на друга седяха трима германски морски пехотинци. Робер Савари, едър брадат мъж с полушубка, моряшка барета и омазано с машинно масло шалче, седеше на обичайната си маса до прозореца с цигара в уста и купа кафе пред себе си.
	— Как си, Робер? — заговори го Галахър на френски и седна.
	— Нещо трябва да е станало, за да се явиш тук, мон женерал. Сигурно ще ми искаш нещо.
	— Ах ти, селски хитрец! — Галахър му подаде под масата един плик. — Вземи го.
	— Какво е това?
	— Пъхай в джоба и не питай. Като стигнете в Гранвил, ще отидеш в крепостта. Там има едно кафене, „При Софи“, знаеш ли го?
	Лицето на Савари бе започнало да пребледнява.
	— Знам го, разбира се.
	— Значи познаваш милата Софи Кресон и мъжа й Жерар?
	— Знам ги — Савари се опита да върне плика под масата.
	— Тогава значи знаеш и това, че те са крайни терористи — не само стрелят по швабите, но обичат и да наказват колаборационистите за назидание на останалите — нали така се казваше? Та ако бях на твое място, щях да съм по-благоразумен. Вземи писмото. Излишно е да ти казвам да не го четеш, за да не загубиш задълго съня си. Просто го предай на Софи с най-топли чувства от мен. Тя сигурно ще ми прати отговор, който ти ще ми донесеш веднага щом се върнеш.
	— Дявол да те вземе, генерале — измърмори Савари и пъхна писмото в джоба си.
	— Не се безпокой, дяволът отдавна се е погрижил за това. И няма от какво да се страхуваш — Гуидо Орсини е добро момче.
	— Графът ли?! — Савари вдигна рамене. — Този нахален италиански сводник? Мразя аристократите.
	— Е, поне не е фашист и май се сеща за Хитлер по-рядко и от теб. Имаш ли някоя свястна цигара в чантата си? Направо съм болен от тоя отвратителен тютюн, дето го раздават напоследък.
	Савари лукаво го погледна.
	— Е, не съвсем свястна. Само някой и друг къс „Житан“.
	— И на това му казваш „само“! — простена Галахър. — Дай двеста къса.
	— А аз какво ще получа?
	Галахър отвори торбата, която му беше дал Шевалие.
	— Свински бут?
	Ченето на Савари увисна.
	— Боже мой! Вече ми потекоха лиги. Давай.
	Галахър го подаде под масата и пое в замяна стек цигари.
	— Знаеш телефона ми във вилата. Звънни веднага щом се върнеш.
	— Добре.
	Савари стана и двамата излязоха.
	Галахър нетърпеливо извади пакет „Житан“, отвори го и запали една цигара.
	— Господи, какво блаженство!
	— Ами аз да вървя. — Савари понечи да тръгне към трапа на „Виктор Юго“.
	Галахър тихо добави:
	— Само посмей да ме издъниш тоя път — ще те очистя, приятелче. Разбра ли?
	Савари се обърна, устата му зяпна смаяно, а Галахър се засмя весело и отмина по кея.


	Джордж Хамилтън бе висок кокалест мъж с износен костюм от туид от Бонд Стрийт, който сега висеше като торба на раменете му. Навремето изтъкнат лекар, професор по фармакология в Лондонския университет и консултант в клиниката „Гай Форкс“, той се беше оттеглил в една вила в Джърси точно преди избухването на войната. През 1940 година, когато се очакваше германците да нахлуят всеки момент, много хора, сред които и немалко лекари, напуснаха острова, затова Хамилтън, доктор на медицинските науки и член на Кралската лекарска колегия, на седемдесетгодишна възраст все още практикуваше като интернист.
	Той отметна кичур побеляла коса от челото си, изправи се и погледна към лежащия на дивана Келсоу.
	— Не му е розово положението. Добре ще е да влезе в болница. За да съм напълно сигурен, ми трябва рентген, но и така мога да кажа, че има поне две фрактури на пищялната кост. Не е изключено и да са три.
	— Никаква болница — немощно се обади Келсоу.
	Хамилтън направи знак на Хелън и Галахър и тримата отидоха в кухнята.
	— Ако счупванията бяха комплицирани, с други думи, ако имаше разкъсна рана и костта беше пробила, нямаше да имаме никакъв избор. Възможността за инфекция, особено след онова, което е преживял, би била много голяма и единственият начин да се спаси кракът щеше да е болнично легло и екстензия.
	— Какво точно искаш да кажеш, Джордж? — попита Галахър.
	— Ами както виждаш, кожата не е разкъсана. Счупванията са, както ги наричаме, раздробени. Така че е възможно кракът да се намести и да се гипсира.
	— Можеш ли да го направиш? — запита Хелън.
	— Бих могъл да опитам, но е изключено да се справя без рентген. — Той се поколеба. — Май има една възможност.
	— Каква? — попита Галахър.
	— „Пайн Трийз“. Това е една малка частна клиника в Сен Лоран, обслужвана от католически сестри. Най-вече ирландки и французойки. Там имат рентгенов апарат и много прилична операционна. Старшата сестра Мария Тереза ми е добра приятелка и бих могъл да й позвъня.
	— Германците използват ли тази болница? — попита Хелън.
	— От време на време. Обикновено пращат там млади жени с гинекологични проблеми, тоест за аборти. На сестрите, както можете да си представите, това никак не им се нрави, но какво да направят.
	— Ще може ли той да остане там?
	— Съмнявам се. Леглата им са много малко, а пък ще бъде и твърде рисковано. Но пък бихме могли да го позакърпим там и после да го върнем тук.
	— Трябва да ти кажа, че поемаш голям риск, Джордж — рече Галахър.
	— Всички рискуваме — сухо отвърна Хамилтън.
	— Много е важно полковник Келсоу да не попадне в ръцете на врага — започна Хелън.
	Хамилтън тръсна глава.
	— Нищо не искам да знам, Хелън, тъй че не се опитвай да ми казваш каквото и да било. А за пред сестра Мария Тереза нашият приятел би могъл да бъде някой местен човек, претърпял злополука. Няма да е излишно за всеки случай да му намерим някаква лична карта.
	Хелън се обърна към Галахър:
	— Ще можеш ли да направиш нещо? Нали миналата година намери карта за оня испански комунист, от депортираните, които копаеха тунелите в Сейнт Питър?
	Галахър отиде до старото бюро от осемнайсети век в ъгъла, издърпа предното чекмедже, бръкна вътре и извади малко вътрешно чекмедже, от ония, в които хората някога са криели ценностите си. Там имаше няколко празни лични карти, подписани и подпечатани с нацисткия орел.
	— Откъде, по дяволите, си ги задигнал? — удиви се Хамилтън.
	— Познавам един ирландец, барман е в града. Приятелят му, германец — нали разбирате какво искам да кажа — е чиновник в комендантството. Миналата година му направих една услуга, а той в замяна ми даде това. Ще попълня данните на Келсоу, но първо ще го прекръстим с някое хубаво джърсейско име. Какво ще кажете за Льомаркан? — Той извади перодръжка и мастило и седна пред кухненската маса. — Анри Ралф Льомаркан. Местожителство?
	Той вдигна поглед към Хелън.
	— Фамилната ферма, имението Де Вил — предложи тя.
	— Съвсем подходящо. Ще отида да видя цвета на очите, косата и прочие, а вие през това време позвънете в „Пайн Трийз“. — Той се спря на вратата. — Занятие рибар. Така се връзва с морската злополука. И още нещо, Джордж.
	— Какво? — попита Хамилтън и вдигна слушалката.
	— Идвам с теб. Ще го откараме с пикапа. И без спорове. Или трябва да се държим здраво един за друг, или ще ни изловят поотделно и ще ни обесят поединично. — Той се засмя мрачно и излезе.


	„Пайн Трийз“ беше грозна къща, строена очевидно в късния викториански период. По-късно стените били измазани с цимент, който на много места вече се беше напукал и тук-таме се къртеха големи парчета мазилка. Галахър вкара колата в задния двор. Хамилтън седеше до него. Още щом слязоха, предната врата се отвори и сестра Мария Тереза се спусна по полегатата бетонна алея, за да ги посрещне. Носеше просто черно расо. Беше дребна жена със спокойни очи и макар да започваше шейсетте, по лицето й не се виждаше и една бръчица.
	— Доктор Хамилтън! — Английският й беше добър, но с осезаем френски акцент.
	— Това е генерал Галахър. Управителят на имението Де Вил, където работи пациентът.
	— Ще имаме нужда от количка — рече Галахър.
	— Има една, точно зад вратата.
	Галахър я докара до колата и отметна чергилото. Келсоу лежеше вътре върху един стар дюшек. Прехвърлиха го върху количката.
	Сестра Мария Тереза ги поведе навътре и докато буташе количката нагоре по алеята, Галахър прошепна на Келсоу:
	— Дръжте си езика зад зъбите и ако се наложи да викате от болка, гледайте да не е съвсем по американски.


	В операционната Хамилтън разглеждаше рентгеновите снимки, които му донесе младата сестра Бернадет.
	— Три фрактури — отбеляза сестра Мария Тереза. — Не е добре, докторе, и би трябвало да го вкараме в болница, но няма защо аз да ви го казвам.
	— Добре, сестро, ще ви кажа истината — отвърна Хамилтън. — Ако го откараме в Сент Елие, ще искат да разберат как е станало. Нали знаете колко държат нашите германски приятели на тия неща и как се хващат за дреболиите. А Льомаркан е бракониерствал, когато е станало нещастието.
	Галахър вметна тихо:
	— Което ще му струва три месеца затвор.
	— Разбирам. — Тя поклати глава. — Много ми се искаше да го оставим поне тук, но нямаме свободно легло.
	— Има ли немци сред пациентите?
	— Само две от техните приятелки — спокойно отговори тя. — Обичайните случаи. Вчера един от военните лекари, майор Шпеер, уреди нещата. Познавате ли го?
	— Работихме заедно по един случай в болницата — отвърна Хамилтън. — Не е лош. Както и да е, сестро, да започваме. Ще ми асистирате ли заедно със сестра Бернадет?
	Тя му помогна да облече една престилка. После той отиде до мивката в ъгъла, за да се измие, и докато сестра Бернадет му подаваше гумените ръкавици, каза на Мария Тереза:
	— Само краткотрайна упойка. И маска с хлороформ ще свърши работа. — После се приближи до операционната маса и се обърна към Келсоу: — Добре ли сте?
	Келсоу кимна, стиснал зъби, и Хамилтън каза на Галахър:
	— По-добре изчакай отвън.
	Галахър се обърна да излезе, но в този миг вратата се отвори и на прага се появи един германски офицер.
	— А, ето ви, сестро — каза той на френски, после се усмихна и премина на английски: — Професор Хамилтън? Каква изненада!
	— Майор Шпеер? — отвърна Хамилтън, вдигнал нагоре ръцете си, вече в ръкавици.
	— Минах да прегледам пациентките си, сестро. И двете са добре.
	Шпеер беше висок красив мъж с жизнерадостно месесто лице. Шинелът му висеше разкопчан и на гърдите му отляво Галахър забеляза Железен кръст, първа степен, и лентата на ордена за Руската зимна кампания. Човек, който явно бе мирисал барут.
	— Интересен ли е случаят, докторе?
	— Три фрактури на пищяла. Човекът е близък на генерал Галахър. Познавате ли се?
	— Не, но много съм слушал за вас, генерале. — Шпеер удари токове и отдаде чест. — За мен е чест!
	После огледа рентгеновите снимки.
	— О, не ми харесва тази работа. Коминутна фрактура на тибията, и то на три места.
	— Знам, че по принцип е необходима хоспитализация и тракция — каза Хамилтън, — но свободни легла няма.
	— Смятам, че е съвсем приемливо просто да се наместят костите и после да бъде гипсиран. — Шпеер се засмя и започна да съблича шинела си. — Но, хер професор, това съвсем не е във вашата област. За мен ще е удоволствие да се справя с този дребен случай вместо вас.
	Свали една престилка от закачалката на стената и отиде до мивката да измие ръцете си.
	— Щом държите — хладнокръвно отвърна Хамилтън. — Случаят без съмнение е по-скоро от вашата специалност, отколкото от моята.
	Шпеер се приготви за няколко минути. Наведе се да огледа крака и вдигна очи към сестра Мария Тереза:
	— Добре, сестро, вече сме готови за хлороформа. Мъничко, той действа бързо.
	От ъгъла Галахър наблюдаваше сцената със задоволство.


	Савари вървеше по калдъръмените улици на крепостта в Гранвил и никак не се радваше на живота. Първо, пътуването от Джърси в мъглата беше отвратително, а и положението, в което беше го поставил Галахър, определено не го правеше щастлив. Той сви и излезе на един тих площад. На другия му край се намираше кафенето „При Софи“ и през цепнатините на капаците тук-таме проникваше светлина. Капитанът бавно и неохотно прекоси площада и влезе.
	Жерар Кресон седеше в инвалидната си количка и свиреше на пианото. Беше дребен мъж с типичното за инвалид бледо чувствително лице. Черната му коса стигаше почти до раменете. Беше си счупил гръбнака при една злополука на доковете две години преди войната. Никога вече нямаше да проходи, дори и с патерици.
	Край бара бяха насядали десетина клиенти. Неколцина бяха моряци, Савари ги познаваше. Зад мраморния плот пред богато украсеното огледало стърчаха подредени бутилки, а на високия стол седеше Софи и четеше местния вестник. Беше почти четирийсетгодишна, с тъмна, високо вдигната коса. Имаше черни очи и смугло като на циганка лице. Широката й уста ярко червенееше. А гърдите й бяха най-прекрасните, които Савари беше виждал. Обаче да се възползваш от това не беше лесно — тя лесно грабваше нож или бутилка и се превръщаше в истинска фурия, за което свидетелстваха белезите на доста мъже в Гранвил.
	— Здрасти, Робер, отдавна не си се мяркал. Как я караш?
	— Горе-долу.
	Докато тя му наливаше коняк, той побутна писмото през тезгяха.
	— Какво е това? — попита Софи.
	— Твоят приятел Галахър от Джърси ме използва като пощальон. Не знам какво ти пише, не искам и да знам. Но чака отговор. Отплаваме утре по пладне. Пак ще намина. — Той обърна чашката и излезе.
	Тя подвикна на един от клиентите:
	— Ей, Марсел, ела да ме заместиш за малко.
	Отиде при мъжа си, който беше спрял да свири и си палеше цигара.
	— Какво става?
	— Да идем отзад и ще разберем.
	Тя дръпна инвалидната му количка от пианото, обърна я и я забута край бара към дневната отзад. На масата Жерар Кресон прочете писмото на Галахър, сетне й го подаде с помръкнало лице.
	Тя го прегледа набързо, извади бутилка червено вино, напълни две чаши и каза:
	— Този път нашият приятел наистина се е забъркал в голяма каша.
	— Меко казано.
	Вече три години двамата бяха начело на съпротивителното движение от Гранвил до Арванш и Сен Мало. Жерар притежаваше организаторски способности, а Софи му помагаше успешно. Добре се справяха и досега оцеляваха.
	— Ще се свържеш ли с Лондон?
	— Разбира се.
	— Как мислиш? — попита тя. — Те може би ще поискат от нас да измъкнем тоя янки от Джърси.
	— Което в най-добрия случай ще е трудно — отвърна той. — А в състоянието, в което се намира, направо невъзможно. — Той подаде чашата си за още вино. — Разбира се, има едно напълно очевидно разрешение. И при дадените обстоятелства мисля, че ще е най-доброто за всички.
	— И какво е то?
	— Да пратим някого да му пререже гърлото.
	Настъпи тишина. После тя каза:
	— Дълго продължи тази война.
	— Прекалено дълго — съгласи се той. — Закарай ме в склада, за да се свържа с Лондон.


	Майор Шпеер се дръпна от мивката и започна да бърше ръцете си. Сестра Бернадет вече бъркаше гипса. Той отиде до операционната маса и огледа Келсоу, който още не бе дошъл в съзнание.
	— Отлична работа — каза Джордж Хамилтън.
	— Да, трябва да призная, че съм доволен от себе си. — Шпеер посегна за шинела си. — Уверен съм, че ще се справите с останалото. Вече закъснявам за вечеря в офицерския клуб. Нали няма да забравите да ме осведомявате за развитието нататък, хер професор? Генерале! — Той отдаде чест и излезе.
	Хамилтън стана, погледна към Келсоу и изведнъж застина, както сваляше ръкавиците и престилката си. Келсоу простена и промълви тихо:
	— Обичам те, Джанет.
	Американският акцент не можеше да бъде сбъркан. Сестра Бернадет изглежда не го забеляза, но другата жена изгледа остро Хамилтън, а после и Галахър.
	— Изглежда идва в съзнание — неубедително каза Хамилтън.
	— Така ми се струва — отвърна тя. — Защо не отидете с генерал Галахър в канцеларията ми? Една от монахините ще ви донесе кафе. Благодарение на майор Шпеер ни се намира малко истинско кафе. Ние със сестра Бернадет ще поставим гипса вместо вас.
	— Много мило от ваша страна, сестро.
	Двамата мъже излязоха и минаха по коридора край кухнята, където работеха две монахини, и стигнаха до канцеларията в края на коридора. Хамилтън седна зад бюрото, Галахър му предложи една от своите „Житан“ и се облегна на перваза на прозореца.
	— Цял живот ще помня мига, в който цъфна на вратата — каза ирландецът.
	— Нали ти казах, той не е лош човек — обясни Хамилтън. — А е и дяволски добър специалист.
	— Смяташ ли, че Келсоу ще се оправи?
	— Не виждам причини да не се оправи. След около час ще можем да го откараме. През следващите няколко дни ще трябва да се грижим за него. Не трябва да се изключва възможността от инфекция, но в неприкосновения пакет от спасителната му лодка имаше няколко ампули от онова чудесно ново лекарство, пеницилин. Ако започне някаква лоша реакция, ще му давам от тях.
	— А сестра Мария Тереза… Май знае, че нещата не са такива каквито изглеждат.
	— Да, и поради това се чувствам доста зле — призна Джордж Хамилтън. — Като че ли съм я използвал. Тя, разбира се, няма да каже на никого. Това би било в противоречие с вярата й.
	— Тя ми напомня за старата ми леля в Дъблин — каза Галахър. — Мирише на тамян, свещи и светена вода.
	— Вярващ ли си, Шон? — попита Хамилтън.
	— Не. Не и след първи юли 1916-та при Сома — отвърна Галахър. — Бяха ме записали в един йоркширски полк. Идиотите от щаба пратиха момчетата да превземат върха под непрекъснат картечен обстрел. До пладне от осемстотин човека останаха четирийсет. Тогава си казах, че ако Господ съществува, той си прави лоша шега за моя сметка.
	— Съгласен съм с теб — мрачно каза Хамилтън.
	Галахър се изправи.
	— Мисля да глътна малко нощен въздух — каза той, отвори вратата и излезе.
	Джордж Хамилтън отпусна глава върху ръцете си на бюрото и се прозя. Този ден беше безкраен. Той затвори очи и след броени минути заспа.


	Беше десет и нещо, Дъгал Мънро още работеше на бюрото си в канцеларията на Бейкър Стрийт, когато вратата се отвори и Джак Картър влезе накуцвайки, с мрачно лице. Той постави на бюрото лист хартия.
	— Дръжте се, сър.
	— Какво е това? — запита Мънро.
	— Току-що се получи това съобщение от един от нашите хора в Гранвил. Намира се в Нормандия.
	— Знам къде се намира, за бога. — Мънро го зачете и внезапно се изправи. — Не мога да повярвам.
	Мънро отново прочете съобщението.
	— По-лошо не можеше да бъде. В Джърси няма съпротивително движение. Няма към кого да се обърнем. Колко време ще издържат тази жена, Де Вил, и този Галахър, особено ако той е болен? А той самият колко ще изтрае на оня малък остров? Не ми се мисли, Джак.
	За първи път, откакто Картър го познаваше, гласът му прозвуча неуверено, почти отчаяно.
	— Ще измислите нещо, сър, както винаги — меко каза Картър.
	— Благодаря за доверието. — Мънро стана и посегна към палтото си. — Сега по-добре позвъни в Хейз Лодж и ми уреди незабавна среща с генерал Айзенхауер. Кажи им, че съм тръгнал.


	Хелън де Вил с безпокойство се ослушваше за бръмченето на завръщащата се кола и когато пикапът най-сетне влезе в двора, тя изтича навън. Когато Галахър и Хамилтън се показаха, тя извика:
	— Добре ли е той?
	— Все още е под упойка, но кракът ще се оправи — отвърна й Галахър.
	— В момента вътре няма никого. Всички са или в Гранвил, или в морето, или в офицерския клуб, тъй че качвайте го горе.
	Галахър и Хамилтън измъкнаха Келсоу, кръстосаха ръце и го повдигнаха двамата. Последваха Хелън през главния вход, през широкия облицован с ламперия хол, нагоре по парадното стълбище. Тя отвори вратата на господарската спалня и ги въведе вътре. Мебелировката беше бретонска, от седемнайсети век, включително и леглото с балдахин. Отдясно на леглото една врата водеше към банята, а отляво цялата стена бе закрита от библиотека. Пръстите й напипаха някаква скрита пружина, част от библиотеката се отмести и разкри стълба. Тя ги поведе нагоре. Галахър и Хамилтън с мъка я следваха, но накрая все пак се добраха до една стаичка под самия покрив. Стените бяха облицовани с дъбова ламперия, точно срещу вратата имаше малък прозорец. Беше доста уютно, с килим на пода и тясно легло.
	Поставиха Келсоу на леглото и Хелън каза:
	— Това е, единственият вход е от моята стая, така че ще сте в пълна безопасност. За съжаление, не мога да се похваля с кой знае какви подобрения оттогава досега. Тоалетната е ей там, зад онази дъбова преграда.
	— Благодаря ви, но всичко, което искам, е да поспя — отвърна Келсоу с уморено и напрегнато лице.
	Тя кимна на Галахър и на стария доктор, двамата излязоха и заслизаха по стълбата.
	— Е, аз си тръгвам. Кажи на Хелън, че утре ще намина — заяви Хамилтън.
	Шон Галахър стисна ръката му.
	— Джордж, ти си велик!
	— Лекарска орисия, Шон — засмя се докторът. — До утре.
	Галахър прекоси хола и мина през задния коридор към кухнята. Сложи чайника на печката и тъкмо разбъркваше с едно дърво тлеещите въглени, когато влезе Хелън.
	— Поолекна ли му?
	— Веднага заспа. — Тя приседна на ръба на масата. — Какво ще правим сега?
	— Нищо не можем да правим, докато Савари не се върне от Гранвил с някакво съобщение.
	— Ами ако няма съобщение?
	— О, все ще измисля нещо. Сядай сега да пием чай.
	Тя поклати глава:
	— Можем да избираме между къпина и цвекло, но тази вечер не бих понесла нито единия, нито другия.
	— Ех ти, невернице! — Галахър измъкна пакетчето китайски чай, което Шевалие му даде сутринта на пазара.
	Тя не можа да се удържи, разсмя се и обви ръце около врата му.
	— Шон Галахър, какво щях да правя без теб?


	Айзенхауер беше в пълна униформа, тъй като тръгваше на вечеря с министър-председателя, когато получи съобщението на Мънро. Крайно възбуден, той крачеше напред-назад из библиотеката на Хейз Лодж.
	— Няма ли начин да изпратим някого там?
	— Ако имате предвид десантна част, мисля, че не, сър. Това е най-охраняваният бряг в цяла Европа.
	Айзенхауер кимна.
	— Искате да кажете, че е невъзможно да го измъкнем, така ли?
	— Не съм казал такова нещо, сър, само уточних, че ще е много, много трудно. Островът е малък. Не е като да скриеш някого в каросерията на някой камион и да го откараш нощем на триста мили до Пиренеите, или пък да пратим някой от нашите пилоти да го прибере.
	— Тогава го прехвърлете във Франция, където всичко това е възможно.
	— Както разбрахме, той засега е обездвижен.
	— За бога, Мънро, от това може да зависи всичко. Цялото настъпление!
	Мънро се изкашля нервно.
	— Ако се стигне до най-лошото, генерале, трябва ли да смятаме полковник Келсоу за незаменим?
	Айзенхауер застина на място.
	— Имате предвид да бъде екзекутиран?
	— Нещо такова.
	— Да ме прости господ, но ако нищо друго не може да се направи, така да бъде. — Айзенхауер се приближи до голямата карта на Западна Европа, окачена на стената. — Шест хиляди кораба, хиляди самолети, два милиона души и цялата война са поставени на карта. Ако разберат точните места на десантите, те ще съсредоточат там всичко, с което разполагат. — Той се обърна. — Разузнаването докладва за някаква реч на Ромел отпреди няколко седмици, в която той казва точно това — че войната ще бъде спечелена или изгубена точно на тия брегове.
	— Зная, генерале.
	— И вие ме питате дали Келсоу е незаменим? — Айзенхауер въздъхна тежко. — Ако можете да го спасите, направете го. Ако не… — Той сви рамене. — След всичко, което ми казахте за положението в Джърси, как виждате внедряването на някой наш човек там? Мисля си, че едно ново лице неизбежно ще събере всичките погледи.
	— Вярно е, генерале. Ще трябва да помислим за това.
	Джак Картър, който се бе изправил почтително и безмълвно до огъня, се прокашля:
	— Има само един начин, генерале.
	— Какъв е той, капитане? — попита Айзенхауер.
	— Най-доброто място да скриеш едно дърво е в гората. Струва ми се, че хората, които са най-свободни там, са самите германци. Имам предвид, че там навярно има постоянно движение на личния състав.
	Айзенхауер се обърна рязко към Мънро:
	— Това, което той казва, е идея. Имате ли хора, способни да извършат такова нещо?
	Мънро кимна.
	— Едва ли ще е толкова лесно да ги намерим, сър. Въпросът не е само да говорят свободно немски, но и да мислят като германци…
	— Давам ви една седмица, за да разрешите този проблем, полковник — каза Айзенхауер. — Не повече.
	— Имате думата ми, сър.
	Мънро излезе, до него накуцвайки пристъпваше Картър.
	— Свържи се с Кресон в Гранвил да съобщи на Галахър в Джърси, че до четвъртък при него ще се появи някой.
	— Сигурен ли сте, сър?
	— Разбира се — весело каза Мънро. — Много хубаво го каза, Джак. Не най-доброто място да скриеш едно дърво е в гората. Хареса ми.
	— Много ви благодаря, сър.
	— Германците постоянно идват и си заминават. Един в повече няма да направи никакво впечатление, особено ако е снабден с прилични документи.
	— Само че ние откъде ще го намерим, сър?
	— Достатъчно, Джак! — каза Мънро, когато излязоха на улицата и стигнаха до колата. — Тази работа може да свърши един-единствен човек. И двамата го познаваме. Само той е способен да се превъплъти в нацист до мозъка на костите и да е достатъчно безмилостен, за да пусне куршум между очите на Келсоу, ако се наложи. Хари Мартино.
	— Трябва да ви напомня, сър, че на полковник Мартино му беше обещано след случая в Лион, че повече няма да търсим услугите му. А и нали не беше добре със здравето?
	— Глупости, Джак! Хари никога не е можел да устои на предизвикателство. Открий го. И още нещо. Провери досиетата. Виж дали нямаме някой, роден в Джърси.
	— Само мъже ли, сър?
	— Милостиви боже! Джак! Не, разбира се. Откога в нашата работа се интересуваме само от мъже?
	Той почука на шофьора по преградата и колата потегли.


>	6.

	Един стар приятел на Мартино от Оксфорд му бе преотстъпил вилата си в Дорсет, недалеч от Лълуърт Коув. Намираше се в малка долина сред скалите. Пътят към плажа бе преграден с ръждива бодлива тел. Някога тук имало надпис, който предупреждавал, че зоната е минирана. Което, разбира се, не било вярно. Това беше първото нещо, което местният земевладелец обясни на Мартино в селската кръчма още с пристигането му. Сутринта след срещата на Дъгал Мънро с Айзенхауер в Хейз Лодж Мартино се разхождаше по плажа и от време на време мяташе камъни в прииждащите вълни.
	Хари Мартино беше четирийсет и четири годишен, среден на ръст, широкоплещест. Поради студа той беше облякъл старото си парашутистко яке в защитен цвят. Лицето му бе изключително бледо, с онзи тип кожа, която никога не почернява от слънцето, с изострена брадичка и толкова тъмни очи, че не можеше да се определи какви са всъщност на цвят, с чувствена уста и с една постоянна, леко иронична усмивка. Имаше вид на човек, когото животът е разочаровал повече отколкото той се е надявал.
	Беше излязъл от болницата преди три месеца и вече се чувстваше доста по-добре. Гръдният кош много рядко го болеше, само когато се пресилваше. Но безсъницата беше ужасна — нощем почти не мигваше. Щом положеше глава на възглавницата, мозъкът му започваше да превърта на бързи обороти. Нормално — след толкова години двойствено съществуване, нощен живот и вечно дебнеща опасност.
	Лекарите категорично му забраниха да работи повече за Мънро. Можеше да се върне в Оксфорд, но и това не беше решение. Нито пък да продължи работа над книгата, започната през 1939 година. Ако не на друго, войната го научи поне на това. Така че се беше оттеглил изцяло, доколкото човек може да направи това, в крайморската вила в Дорсет сред книгите и просто се опитваше да намери себе си.
	— И докъде, по дяволите, стигна, Хари? — мрачно се запита той и тръгна нагоре по пътеката сред скалите. — Засега изобщо не мога да те зърна.


	Дневната в старата вила беше много уютна. Върху покрития с плочки под лежеше персийски килим. Виждаха се маса и няколко стола с плетени облегалки и книги, навсякъде книги — не само по полиците, но и струпани на купчини в ъглите. Но всичко това не беше негово. В тази къща нищо не беше негово освен малкото дрехи.
	От двете страни на камината имаше дивани. Той мушна две-три дърва в жаравата, наля си скоч, глътна го на един дъх, наля си още един. После седна и взе бележника от ниската масичка. В него бяха записани няколко стиха и той ги препрочете на глас:
P>
	Злокобна е гарата нощем.
	Надежда е безсмислена дума…
P$
	С кисела усмивка захвърли бележника обратно на масичката.
	— Признай си, Хари — тихо си каза той, — че просто си един калпав поет.
	Внезапно се почувства ужасно изтощен. Умората и хроничното недоспиване го повалиха отведнъж. Започна да го наболява гръдният кош, особено левият дроб, и това, разбира се, го върна отново в Лион, към онзи последен фатален ден. Нямаше да се случи, ако беше малко по-ловък. Но веднъж стомна за вода, втори път, и… може би просто късметът го беше изоставил. Унесе се в сън и всичко отново съвсем ясно изплува в съзнанието му.


	_Щандартенфюрер Юрген Кауфман, шефът на Гестапо в Лион, облечен цивилно този ден, слезе по стъпалата на Градския съвет и се качи отзад в черния ситроен. Шофьорът му също беше цивилен. Всеки четвъртък следобед Кауфман посещаваше любовницата си и обичаше да прави това дискретно._
	— _Не бързай, Карл — каза той на шофьора, сержант от SS, който му служеше вече две години. — Малко сме подранили. Казах, че няма да отида преди три часа, а знаеш, че тя никак не обича изненадите._
	— _Както заповядате, щандартенфюрер — засмя се Карл и потегли._
	_Кауфман разгъна един берлински вестник, получен сутринта, облегна се назад и с удоволствие го разлисти. Отминаха предградията и излязоха извън града. Беше наистина много красиво. От двете страни на пътя се редуваха ябълкови градини и насищаха въздуха с аромата си._
	_Карл забеляза, че от известно време ги следи някакъв мотоциклет. Когато свиха по страничния път към село Шамон, и той зави след тях._
	— _Следи ни някакъв мотоциклетист, щандартенфюрер — рече Карл, извади от джоба един лугер и го постави на седалката до себе си._
	_Кауфман се обърна, погледна назад и се разсмя:_
	— _Изгубил си си ума, Карл. От нашите е._
	_Мотоциклетистът ги задмина и махна с ръка. Беше фелджандармерист есесовец с каска и тежък униформен шлифер, с преметнат през рамото шмайзер и металната значка на своите части, която се носеше само при изпълнение на служебни задължения. Зад очилата лицето му не можеше да се разпознае. Той отново им махна с ръка._
	— _Сигурно носи някакво съобщение за мен — предположи Кауфман. — Спри._
	_Карл отби встрани и спря. Мотоциклетистът спря пред тях, вдигна мотора на стойката и Карл излезе._
	— _С какво можем да ви помогнем?_
	_От джоба на шлифера се подаде ръка, стиснала полуавтоматичен маузер. Куршумите улучиха Карл в сърцето и го отхвърлиха назад към ситроена. Тялото се свлече на пътя. Есесовецът го преобърна с крак и още веднъж, много точно, го простреля между очите. После отвори задната врата._
	_Кауфман винаги ходеше въоръжен, но сега бе свалил палтото си и го беше сгънал грижливо в ъгъла на купето. Докато посегне към лугера в десния си джоб, есесовецът го простреля в ръката. Кауфман се улови за ръкава, през пръстите му закапа кръв._
	— _Кой сте вие? — обезумял изкрещя той._
	_Мъжът вдигна нагоре очилата си и Кауфман се вторачи в най-тъмните и най-безизразни очи, които бе виждал в живота си._
	— _Казвам се Мартино. Майор съм от британската армия, от СОО._
	— _А, значи вие сте Мартино. — Лицето на Кауфман се сгърчи от болка. — Говорите отлично немски. Направа съвършено._
	— _Нормално. Майка ми е немкиня — отвърна му Мартино._
	_Кауфман каза:_
	— _Отдавна се надявах да ви срещна, но при други обстоятелства._
	— _Сигурно. И аз от доста време исках да ви срещна. Всъщност от трийсет и осма. Тогава, през май, вие бяхте капитан в щаба на Гестапо в Берлин. И арестувахте една млада жена, Роза Бернщайн. Вероятно не си и спомняте това име._
	— _Напротив, много добре си я спомням — увери го Кауфман. — Беше еврейка, от нелегалната социалистическа мрежа._
	— _Казаха ми, че накрая не могла дори да отиде сама до мястото на разстрела._
	— _Не е вярно. Тя изобщо не беше разстреляна. Обесиха я в килия номер три по обичайната процедура. Каква е връзката ви с нея?_
	— _Обичахме се — Мартино вдигна пистолета._
	_Кауфман изкрещя:_
	— _Не ставайте глупак, Мартино. Можем да се споразумеем. Аз ще спася живота ви, повярвайте ми._
	— _Така ли? — отвърна Хари Мартино и го застреля между очите._
	_Смъртта настъпи мигновено._
	_Мартино смъкна тежкия мотоциклет от стойката, яхна го и потегли. Току-що случилото се не го развълнува ни най-малко. Не изпитваше никакви чувства. Просто нищо. Това не върна живота на Роза Бернщайн. И нищо на света не можеше да го върне._
	_Повече от час кара на запад из лабиринта от селски пътища. Най-сетне зави по тесен коларски път, сред толкова висока трева, че върховете й почти го докосваха. В края на пътя се появи ферма, която някога навярно е била хубава. Сега се виждаха счупени прозорци, от покрива липсваха плочи. Мартино слезе от мотора, вдигна го на стойката и пристъпи към портата._
	— _Пиер! — Опита се да махне резето, заблъска с юмрук и вратата се отвори така рязко, че той политна и падна на колене._
	_Дулото на един маузер се допря между очите му. Мъжът, който го стискаше, беше около четирийсетгодишен, облечен като френски ратай с барета, кадифено яке и дочени панталони, но немският му беше безупречен._
	— _Майор Мартино, станете и влезте, но без резки движения!_
	_Мъжът последва Мартино по коридора до кухнята, където, вързан за един стол, със запушена уста, с обезумели очи и налято с кръв лице, седеше Пиер Дювал._
	— _Ръцете на стената, раздалечени — нареди германецът, ловко претърси Мартино и го освободи от шмайзера и от маузера му._
	_После отиде до старомодния телефон на стената и поиска от телефониста някакъв номер. След малко докладва:_
	— _Шмит? Появи се. Да, Мартино — и кимна. — Добре, след петнайсет минути._
	— _Повикахте си приятелчето, а? — попита Мартино._
	— _Не точно приятелче. Аз съм от Абвера, Крамер се казвам. А онзи е от Гестапо. Те са свини, харесват ми не повече, отколкото на вас, но всеки с работата си. Свалете си каската и шлифера. Настанете се удобно._
	_Мартино се подчини. Навън бързо се свечеряваше, в стаята взе да притъмнява. Той остави каската и шлифера, изправи се в есесовската си униформа и видя как от другата страна на масата Пиер със свиреп поглед се облегна назад и сви крака._
	— _Да пийнем по нещо, а? — предложи Мартино._
	— _Боже мой! Казваха ми, че сте хладнокръвен тип — с възхищение отвърна Крамер._
	_В този миг Пиер ритна ръба на масата, отхвърляйки я в гърба на германеца. Мартино му изби пистолета с лява ръка, приведе се и сви коляно, за да го удари. Но Крамер се изви встрани и стовари юмрук под брадичката на Мартино, отхвърляйки главата му назад. Мартино му подсече краката, събори го и се пресегна към ръката, която държеше пистолета, забивайки юмрук във врата му. В този момент пистолетът изгърмя._
	_Чу се ясен звук на разтрошена кост и германецът падна неподвижен. Беше жив, но стенеше тихо. Мартино се изправи на крака, почувства внезапна слабост и пред очите му причерня. Отвори чекмеджето на масата, пръсна съдържанието му по пода, взе един нож за хляб, отиде зад гърба на Пиер и сряза въжетата. Французинът скочи на крака и издърпа кърпата от устата си._
	— _Боже мой, Хари, не бях виждал толкова много кръв!_
	_Мартино погледна надолу. Есесовската му куртка отпред беше напоена с кръв. Със собствената му кръв. Можа да види три дупки от куршуми, една от които още димеше от барутно обгаряне._
	_Той се отпусна на стола._
	— _Не обръщай внимание._
	— _Очисти ли го, Хари? Очисти ли Кауфман?_
	— _Очистих го, Пиер — уморено отвърна Мартино. — Кога излита самолетът?_
	— _В седем, точно преди мръкване, от стария авиоклуб при Фльори._
	_Мартино погледна часовника си._
	— _Значи имаме само половин час. Ще трябва да дойдеш и ти — вече нямаш друг изход._
	_Изправи се на крака и тръгна към вратата залитайки. Французинът го подхвана._
	— _Няма да успееш, Хари._
	— _Ще ми се наложи. След не повече от пет минути те ще се появят — обясни му Мартино и излезе._
	_Свали мотора от стойката, преметна крак през седалката и запали. Чувстваше се особено, сякаш всичко се случваше в някакъв особен забавен ритъм. Пиер седна зад него, обхвана го с ръце, излязоха от двора и подкараха по пътя._
	_Когато завиха по главния път, Мартино зърна отляво да се задават два тъмни седана. Единият забави и почти го вкара в канавката. Той наклони мотоциклета надясно, даде газ и гумите изсвистяха. Дочу изстрели, Пиер внезапно извика, ръцете му се отпуснаха и се свлече върху задното колело._
	_Мартино форсира към канала и кривна по черния път. Една от колите на Гестапо го следваше отблизо. Двеста ярда по-нататък имаше шлюз и тясно мостче за пешеходци. Премина го без затруднения. Колата зад гърба му спря, двамата гестаповци изскочиха и започнаха бясно да стрелят, но той вече беше далеч._
	_Никога по-късно нямаше да може да си спомни как точно е стигнал през полето до Фльори. В крайна сметка това нямаше значение. Някога, преди войната, летището е било авиоклуб, но вече не се използваше, беше доста запуснато._
	_В момента когато гумите стъпиха на пистата, дочу шума от двигателя на самолета в далечината. Спря и зачака. Лизандърът изникна от мрака, приземи се безупречно, обърна и рулира към него. Той слезе от мотора, и го остави да падне настрана. Изведнъж се свлече на земята, после пак стана и политна напред. Вратата се отвори, пилотът се наведе навън и извика:_
	— _Не бях много сигурен, защото видях униформата._
	_Мартино се намъкна вътре, пилотът се пресегна, затвори и заключи вратата. После Мартино внезапно се закашля и устата и брадичката му почервеняха._
	— _Боже мой, та вие се давите в собствената си кръв! — извика пилотът._
	— _Вече четвърта година го правя — отвърна Мартино._
	_Пилотът си имаше други грижи — покрай старите сгради към пистата се задаваха някакви коли. Но бяха закъснели. Той форсира и моторът реагира на секундата. С пълен товар лизандърът се вдигаше от всякакъв терен на двеста и четирийсет ярда. Онази вечер във Фльори успя да излети от двеста — разбута колите в края на пистата и се издигна в падащия мрак._
	— _Великолепно! — обади се Мартино. — Чудесно го направи — и изгуби съзнание._


	— Значи е в Дорсет? — попита Мънро. — И какво прави там?
	— Не можах да разбера точно — отвърна Картър, поколеба се и продължи: — Сър, той беше прострелян два пъти в левия дроб, и…
	— Стига жалейки, Джак, имам достатъчно други работи на главата. Какво ще кажеш за идеята ми да го прехвърлим в Джърси?
	— Отлична, сър. Струва ми се, че няма да има затруднения, особено щом е само за няколко дни.
	— Повече не ни трябва. И какво друго си ми открил?
	— Както разбрах, сър, нужен е човек, който да тръгне с него, за да потвърди самоличността му, нали така? Някой, който да познава и острова, и хората, и така нататък.
	— Точно така.
	— Тук, разбира се, правим един очевиден пропуск. Как, по дяволите, ще обясним присъствието им там? Човек не може просто ей така, без всякакво обяснение, да цъфне посред острова след четиригодишна окупация.
	— Така е, Джак — кимна Мънро. — Аз обаче познавам по трепета в гласа ти, че вече си намислил нещо, така че продължавай. Какво си открил?
	— Сара Ан Дрейтън, сър. Деветнайсетгодишна. Напуснала острова точно преди войната и заминала за Малая, където баща й имал каучукова плантация. Очевидно е бил вдовец. Пратил я обратно в Англия месец преди падането на Сингапур.
	— Значи откога не се е връщала в Джърси? — Мънро надникна в досието. — От трийсет и осма. Шест години. За тази възраст това е много време, Джак. Момичетата се променят така, че не могат да ги познаят.
	— Вярно е, сър.
	— При това е твърде млада.
	— И друг път сме използвали толкова млади, сър.
	— Да, но много рядко, само в изключителни случаи. Къде я откри?
	— Предложена е за разглеждане в СОО преди две години, най-вече защото свободно говори френски с бретонски акцент. Баба й по майчина линия е бретонка. Естествено била е отхвърлена поради младостта й.
	— Къде се намира сега?
	— Тук, в Лондон. Младша сестра е в болницата „Кромуел“.
	— Отлично, Джак. — Мънро стана и посегна към сакото си. — Да идем да я видим. Сигурен съм, че ще ни докаже пламенния си патриотизъм.


	Това, че Луфтвафе е прогонено от британско небе и че светкавичната война отдавна е отминала, си беше чиста измислица за първите страници на вестниците. През пролетта на 1944-та нощните нападения над Лондон започнаха отново. Използваха _JU 88S_ със смайващ унищожителен ефект. И тази неделя не беше изключение. Още преди осем часа отделението за спешни случаи в Кромуелската болница се оказа претъпкано.
	Смяната на Сара Дрейтън приключваше в шест. Дежуреше без почивка вече четиринайсет часа, но просто нямаше достатъчно сестри и лекари и тя продължаваше да работи. Помагаше на ранените, настанени из коридорите, и се опитваше да не обръща внимание на избухващите наоколо бомби и на воя на пожарните.
	Беше дребна пъргава девойка с тъмна, прибрана под касинката коса, с решително лице и сериозни лешникови очи. Престилката й се омаза с кръв, чорапите й се изпокъсаха. Тя коленичи и помогна на старшата сестра да успокои едно подлудяло девойче с обилно кървящи шрапнелни рани. После двете се изправиха и оставиха санитарите да отнесат девойчето на носилка.
	— Мислех си, че нощните нападения са останали в миналото — рече Сара.
	— Кажете го на жертвите — отвърна старшата сестра. — Само през март бяха повече от хиляда. А сега си отивайте, Дрейтън, инак скоро ще паднете от преумора. И без спорове.
	Тя уморено се затътри по коридора. Дочу звука от бомбардировката да се отдалечава на юг от реката. Някакви санитари смитаха парчета натрошено стъкло. Тя ги заобиколи и тръгна към регистратурата да се разпише.
	Нощната дежурна тъкмо разговаряше с двама мъже и каза:
	— Всъщност ето ви я сестра Дрейтън.
	Джак Картър се обърна към нея:
	— Мис Дрейтън, това е бригаден генерал Мънро, а аз съм капитан Картър.
	— С какво мога да ви услужа? — Гласът й прозвуча неочаквано плътен и много приятен.
	На Мънро тя от пръв поглед се хареса.
	Картър продължи:
	— Спомняте ли си събеседването, на което сте се явили преди две години? За разузнаването?
	— За СОО ли? — учуди се тя. — Отхвърлиха ме.
	— Е, добре, ако можете да ни отделите малко време, бихме искали да ви кажем няколко думи. — Картър я дръпна към една скамейка до стената и с Мънро седнаха от двете й страни. — Родена сте в Джърси, нали, мис Дрейтън?
	— Точно така.
	Той извади бележник и го отвори.
	— Моминското име на майка ви е било Маргарет де Вил, нали? Точно с това ни заинтригувахте. Познавате ли случайно някоя мисис Хелън де Вил?
	— Познавам я. Братовчедки сме по майчина линия, макар че за мен винаги си е била леля Хелън. Толкова е по-голяма от мен…
	— А Шон Галахър?
	— Генерала? Познавам го от дете. — Тя изглеждаше озадачена. — Но за какво става дума?
	— Всяко нещо с времето си, мис Дрейтън — отвърна й Мънро. — Кога за последен път сте виждали леля си или генерал Галахър?
	— През трийсет и осма. Тогава майка ми почина, баща ми се зае с работите си в Малая и аз заминах при него.
	— Знаем това — каза Картър.
	Тя смръщи вежди, после се обърна към Мънро.
	— И все пак какво означава това?
	— Много просто — отвърна Дъгал Мънро. — Бих искал да ви предложа да свършите една работа за СОО. Ще заминете ли в Джърси заради мен?
	Тя го изгледа с учудване, но само за миг. После неволно се разсмя и смехът й прозвуча почти истерично — в крайна сметка тежък ден беше.
	— Но, генерале — отвърна тя, — та аз почти не ви познавам!


	— Странен е този наш приятел Хари Мартино — завърши Мънро. — Никога не съм познавал човек като него.
	— От това, което ми разказахте, и аз не познавам такъв — отвърна Сара.
	Колата, която ги носеше към Лълуърт Коув, беше грамадна лимузина „Остин“. От шофьора ги отделяше стъклена преграда. Мънро и Картър седяха един до друг, Сара Дрейтън бе заела сгъваемата седалка срещу тях. Носеше костюм от туид с плисирана пола, бежови чорапи и черни ботинки с ниски токчета, блузка от кремав сатен и тънка черна вратовръзка. Със зачервените си бузи и с искрящите очи изглеждаше много привлекателна. И изключително млада.
	— Рожденият му ден беше по-миналата седмица — каза й Картър.
	Тя веднага се заинтригува:
	— На колко е години?
	— На четирийсет и четири.
	— Както се казва, дете на века, скъпа моя — обясни й Мънро. — Роден е на седми април 1900 година. За теб навярно изглежда безкрайно стар.
	— Но е зодия овен — каза тя.
	Мънро се засмя.
	— Точно така. Преди настъпването на нашите тъй наречени просветени времена астрологията е била наука. Знаете ли това?
	— Не.
	— Древните египтяни например избирали пълководците си само от зодия лъв.
	— И аз съм лъв — отвърна тя. — Двайсет и седми юли.
	— Значи просто сте създадена за изпълнен с премеждия живот. Това ми е нещо като хоби. Вземете Хари например. Много надарен, блестящ аналитичен ум. На трийсет и осем години професор в най-престижния университет в света. И вижте какъв стана после, в средата на живота си.
	— Как ще обясните това? — попита тя.
	— Обяснява ни го астрологията. Овенът е войнстващ знак, а хората, родени в една декада с Хари, най-често са едни на повърхността и други под нея. Виждате ли, тогава Марс пресича Близнаци, а Близнаците са знакът на двойствеността.
	— И какво?
	— Такива хора могат да бъдат направо шизофренични. На дадено равнище Хари Мартино е учен, философ, поет, с безупречен здрав разум, но откъм тъмната си страна… — той сви рамене, — … хладнокръвен и безмилостен убиец. Да, у него има нещо много любопитно — отсъствието на каквито и да било емоции. Не си ли съгласен, Джак? Разбира се, това му е било изключително полезно за всичко, което е вършил през последните четири години.
	Картър се намеси:
	— Във всеки случай, Сара, за да не си създадете прекалено лошо мнение за Хари Мартино, бих искал да ви кажа две неща. Макар че майка му е родена в Щатите, родителите й били немци и като момче Хари прекарвал много време при тях в Дрезден и в Хайделберг. Дядо му, професор по хирургия, бил активен социалист. Починал при нещастен случай — паднал от балкона на апартамента си.
	— Ловко подпомогнат от двама гестаповски главорези, които го държали за краката и ръцете — вметна Мънро.
	— Освен това имало една еврейска девойка на име Роза Бернщайн.
	— Тъкмо започвах да се чудя дали в живота му изобщо е имало жени — вметна Сара. — Не споменахте нищо за женитба.
	— Запознали се с Роза, когато тя била за една година в оксфордския колеж Сейнт Хю през 1932 година. Тогава вече прекарваше все повече време в Европа — и двамата му родители бяха починали. Баща му му остави доста добро състояние, той беше единствено дете и нямаше други близки роднини.
	— Но те с Роза никога не са се женили?
	— Не — отвърна Мънро и добави откровено: — Често ще откриете предразсъдъци и от двете страни, скъпа моя. Родителите на Роза бяха силно набожни евреи и никак не харесаха идеята дъщеря им да се омъжи за някой, който не е евреин. Двамата с Хари се бориха няколко години много енергично. Познавах ги добре. Аз самият по онова време бях в Оксфорд.
	— И какво стана?
	Отговори й Картър:
	— Тя се включила в социалистическото нелегално движение. Пътувала от Англия до Германия и обратно като куриер. През май трийсет и осма била заловена и отведена в щаба на Гестапо в Берлин, на „Принц Албертщрасе“. Прекрасен адрес за толкова зловещо място. Там била изтезавана с изключителна жестокост и, доколкото знаем, екзекутирана.
	Настъпи продължително мълчание. Сара някак се затвори в себе си, загледана през прозореца в далечината.
	Мънро каза:
	— Не изглеждате особено потресена.
	Тя поклати глава.
	— Вече две години съм медицинска сестра. Сблъсквам се със смъртта всеки божи ден. Та значи Хари Мартино не обича особено немците, така ли?
	— Не е точно така — отвърна Картър. — Той не обича нацистите. Има известна разлика.
	— Разбирам.
	Тя отново се загледа през прозореца. Чувстваше се като на тръни и то заради Мартино — един мъж, когото изобщо не познаваше, но вече бе изпълнил цялото й съзнание. И нямаше да си отиде.
	— За едно нещо не ви попитахме — продължи Картър. — Знам, че въпросът е прекалено интимен, но все пак в момента има ли някой в живота ви? Някой, на когото бихте липсвали?
	— Мъж ли? — Тя остро се изсмя. — За бога, не! Дневните дежурства в болница „Кромуел“ траят не по-малко от дванайсет часа. Остава време колкото да се изкъпеш и да похапнеш, преди да се строполиш в леглото. — Тя поклати глава. — Няма кога да се занимавам с мъже. Баща ми е в японски военнопленнически лагер, а в Съсекс имам една стара леля, по-малката му сестра, и това е всичко. На никого няма да липсвам. Цялата съм ваша, господа.
	Тя произнесе всичко това нахакано, като някакво безстрастно съждение, което в устата на толкова младо девойче прозвуча странно вълнуващо.
	Неочаквано за себе си, Мънро се почувства неловко.
	— Това е важно, повярвайте ми. — Той се наведе напред и я прихвана над лакътя. — Не бихме ви питали, ако не е така.
	Тя кимна.
	— Знам, генерале, знам. — Извърна се и отново се загледа през прозореца към отминаващия пейзаж, мислейки за Мартино.


	Той се събуди с тъпа болка в дясното слепоочие и с отвратителен вкус в устата. За това имаше само един цяр — навлече стария анцуг, грабна една кърпа, излезе и се затича надолу към морето.
	Хвърли дрехите, зацапа през плитчините и се загмурка под вълните. Утрото беше доста навъсено — вятърът носеше дъждовни облаци по оловносивото небе. И съвсем ненадейно преживя един от ония особени мигове… Морето и небето като че се сляха и за момент, докато той се бореше с вълните, всички звуци сякаш затихнаха. Вече нищо нямаше значение — нито миналото, нито бъдещето. Съществуваше само настоящият миг. Обърна се по гръб, над главата му прелетя сребриста чайка и едновременно заваля.
	Някакъв глас извика:
	— Добре си прекарваш, а, Хари?
	Мартино погледна към брега и видя Мънро. Стърчеше там в стария си костюм от туид и смачканата си шапка и държеше над главата си чадър.
	— Боже мой! — възкликна той. — Да не би да си ти, Дъгал?
	— Както винаги аз, Хари. Идвай горе във вилата. Довел съм някого, с когото държа да те запозная.
	Обърна се и си тръгна по плажа без да промълви дума повече. Мартино замислено поплува още малко. В едно беше сигурен: Дъгал Мънро не беше дошъл на приятелско посещение, не за това е бил целия път от Лондон дотук. Той се развълнува. Излезе от водата, обърса се набързо, навлече анцуга и се затича през плажа нагоре по скалистата пътека. На верандата стоеше Джак Картър и пушеше, загледан в дъжда.
	— Какво? И ти ли си тук, Джак? — засмя се Мартино, вече съвсем оживен, и стисна ръката на Мънро. — Да не би старият скелет да иска да ме върне на работа?
	— Нещо такова. — Картър се поколеба за миг, после поде някак извинително: — Хари, смятам, че вече си направил достатъчно…
	— В речника такава дума не съществува, Джак, поне додето не ти заковат ковчега и не те наместят шест фута надолу. — Мартино се шмугна край Картър и влезе вътре.
	Мънро седеше до камината и прелистваше бележника, който бе намерил на масата.
	— Още ли пишеш калпавата си поезия?
	— Както винаги. — Мартино дръпна бележника от ръцете му, откъсна първата страница, смачка я и я хвърли в камината. Едва тогава забеляза Сара Дрейтън, застанала на вратата към кухнята.
	— Правя чай за всички, полковник Мартино. Надявам се, че нямате нищо против. Аз съм Сара Дрейтън.
	Не си направи труда да му подаде ръка, понеже щеше да издаде вълнението си. Съзнаваше, че всеки момент ще се разплаче, от притеснение стомахът й се беше свил и гърлото й бе пресъхнало. _Coup de foudre_, както се изразяват французите. Гръм от ясно небе. Най-прекрасната любов — мигновена и безвъзвратна.
	А и той веднага отговори. Отметна кичур черна коса от бледото си чело, лицето му просветна в усмивка, в която имаше неустоим естествен чар… но после усмивката угасна и той разгневен се обърна към Мънро, сякаш разбрал за какво ще стане дума:
	— Боже мой, Дъгал, какъв мръсник си станал! Значи вече използваш и ученички?


	Разказът за приключенията на Хю Келсоу не отне много време. Когато го завърши, Мънро продължи:
	— Миналия месец в Париж очистихме някакъв човек на име Браун. Джак знае подробностите. Смятам, че ще те заинтересуват.
	— Какъв е бил, от Гестапо ли? — попита Мартино.
	— Не, от SD. — Картър се обърна към Сара Дрейтън, седнала от другата страна на камината. — Това е тайният разузнавателен отдел на SS, подчинен лично на Химлер. По-могъщи са от която и да било друга организация в днешна Германия.
	— Разкажи за този Браун — каза Мартино.
	— Ами според документите му е бил от RFSS. — Картър отново се обърна към Сара: — Това означава, че е подчинен на райхсфюрера на SS. Такива ленти носят на ръкава на униформите си служителите на Химлер. — Извади лист хартия от папката, която държеше, и го подаде на Мартино. — Този Браун изглежда е бил нещо като специален пратеник, упълномощен да прави собствени разследвания където намери за добре.
	— С върховни пълномощия над всеки, с когото влиза във връзка — допълни Мънро. — Прочети това писмо.
	Мартино извади листа от плика и го разгърна.
	Беше на великолепна хартия, шапката на бланката бе изписана с релефни черни букви:
C>
	__DER REICHSFURER SS__
	__Берлин, 9 ноември 1943 г.__

	__Щурмбанфюрер от SS__
	__Браун, Ервин, SS — №107863__

	Този офицер действа по моя лична заповед по задача от особено важно значение за Райха. Всички служители, военни и цивилни, независимо от ранга си, са длъжни да му съдействат по всякакъв възможен начин.
@	Х. Химлер
C$
	Забележителен документ сам по себе си. На всичкото отгоре парафиран в края: _Адолф Хитлер, фюрер и Райхсканцлер_.
	— Очевидно е бил важна клечка — сухо каза Мартино и го върна на Картър.
	— Е — каза Мънро, — мръсникът вече е на оня свят, но преди да си отиде, нашите хора в Париж са изтръгнали от него някоя и друга ценна информация.
	— Бас ловя, че са го направили — съгласи се Мартино и запали цигара.
	— Има десетина такива пратеници със специални пълномощия, които обикалят цяла Европа и всяват ужас навред, където се появят. При това всичко е дълбоко засекретено. Никой не знае кои са. Накарах нашия отдел за фалшификации да ти изготви пълен комплект документи — лична карта от SD, копие от това писмо и каквото там още ти трябва, на името на Макс Фогел. Решихме да ти дадем по-нисък чин, колкото да ти свърши работа, щандартенфюрер.
	Той се обърна към Сара:
	— Това е равно на полковник.
	— Започвам да включвам — каза Матрино. — Значи пристигам аз на прекрасния бряг на Джърси и зъбите на всички затракват.
	— Драги момко, знаеш също така добре както и аз, че няма нищо по-потресаващо от бивш даскал, нахлузил кожено манто и станал революционер. Като се започне от Ленин. А и трябва да си признаеш, че прекрасно играеш ролята на нацист.
	— А малката? — запита Мартино. — Къде влиза тя?
	— Нуждаеш се от някой, който да потвърди самоличността ти пред мисис Де Вил и оня приятел Галахър. Сара е роднина на едната и добре познава другия. Освен това за последен път е била в Джърси преди шест години, когато е била на тринайсет, навярно още с плитчици и къси чорапки. Все още прилича на себе си достатъчно, за да могат Хелън де Вил и Галахър да я познаят, но е и достатъчно различна, за да мине пред останалите за чужденка, особено след като я попроменим.
	— И какво би трябвало да означава това?
	— Ами това, че между Франция и Джърси съществува контрабандна размяна на царици на нощта.
	— Имаш предвид проститутки? Да не би да предлагаш тя да играе такава роля?
	— Повечето висши германски офицери във Франция си имат приятелки французойки. Защо ти да се различаваш? Първо на първо, Сара говори отлично френски и то с бретонски акцент, тъй като баба й е била бретонка. Така че щом нашите хора от Бъркли Хол боядисат косата й и я облекат подобаващо…
	— Тоест, щом я превърнат във френска уличница — прекъсна го Мартино.
	— Нещо такова. Това ще е идеалното прикритие за нея.
	— И кога трябва да ни прехвърлят?
	— Вдругиден. Ще ви свалят с един лизандър до Гранвил. Полетът е само два часа, Хари — колкото да хапнете по парче сладкиш. Софи Кресон ще ви посрещне. А след това ще използваш пълномощията си, за да се прехвърлите в Джърси с някой от корабите, които отплуват вечерта от Гранвил. Веднъж да пристигнете там, ще се оправяш според обстоятелствата. Но до неделя трябва да се измъкнете.
	— Ами ако не можем да го измъкнем?
	— Всичко ще зависи от теб.
	— Аха. Значи отново ме поставяте в ролята на екзекутор, така ли? — Той се обърна към Сара: — А вие какво мислите за всичко това?
	Беше разгневен, лицето му пребледня още повече, а очите потъмняха.
	— Не знам — отвърна тя. — Звучи интересно.
	Насмешливо-пренебрежителният тон на забележката прикриваше усилието й да се владее, понеже когато той се обърна и се отправи към масата, за да си долее още чай, ръката й леко потрепери. Смъртта на майка й я бе принудила да отиде при баща си в една плантация сред малайските джунгли. Това беше живот, изпълнен с неудобства и значителни опасности, необикновено място за възпитание на едно тринайсетгодишно момиче. Но на нея й харесваше, ценеше всеки един миг от този живот и изпитанията я оживяваха. После дойдоха нощите в болницата, бомбардировките, ранените, които се нуждаеха от нея. И от този живот ценеше всеки миг.
	А сега и това. Не беше само еротичното привличане, макар да беше достатъчно зряла, за да разбере, че желае Мартино. Но нещата не се изчерпваха с това. Вълнуваше я предусещането за неизпитвани досега опасности и изпитания.
	— Интересно ли! Боже милостиви! — Мартино си наля един скоч. — Джак, чел ли си нещо от Хайдегер?
	— Да, попрочитал съм.
	— Странен човек. Смята, че за да живееш истински, се нуждаеш от решителни сблъсъци със смъртта.
	— На мен това ми звучи чудесно — каза Мънро.
	— Така ли? — Мартино се изсмя остро. — Мисля си, че от философията ме отказаха тъкмо такива идиоти. — Той вдигна чашата си. — Добре, да тръгваме тогава. Следваща спирка Бъркли Хол.


>	7.

	Стрелбището на Бъркли Хол се намираше в мазето. Завеждащ оръжията беше един запасен сержант от Ирландската гвардия на име Кели, отдавна пенсиониран и върнат на работа поради войната. Залата беше ярко осветена откъм мишените, където изрязани фигури на атакуващи германски войници бяха подпрени върху чували с пясък. Кели и Сара Дрейтън бяха единствените на огневата линия. Тя носеше униформата на Женския помощен корпус към Кралските военновъздушни сили — три четвърти панталони и куртка от син шевиот. С коси, прибрани под островърхата шапка, и с оголената тънка шия, тя изглеждаше някак особено уязвима.
	Кели беше наредил на масата най-различни мостри оръжия.
	— Стреляли ли сте някога с пистолет, госпожице?
	— Да — отвърна тя. — В Малая. Баща ми имаше там каучукова плантация. Често му се случваше да отсъства и искаше да е сигурен, че ако ми се наложи, ще съумея да се защитя, така че съм стреляла.
	— Виждате ли тук нещо познато?
	— Ето този револвер — посочи тя. — Прилича на „Смит и Уесън“-а, който имаше баща ми.
	— Точно такъв е, госпожице — каза Кели. — При по-нормални обстоятелства щяхте да получите солидни познания за оръжието, но във вашия случай просто няма време. Мога само да ви покажа това-онова, колкото да ви запозная с някои основни видове оръжия, с които е възможно да се сблъскате. После ще изстреляте няколко серии и толкоз.
	— Чудесно! — рече тя.
	— Пушките са прости — започна той. — Няма да ви губя времето с тях. А това са двете основни полуавтоматични оръжия. Британският автомат „Стен“, на въоръжение в нашата армия. Този тук е „Марк 11S“ — модел със заглушител, разработен специално за групите на френската съпротива. Пълнителят побира трийсет и два патрона. При автоматична стрелба заглушителят експлодира, така че го използвайте само за полуавтоматична или единична стрелба. Искате ли да опитате?
	Беше учудващо лек и не й създаде никакви затруднения. Тя стреля няколко пъти от рамо — чу се само изщракването на затвора. Успя да разкъса торбата с пясък от едната страна на мишената.
	— Май не ме бива много — промърмори тя.
	— Малко хора са добри с това нещо. То става само за близък бой срещу няколко души — обясни й Кели. — Другото полуавтоматично оръжие е германският „МР 40“. Популярното му название е шмайзер. И той се използва често от съпротивата.
	После й показа ръчните оръжия — револверите и автоматичните пистолети. Когато опита с един „Смит и Уесън“, с изпъната ръка, от шест изстрела улучи мишената само веднъж, и то в рамото.
	— Страхувам се, че вече едва ли щяхте да сте жива, госпожице.
	Докато той презареждаше, тя попита:
	— А полковник Мартино? Него бива ли го?
	— Определено, госпожице. Не познавам много, които могат да се мерят с него с ръчно оръжие. А сега опитайте ето така. — Той разкрачи крака, приведе се леко и хвана револвера с две ръце. — Виждате ли как?
	— Мисля, че да. — Тя зае позата, която той й показа, и стисна револвера с две ръце.
	— Трябва да задържате дъха си, докато натискате спусъка, и да правите паузи между изстрелите.
	Този път се получи малко по-добре — уцели мишената веднъж в рамото и веднъж в лявата ръка.
	— Ужасно! — каза Кели.
	— Никак не е ужасно, ако приемем, че се е целела в сърцето.
	Мартино се беше приближил тихо зад гърба й. Носеше тъмно поло и черни кадифени панталони. Пристъпи до масата и огледа оръжията.
	— Тъй като ще трябва да се грижа за това дете, а времето е малко, нали нямате нищо против да участвам и аз?
	— Заповядайте, сър.
	Мартино взе от масата един пистолет.
	— „Валтер РРК“, полуавтоматичен. Пълнител със седем патрона. Влиза в ръкохватката ето тук. Зареждате така и сте готова. Не е прекалено голям. Не се забелязва в дамска чанта и върши работа, а това е най-важното. Елате сега към мишените.
	— Добре.
	Приближиха се на десетина ярда от мишените.
	— Ако противникът е достатъчно близо, за да го насочите към него и да дръпнете спусъка, направете го ето така. Но не от по-далеч. Просто вдигате ръка и насочвате пистолета, държите очите си широко отворени и стреляте много бързо.
	Тя улучи мишената шест пъти в областта на гърдите и корема и извика, много възбудена:
	— Боже мой! Не беше лошо, нали?
	Тръгнаха назад към огневата линия и той отговори:
	— Да, но дали ще можете да го направите и в действителност?
	— Ще знам само след като ми се наложи — отвърна тя. — А вие? Такива чудесии чух за вас като стрелец, че ми се ще да видя с очите си.
	На масата имаше още един валтер с кръгъл цилиндър от полирана черна стомана, завинтен в края на цевта.
	— Това е тъй нареченият Карсуелов заглушител — обясни й Мартино. — Специално разработен за агентите на СОО.
	Той изпъна ръка, стреля два пъти, сякаш без да се прицели, и улучи мишената право в сърцето. Чуха се само две глухи тупвания. Ефектът беше смразяващ.
	Остави пистолета и когато се обърна, безизразните му очи се откроиха върху бледото лице.
	— А сега имам малко работа. Дъгал ни иска в библиотеката след половин час. Ще се видим там.
	Той излезе. Настана неловко мълчание.
	— Изглеждаше ядосан — каза Сара.
	— На полковника това често му се случва, госпожице. Струва ми се, че не харесва това, което вижда понякога у себе си. Миналия ноември очисти шефа на Гестапо в Лион, някой си Кауфман. Същински касапин. Докараха го оттам с един лизандър, целия в кръв. Само в левия му дроб имаше два куршума. Оттогава е някак по-друг.
	— В какъв смисъл?
	— Не зная, госпожице — свъси вежди Кели. — Само не си въобразявайте разни глупости за него. Знам какви сте вие, младите момичета. Имам дъщеря на вашите години, сега е в противовъздушната батарея тук, в Лондон. Не забравяйте, че той е с двайсет и пет години по-възрастен от вас.
	— Да не искате да кажете, че е стар? — попита Сара. — Това не е ли като да кажеш, че не можеш да обичаш някого само защото е католик или евреин, или американец, или не знам какъв си? Има ли разлика?
	— Е, аз от тия неща не разбирам. — Кели отвори едно чекмедже, извади някакъв предмет, увит в плат напоен със смазочно масло, и го разгърна. — Ето ви един малък подарък, госпожице, каквото и да каже полковникът.
	Беше малък черен автоматичен пистолет, много лек, който почти се изгуби в дланта й.
	— Белгийски е. Само двайсет и пети калибър, но ще ви свърши работа, ако изпаднете в беда, а и с този размер много лесно може да се скрие. — Той сякаш се посмути. — Нека не ви прозвучи непочтително, госпожице, но знам, че дамите ги крият под ластика на чорапите.
	Тя се надигна на пръсти и го целуна по бузата.
	— Чудесен сте!
	— Не бива да правите така, госпожице, та вие сте офицер. Противоуставно е.
	— Никакъв офицер не съм аз, сержант.
	— Струва ми се, че ще разберете, че сте, госпожице. Навярно това ще е едно от нещата, които бригадният иска да ви съобщи. А сега, ако бях на ваше място, щях да тръгна вече към библиотеката.
	— Добре. Благодаря ви много.
	Тя излезе, а Кели въздъхна и се зае да чисти оръжията.


	Когато влезе в библиотеката, Мънро, Картър и Мартино вече бяха там — седяха пред камината и пиеха чай.
	— Ето ви и вас — каза Мънро. — Сядайте. Кифличките са много вкусни.
	Картър й наля чаша чай.
	— Сержант Кели ми каза, че вече съм станала офицер. Вярно ли?
	— Ами да. Предпочитаме жените, които работят за нас, да имат някакъв чин. Теоретично се предполага, че ако попаднете в ръцете на врага, това би ви помогнало — отговори й Мънро.
	— На практика с нищо не помага — прекъсна го Мартино.
	— Както и да е, за добро или за зло, вече сте старши лейтенант от Женския помощен корпус към Кралските военновъздушни сили — каза Мънро. — Вярвам, че това ще е достатъчно. А сега да погледнем картата.
	Всички станаха и отидоха до масата, върху която бяха разгънати една до друга няколко едромащабни карти, обхващащи Южна Англия, Ламанша и Ламаншските острови, Нормандия и Бретан.
	— Във всичките смешни филми, които се снимат на Елстрийт, нашите изискани тайни агенти скачат във Франция с парашути. Всъщност предпочитаме да прехвърляме хората си със самолет, стига да е възможно.
	— Разбирам — каза тя.
	— Полетът ще продължи не повече от час и половина, може и по-малко, в зависимост от силата на вятъра. Ще кацнете до Гранвил. Местните хора от съпротивата ще ви поемат и ще се погрижат за вас. Смятаме, че е най-добре това да стане в малките часове на нощта. Да речем, между четири или пет.
	— А после?
	— Същия ден вечерта ще отплавате от Гранвил за Джърси. В момента повечето конвои пътуват нощем, понеже през деня във въздуха превъзходството е наше. — Той се обърна към Мартино: — Естествено, въпросът за прехвърлянето е грижа на щандартенфюрер Макс Фогел, но едва ли е много вероятно някой да направи нещо друго, освен да се суети около теб, когато види документите ти.
	Мартино кимна:
	— Ако не беше така, лошо ни се пишеше.
	— Що се отнася до връзката с госпожа Де Вил и генерал Галахър… Е, Сара ще бъде с теб, за да гарантира.
	— А Келсоу?
	— Той е изцяло в твои ръце, момчето ми. Ти си бойният офицер. Ще одобря всяко твое решение. Знаеш колко е критична ситуацията.
	— Прекрасно.
	Мънро вдигна телефона.
	— Изпратете госпожа Муун. — Затвори и каза на Сара: — Имаме късмет, че разполагаме с услугите на госпожа Муун. Пращат ни я от Денъм с личната благословия на Александър Корда. За нея няма тайни в грима, облеклото и прочие.
	Хилда Муун беше едра пълна жена с подчертан лондонски акцент. Собственият й външен вид вдъхваше твърде малко доверие — къносаната й коса беше прораснала в корените, на устните й имаше прекалено дебел слой червило. От ъгъла на устата й висеше цигара и върху пищния й бюст се сипеше пепел.
	— Хм — кимна тя, пристъпвайки към Сара. — Чудесна е. Разбира се с тия коси ще трябва да се направи нещо.
	— Смятате ли? — с тревога в гласа попита Сара.
	— Ония момичета, в една от които ще трябва да се превърнеш, скъпа, винаги показват колкото може повече. Живеят от това да забавляват мъжете, което значи, че са длъжни да излагат на показ най-хубавото, което имат. Повярвай ми, знам кое ще е най-подходящо за теб.
	Тя улови Сара под ръка и я поведе навън. Щом вратата се затвори зад тях, Мартино мрачно каза:
	— Когато я видим отново, навярно няма дори да я познаем.
	— Естествено — съгласи се Мънро. — Нали това е целта!


	Рано вечерта телефонът във вилата на Галахър иззвъня. Той седеше на масата в кухнята, потънал в счетоводните книжа на стопанството, и моментално вдигна слушалката.
	— Савари е, генерале. За стоката, за която говорихме.
	— Е?
	— Моите хора от Гранвил се свързаха с шефовете си. Казали им, че най-късно до четвъртък ще пристигне човек, който ще ти даде съвета, от който толкова се нуждаеш.
	— Сигурен ли си?
	— Абсолютно.
	Връзката прекъсна. Галахър поседя известно време замислен, после облече старото си кадифено яке и се запъти към дома Де Вил. Завари Хелън в кухнята — двете с мисис Вибърт приготвяха вечерята. Мисис Вибърт живееше малко по-надолу по пътя, в друга вила на имението, с племенницата си и младата си дъщеря. Самата тя беше вдовица, шейсет и пет годишна добросърдечна жена, изцяло предана на Хелън.
	Тя избърса ръце и откачи палтото си от закачалката на вратата.
	— Ако това е всичко, аз да си вървя, мисис Де Вил.
	— До утре — отвърна Хелън.
	Вратата се затвори зад нея и Галахър каза:
	— Нищо не подозира, нали?
	— Не, и ми се иска изобщо да не разбере, така ще е най-добре и за нея, и за всички останали.
	— Току-що ми се обади Савари. Свързали са се с Лондон. До четвъртък ще пратят човек.
	Тя бързо се обърна.
	— Сигурен ли си?
	— Дотолкова, доколкото е възможно да бъда. Как е нашият полковник?
	— Все още е с треска. Днес следобед Джордж го прегледа и остана доволен. Опитва се да му дава от онзи пеницилин.
	— Учудих се, че Савари се е върнал толкова рано. Трябва да са направили курса днес следобед.
	— Сигурно е така — отвърна тя. — Възползвали са се от мъглата. През последния един час повечето офицери се прибраха.
	— Повечето ли?
	— Двама са загинали. Болен и Вендел. Два от корабите попаднали под обстрел.
	В този момент зелената сукнена завеса към столовата се разтвори и влезе Гуидо Орсини. Беше в парадна униформа, много елегантен, с влажна от душа коса. Носеше италианския златен медал за храброст, отговарящ на британския Кръст на Виктория, който се връчваше много рядко. Отляво носеше и Железен кръст, първа степен.
	Галахър каза на английски:
	— Още ли си читав? Чух, че сте имали неприятности.
	— И по-лошо можеше да бъде — отговори му Гуидо. — Ония всичките там изпълняват забележителния си траурен ритуал. — Той остави чантата си на масата. — Донесох от Гранвил десетина бутилки сансер.
	— Добро момче си ти — похвали го Хелън.
	— И аз си мислех така. А не намираш ли, че тази вечер съм истински красавец?
	— Може и така да се каже. А сега се дръпни, за да разсипя храната по чиниите.
	Гуидо леко дръпна завесата и прошепна в ухото на Галахър:
	— Шон, ела да ги видиш!
	Залата беше с разкошна ламперия от тъмен дъб. По средата имаше дълга дъбова маса за двайсет и пет човека. На нея, отдалечени един от друг, седяха осем души, всичките морски офицери. До чинията на всяко празно място имаше по една запалена свещ — общо шест на брой. Атмосферата беше погребална.
	— Защо им трябва да превръщат всичко в шекспировска трагедия? — възмущаваше се Орсини. — Наистина е много отегчително. Ако не беше кухнята на Хелън, щях да се преместя. Оная нощ открих забележителен черноборсаджийски ресторант при залива Сент Обен. Сервират невероятни неща, при това без купони.
	— Е, това вече наистина е интересно — каза Галахър. — Разкажи ми.


	Докато госпожа Муун и двете й помощнички се трудеха над Сара, пълната жена не преставаше да бърбори:
	— Била съм във всички студии. И в Денъм, и в Елстрийт, и в Пайнууд. Отговарям за грима на мис Маргарет Локууд, а и на мистър Джеймс Мейсън. О, да, работех и с мистър Кауърд. Това се казва джентълмен.
	Сара излезе изпод сешоара и слисано зяпна пред образа, който видя. Тъмните й коси вече бяха златисторуси, къдриците плътно се виеха около лицето й. Госпожа Муун се захвана с грима. Оскуба болезнено веждите й, после ги очерта с две тънки линии.
	Сара седеше и гледаше в огледалото това почти непознато лице. „Коя съм аз?“ — запита се тя. Съществува ли изобщо Сара Дрейтън?
	— Ще пробваме една от роклите. Разбира се бельото и всички други лични дреболии ще бъдат френски, но в момента ти трябва само роклята, просто заради ефекта.
	Беше от черен сатен, много тясна и доста къса. Госпожа Муун помогна на Сара да я облече и закопча ципа на гърба.
	— Така гърдите ти изпъкват, скъпа. Чудесни са.
	— Не знам дали е така, но просто не мога да дишам. — Сара обу чифт обувки на висок ток, завъртя се пред огледалото и се изкикоти: — Изглеждам като най-долна уличница!
	— Ами нали това беше целта. Върви сега да се покажеш на генерала.
	Когато влезе, Мънро и Картър все още седяха до камината и разговаряха тихо.
	— Никой не ми е казал как се казвам — заяви тя.
	— Ан-Мари Латур — механично отвърна Картър, после вдигна очи и възкликна: — Боже милостиви!
	Мънро изрази далеч по-голямо одобрение:
	— Харесва ми. Няма грешка! — Сара се завъртя. — Немските офицери ще си изпотрошат краката подир теб в клуба в Сент Елие.
	— А също и в армейския или във военноморския в Лондон — сухо добави Картър.
	Вратата се отвори и влезе Мартино. Тя се обърна към него с ръце на хълбоците и преднамерено предизвикателно попита:
	— Е, и?
	— Какво?
	— Вървете по дяволите! — Обзе я такава ярост, че едва не тропна с крак. — Вие сте най-вбесяващият мъж, когото познавам. Има ли наоколо някакво село?
	— Има.
	— Ще ме заведете ли на кръчма?
	— В този вид?
	— Да не искате да кажете, че не изглеждам достатъчно добре?
	— Вие сте шедьовър на госпожа Муун. Обаче не ставате за уличница, малката, колкото и да се стараете. Ще се видим във фоайето след петнайсет минути.
	Обърна се и излезе.


	В селото имаше пролетен благотворителен панаир в помощ на сираците от войната. На селската поляна стърчаха сергии и палатки, както и две-три старомодни въртележки. С елегантно палто върху роклята, уловила Мартино под ръка, Сара очевидно добре се забавляваше, докато си пробиваха път из развеселената шумна тълпа.
	Видяха една палатка с надпис: _Гледачка — циганката Зара_.
	— О, почти съименничка! — зарадва се тя. — Да влезем, а?
	— Добре — отстъпчиво се съгласи той.
	За тяхно учудване жената вътре беше без обичайния цигански костюм, без шал и обеци. Наближаваше четирийсетте, имаше смугло лице и разкошна черна коса, носеше елегантен габардинов костюм. Тя улови ръцете на момичето.
	— Само на теб ли, лейди, или и на твоя джентълмен?
	— О, той съвсем не е мой джентълмен! — запротестира Сара.
	— Но никога няма да принадлежи на никоя друга, никога не ще познае друга жена.
	Тя пое дълбоко дъх, сякаш се опитваше да проясни ума си, и Мартино се намеси:
	— Е, да чуем какво хубаво ще й кажеш.
	Тя подаде на Сара колода карти за таро, подържа ръцете й, после разбърка колодата няколко пъти и извади три карти.
	Първата беше Непоколебимостта — млада жена, разчекнала челюстите на един лъв.
	— Рискуваш ли, ще осъществиш някакъв много важен план — подхвана циганката Зара.
	Следващата карта беше Звездата — голо момиче, коленичило до едно езеро.
	— Виждам среща на огън и вода. Някакво премеждие, но и двамата ще минете през него невредими.
	Сара се обърна към Мартино:
	— Това ми се случи миналия месец в „Кромуел“: запалителни бомби върху помещенията на сестрите и навсякъде вода от маркучите на пожарните.
	Третата карта беше Обесеният. Жената каза:
	— Той няма да се промени, колкото и дълго да виси на дървото. Не може да измени огледалния си образ, колкото и да се страхува от него. Ще трябва да продължиш пътя си сама. Ще черпиш сила от самата беда. Ще откриеш любовта само там, където не я търсиш — запомни това.
	— А сега вие — обърна се Сара към Мартино.
	Циганката събра картите.
	— Не мога да кажа на джентълмена нищо, с което той вече да не е наясно.
	— Това беше най-хубавото нещо, което съм чувал, откак прочетох Братя Грим. — Мартино плъзна по масата една лира и се изправи. — Да тръгваме.
	— Ядосахте ли сте? — попита го Сара, докато се промъкваха през тълпата към селската кръчма.
	— Защо трябва да съм се ядосал?
	— Беше просто много забавно. Но нищо не бива да се приема на сериозно.
	— Да, но аз винаги приемам нещата на сериозно — увери я той.
	Кръчмата беше претъпкана, но все пак успяха да си намерят две места в ъгъла до камината. Той поръча шенди* за нея, скоч за себе си и я попита:
	[* Коктейл от бира с лимонада. — Бел.пр.]
	— Е, какво мислите за всичко дотук?
	— Доста по-интересно е от болничните отделения в „Кромуел“.
	— При други обстоятелства обучението продължава шест седмици — обясни й той. — При това в шотландските планини, за закаляване. Курс по невъоръжен ръкопашен бой и така нататък. Дванайсет начина да убиеш с голи ръце.
	— Звучи много страховито.
	— Но върши работа. Помня, че един от нашите агенти, журналист в цивилния си живот, престана да ходи по кръчми, когато се завърна. Страхуваше се, че може да се скара с някого и да приложи неволно уменията си.
	— А вие можете ли да правите такива неща?
	— Всеки може да се научи да го прави. Но в този занаят важен е умът.
	На бара седяха трима военни в бойни униформи. Единият беше по-възрастен, сержант, двамата редници — яки млади мъже, които гледаха към тях и непрекъснато се смееха, доближили глави. Мартино отиде да повтори поръчката и когато си тръгваше от бара, единият от тях умишлено блъсна ръката му и малко от скоча се разля.
	— Много си пипкав, приятелче — подхвърли младежът.
	— Щом казваш. — Мартино се усмихна дружелюбно, а сержантът дръпна войника за ръкава и го смъмри.
	Той се върна, седна и Сара попита:
	— Джак Картър ми каза, че сте познавали Фройд, вярно ли?
	— Да. Последния път се видяхме в Лондон през трийсет и девета, непосредствено преди смъртта му.
	— Приемате ли психоанализата?
	— Да свеждаме всичко до секса ли? Един господ знае. Бог ми е свидетел, самият Зигмунд си имаше достатъчно проблеми в това отношение. Веднъж, когато двамата с Юнг били на обиколка из Щатите да четат лекции, той споделил, че продължава да сънува проститутки. Юнг го попитал защо просто не направи нещо по въпроса, но Фройд ужасно се възмутил: „Как! Аз съм женен човек!“.
	Тя неволно се разсмя:
	— Чудесно!
	— Като говорим за големите умове, ще ви кажа, че навремето имах възможност да общувам с Бертранд Ръсел. Той обичаше жените повече от всичко на света и упорито твърдеше, че не си опознал истински една жена, ако не си спал с нея.
	— Но това съвсем не ми звучи философски — засмя се Сара.
	— Напротив.
	Тя стана и се извини:
	— Ще се върна след минутка.
	Когато тръгна към гардероба, тримата войници я загледаха, после обърнаха погледи към Мартино и избухнаха в смях. На връщане младият войник, който блъсна Мартино на бара, я сграбчи за ръката. Тя се задърпа, Мартино скочи и си запробива път през тълпата.
	— Достатъчно!
	— Кой, по дяволите, си ти? Татенцето ли? — озъби му се момчето.
	Мартино го стисна за китката и приложи една от хватките, които някога бе научил от инструктора в Арисайг, Шотландия. Момчето сгърчи лице от болка.
	— Стига де! — намеси се сержантът. — Нищо лошо нямаше да й направи. Той просто се пошегува.
	— А, така ли?
	Върнаха се на масата и тя го похвали:
	— Много бързо се справяш.
	— Когато усещам, действам. Аз съм една много екзистенциалистична личност.
	— Екзистенциалистична ли? — вдигна вежди тя. — Не разбирам.
	— О, това е едно ново схващане за нещата, развивано от един мой приятел, френски писател, казва се Жан-Пол Сартър. Когато преди три години се криех в Париж, две седмици бях в апартамента му. Той е от съпротивата.
	— Но какво означава това?
	— Много неща. Онова, което ми харесва, е твърдението, че човек може да създава ценности чрез действията си и като изживява пълноценно всеки един момент.
	— Така ли сте оцелели през последните четири години?
	— Горе-долу така. Сартър просто го изрази с думи вместо мен. — Той й помогна да облече палтото си. — Да тръгваме.
	Навън беше тъмно, откъм панаира се носеше музика и весела гълчава, макар че повечето сергии вече бяха затворени заради затъмнението. Тръгнаха през опустелия паркинг, където Мартино беше оставил колата, и дочуха звук от бягащи стъпки. Той се обърна точно преди двамата млади войници да стигнат до него. Сержантът се появи на входа на кръчмата и остана да гледа.
	— Ей ти! — каза младият войник, който предизвика сцената на бара. — Ние с теб още не сме свършили. Имаш нужда от един урок.
	— Така ли? — попита Мартино, и щом младежът се приближи и замахна да го удари, улови китката му, изви я нагоре и встрани и блокира рамото му. Войникът изкрещя, когато мускулните влакна се скъсаха. Другият войник тревожно се развика и отскочи, когато Мартино пусна приятеля му на земята. Сержантът дотърча ядосан.
	— Копеле такова? — извика той.
	— Не аз, а ти, задето не ги спря. — Мартино измъкна картата си. — По-добре погледни това.
	Долната челюст на сержанта увисна.
	— Полковник, сър… — и застана мирно.
	— Така е по-добре. Ще ви трябва лекар. Кажи на това приятелче, когато бъде в състояние да чува, че се надявам да е научил нещичко. Следващият път може да му струва живота.
	Когато потеглиха, Сара каза:
	— Никога не се колебаете, нали?
	— Какво искате да кажете?
	— Мисля, че разбирам какво имаше предвид Джак Картър. Изглежда имате склонност към убийство.
	— Празни приказки! — отвърна той. — Игрички на ума. Години наред имах само това. Само разговори, само идеи. Трябва да гледаме истината в очите. Стига с тази комедия в черна сатенена рокля и руси къдрици. Знаете ли каква е първата техника, която Гестапо прилага, за да прекърши всяка жена агент, която попадне в ръцете им?
	— Очевидно се каните да ми го кажете.
	— Многократно изнасилване. Ако това не свърши работа, следват електрошокове. Някога имах приятелка от Берлин. Беше еврейка.
	— Зная. Картър ми разказа и за нея.
	— И за това как са я изтезавали, а после са убили в килиите на Гестапо на „Принц Албертщрасе“ ли? — Мартино поклати глава. — Той не знае всичко. Не знае, че Кауфман, шефът на Гестапо в Лион, когото убих миналия ноември, е човекът, виновен за смъртта на Роза в Берлин през трийсет и осма.
	— Да, вече разбирам — меко каза тя. — Сержант Кели ми каза, че вече сте друг човек и беше прав. Вие години наред сте мразили Кауфман, но когато най-сетне сте си отмъстили, сте открили, че това не значи нищо.
	— Колко сте мъдра! — студено се засмя той. — Да отидеш оттатък и да успееш с Гестапо не е като в някое от ония филмчета, дето ги правят в студиите на Елстрийт. Във Франция живеят петдесет милиона души. А знаете ли колко по наши изчисления са активните членове на съпротивата?
	— Не, не знам.
	— Две хиляди, Сара. Всичко на всичко две хиляди — каза той с погнуса. — Понякога се питам за какво всъщност е всичкото това блъскане.
	— Вие лично защо се блъскате? Едва ли е само заради Роза или заради дядо ви. — Той извърна рязко глава и тя побърза да добави: — Да, да, и това знам.
	Настана тишина. Той отвори с една ръка табакерата си.
	— Искате ли цигара? Лош навик е, но е много удобен в определени моменти.
	— Добре — съгласи се тя и взе една.
	Той й запали.
	— Има нещо, за което никога не съм говорил. През 1917 година трябваше да отида в Харвард. Тогава Америка влезе във войната. Бях седемнайсетгодишен и официално не бях достигнал възраст за войската. Записах се просто по някакъв порив и стигнах до окопите на Фландрия. — Той поклати глава. — Не можете да си представите по-нагледно ада на земята. Толкова хора падаха убити, че започнах да губя сметката.
	— Сигурно е било ужасно — каза тя.
	— А аз обичах всяка минута, преживяна там. Можете ли да го разберете? За един ден изживявах повече, чувствах повече, отколкото през цяла година обикновен живот. Животът стана истински, кървав, вълнуващ. Не можех да се наживея.
	— Нещо като наркотик?
	— Точно така. Бях като онзи мъж от поемата, който постоянно търсел смъртта на бойното поле. Ето от какво избягах обратно в харвардските и оксфордските обители, в сигурния свят на аудиториите и книгите, където всичко остава в главата.
	— А после войната избухна наново.
	— И Дъгал Мънро ме изтегли в реалния свят… Останалото го знаете.


	Малко по-късно, докато лежеше, пушеше и слушаше как дъждът трополи по прозореца, той чу, че вратата се отваря.
	— Аз съм — тихо каза тя в мрака.
	— Така ли? — отвърна Мартино.
	Тя смъкна халата си и се вмъкна под завивката до него. Беше по памучна нощница. Ръката му автоматично я прегърна.
	— Хари — прошепна тя, — мога ли да направя едно признание?
	— Очевидно имаш това намерение.
	— Навярно си представяш освен всичко друго, че съм крехка буржоазна девственица, но всъщност не съм.
	— Наистина ли?
	— Да. Миналата година в болницата се запознах с един пилот на изтребител. Беше със счупен глезен.
	— И разцъфтя чистата любов?
	— Не беше точно така. Приличаше повече на взаимна страст. Но той беше свястно момче и не съжалявам. Свалиха го над Ламанша преди три месеца.
	Тя заплака без каквато и да било разумна причина, а Мартино я прегърна безмълвно в мрака.


>	8.

	На другия ден, малко след пладне, във Ферманвил на полуостров Шербург Карл Хаган, дежурният сержант от 15-та брегова артилерийска батарея, пушеше, облегнат на бетонния парапет, и се припичаше на бледото следобедно слънце. По някое време зърна един черен мерцедес, който се задаваше на пътя. Нямаше охрана, значи не беше някоя важна клечка… После обаче забеляза вимпела, проблясващ на предния капак. Беше твърде далеч, за да го различи, но на стара пушка като него и това му стигаше. За секунди изтърча до дежурната стая, където капитан Райман, командирът на батареята, четеше книга, изтегнат на бюрото си с разкопчана куртка.
	— Някой идва, капитане. Стори ми се, че е от голямото началство. Навярно внезапна проверка.
	— Добре. Пускай сирената за бойна готовност и строявай хората за всеки случай.
	Райман закопча куртката си, затегна колана и намести фуражката уставно. Когато излезе на редута, мерцедесът вече беше минал през портала и шофьорът слизаше. Първото лице, което се показа, беше някакъв армейски майор с кантове на Генералния щаб на панталона си. След него слезе фелдмаршал Ервин Ромел в кожено манто, с небрежно увито около врата бяло шалче и слънчеви очила, вдигнати над фуражката.
	Райман никога през живота си не беше се стъписвал така. За всеки случай се подпря на парапета. В същия момент дочу гласа на сержант Хаган и съставът на батареята на бегом излезе долу на двора. Докато Райман слизаше презглава по стълбите, двамата му лейтенанти Шеел и Планк застанаха на местата си.
	Райман се приближи и, спомняйки си какво беше чувал за Ромел, предпочете да го поздрави по военному, а не по нацистки.
	— Хер фелдмаршал! Оказвате ни изключителна чест.
	Ромел допря върха на маршалския си жезъл до козирката на фуражката.
	— Името ви?
	— Райман, хер фелдмаршал.
	— Майор Хофер, моят адютант.
	Хофер каза:
	— Фелдмаршалът ще разгледа всичко, включително спомагателните огневи точки. Водете ни, моля.
	— Най-напред, майоре, ще направя преглед на войската — спря го Ромел. — Една армия е силна точно толкова, колкото най-слабото й място, не забравяйте това.
	— Тъй вярно, хер фелдмаршал — отвърна Хофер.
	Ромел тръгна пред строя, като се спираше тук-там да поговори с някой войник, привлякъл вниманието му. Най-сетне се обърна:
	— Добре се представихте. Напълно задоволително. А сега да вървим.
	През следващия един час, воден от Райман, той обходи всички огневи точки на скалния връх. Радиоапаратни, спални помещения, складове за амуниции, та дори и тоалетните — нищо не убегна от вниманието му.
	— Отлично, Райман — каза той на младия артилерийски офицер. — Първокласно представяне. Лично ще подпиша рапорта за частта ви.
	Райман едва не примря от удоволствие.
	— Хер фелдмаршал, какво мога да кажа?… — И заповяда на почетния караул да застане мирно.
	Ромел отново допря жезъла до фуражката си и влезе в мерцедеса. Хофер седна до него и колата потегли. Майорът провери дали стъклената преграда е плътно затворена и рече:
	— Отлично, Бергер. Вземете си сега една цигара. Наистина великолепно се справихте.
	— Наистина ли, хер майор? — зарадва се Хайни Баум. — Значи заминаваме?
	— Смятам да направим още един опит. Нещо по-различно. Може би обяд в някой от офицерските столове… Да, не би било излишно. Едва тогава ще сте готов за Джърси.
	— Както кажете. — Баум се облегна назад и смукна дълбоко от цигарата.
	— А сега да се връщаме да докладваме на фелдмаршала — каза Конрад Хофер.


	Сара и Хари Мартино влязоха в библиотеката на Бъркли Хол. Джак Картър ги чакаше на масата с разгънатите карти пред себе си.
	— А, ето ви и вас — започна той. — Бригаден генерал Мънро замина за Лондон на доклад при генерал Айзенхауер, но довечера ще се върне, за да ви изпрати на Хорнли Филд. Имате ли въпроси?
	— В момента не се сещам за нищо. — Мартино се обърна към Сара. — А ти?
	— И аз.
	— Дрехите ви минаха през двойна проверка — всички са френско производство — каза Картър. — Така че това поне е готово. Ето ви документите, Сара, френска лична карта със снимка, немски паспорт с друга снимка. Сега вече знаете защо са ви накарали да се преобличате при снимането. Купони за всичко, включително и за тютюн.
	— Дори и непушачите получават — обясни й Мартино.
	— Документите са в ред — продължи Картър. — И хартията, и водните знаци, и лентата на пишещата машина, и мастилото — всичко е точно както трябва. Мога да ви уверя, че и най-опитните агенти на Абвера или Гестапо няма за какво да се хванат. — Той й подаде лист хартия. — Това е легендата ви — Ан-Мари Латур. Запазили сме възрастта и рождената ви дата. Родена, естествено, в Бретан, за да обясним акцента ви. Месторождение — Пемпол, на брега на океана. Вярвам, че добре го познавате?
	— Да, там живееше баба ми. През ваканциите ме пращаха при нея.
	— При нормални обстоятелства бихме ви дали по-дълъг срок, за да свикнете с новата си самоличност, но сега просто нямаме време. С вас обаче ще бъде Хари, при това всичко ще продължи не повече от три, най-много четири дни.
	— Разбирам.
	— И още нещо. Връзката ви с щандартенфюрер Фогел ще трябва по всяко време да изглежда убедителна. Досещате ли се какво ще означава това?
	— Че ще трябва да спим в една стая ли? — Тя се обърна към Мартино с дяволита усмивка: — А вие съгласен ли сте, полковник?
	Мартино се смути, повдигна вежди и промърмори:
	— Ах ти, малка кучко!
	За миг сякаш останаха сами, тя нежно докосна лицето му и промълви:
	— О, Хари Мартино, толкова си хубав, когато се ядосаш! — после се обърна към Картър: — Според мен, капитане, можем да смятаме проблема за решен.
	Картър, почувствал се ужасно неловко, побърза да каже:
	— Добре. Тогава прочетете ето това, и двамата. Указанията, Сара.
	Беше типична оперативна заповед на СОО, написана безлично, ясно и точно, без излишни думи. В нея се излагаше задачата, процедурата, каналът за свръзка чрез Кресонови в Гранвил — нищо не беше пропуснато, дори и името на операцията — JERSEYMAN*. Накрая завършваше: ДА СЕ УНИЩОЖИ ВЕДНАГА! ДА СЕ УНИЩОЖИ ВЕДНАГА!
	[* Човекът от Джърси. — Бел.пр.]
	— Прочете ли? — попита Мартино.
	Тя кимна, а той запали клечка кибрит, доближи я до хартията и после я пусна в пепелника.
	— Значи това е — каза той. — Отивам да си събирам багажа. Ще се видим след два часа.
	В стаята му хората, които отговаряха за гардероба, бяха оставили на леглото костюм с жилетка от светлосив туид, обувки, няколко бели ризи, две черни вратовръзки и черно военно манто от фина лицева кожа, каквито носеха обикновено офицерите от SS.
	Сиво-зелената есесовска униформа висеше на закачалката зад вратата. Той я огледа внимателно. На левия ръкав имаше лента с надпис RFSS, носена от хората на Химлер, а над нея щампована емблема SD. Кантовете на униформата и на фуражката бяха отровнозелени на цвят, което означаваше, че той е от службата за охрана в SS. Дъбовите листа, апликирани на яката и определящи ранга му, бяха избродирани със сребърна свила. Отляво на куртката имаше Железен кръст — първа степен. Единственото друго украшение бе Орденът на кръвта, награда, въведена специално за стари бойни другари на фюрера, излежавали присъди за политически престъпления през двайсетте години.
	Мартино реши да пробва униформата и бързо се съблече. Всичко му беше по мярка. Закопча китела, затегна колана — рядък образец, на токата на който имаше орел, стиснал в ноктите си свастиката, от едната страна, и готическите букви SS, от другата. Взе фуражката, избърса с ръкав сребърния череп на кокардата, след което леко разкъса копринената лента от вътрешната страна и отпусна стегнатата пружина, така че тя хлътна в дъга навътре. Такъв беше маниерът на повечето ветерани, макар да противоречеше на устава. Сложи я на главата си и леко я наклони. Иззад гърба му се обади Сара:
	— Добре се забавляваш, а? Имам чувството, че си падаш по униформите.
	— Обичам да се вживявам — отвърна той. — Често си мисля, че съм сбъркал призванието си. Би трябвало да стана актьор. Много е важно да се вживееш в ролята си, Сара. Това е единственият шанс да оцелееш.
	По лицето й мина сянка на безпокойство, тя се приближи до него и стисна ръката му:
	— Не съм сигурна, че това си ти, Хари.
	— Не съм аз. В тази униформа не съм. Пред теб е щандартенфюрер Макс Фогел от SD, човек, всяващ страх както у своите, така и у французите. Ще видиш. Това вече не е игра.
	Тя потръпна и се притисна към него:
	— Знам, Хари, знам.
	— Страх ли те е?
	— Боже господи, не, разбира се! — засмя се тя и вдигна очи към него. — Не и след пророчествата на Зара.


	В кабинета си в Хейз Лодж Айзенхауер седеше зад бюрото с очила на носа и четеше досието. Той се облегна, намести очилата и вдигна поглед към Дъгал Мънро.
	— Страхотен човек е тоя Мартино. Забележителни способности. И при това американец…
	— Да, сър. Разправял ми е, че прабаба му емигрирала от Англия във Вирджиния през петдесетте години на миналия век. Ако не се лъжа, произхождала от някакво градче в Ланкшир.
	— Името звучи екзотично за Ланкшир.
	— Но не е безизвестно, генерале. Мисля, че води началото си още от нашествието на норманите.
	Мънро разбираше Айзенхауер — той просто печелеше време за размисъл. Стана и се загледа през прозореца, след което се обърна:
	— А старши лейтенант от авиацията Дрейтън? Не е ли прекалено млада?
	— Съзнавам това, генерале. Но при дадените обстоятелства тя е единствената, която може да ни свърши работа.
	— Да, разбира се. Наистина ли смятате, че ще успеят?
	— Уверен съм, че полковник Мартино и старши лейтенант Дрейтън ще бъдат прехвърлени във Франция без проблеми и не виждам какви пречки биха имали да продължат оттам до Джърси по море. Мартино ще притежава изключителни пълномощия. Никой не би посмял да се усъмни в тях. Реши ли някой да провери хората на Райхсфюрера, може да го стори само след като позвъни в Берлин, лично на самия райхсфюрер.
	— Да, разбирам — каза Айзенхауер.
	— Но от момента, в който пристигнат в Джърси, вече нищо не може да се планира предварително. Няма начин да предвидим какво точно ще стане. Всичко ще зависи изцяло от Мартино. — Настъпи кратка пауза, а после Мънро добави: — В Джърси трябва да пристигнат най-късно в четвъртък. Мартино ще има време до неделя — това е крайният срок. Има на разположение два-три дни.
	— И от това зависи животът на страшно много хора… — Айзенхауер седна зад бюрото. — Добре, генерале. Действайте и ме дръжте в течение по всяко време на денонощието.


	Преди войната летището Хорнли Фийлд е било авиоклуб. По-късно, по време на битката за Великобритания, било база за изтребители. Сега се използваше само за тайни полети до континента, като излитаха главно лизандъри и от време на време либърейтъри. Пистата беше затревена, но достатъчно дълга. Имаше кула, няколко бараки и два хангара.
	Командир беше майор Барнс, бивш пилот на изтребител, изгубил лявата си ръка през лятото на 1940 година, а пилот на лизандъра — лейтенант на име Питър Грийн. Изправена пред прозореца, Сара го видя до самолета — едър мъж с пилотско яке и шлем.
	Макар и два и половина през нощта, вътре беше топло — печката бумтеше.
	— Искате ли още малко кафе, старши лейтенант? — попита я Барнс.
	Тя го погледна и се усмихна.
	— Не, благодаря. Предполагам, че в лизандрите едва ли има тоалетни.
	— Права сте — засмя се той, — наистина няма.
	Мартино стоеше до печката, пъхнал ръце в джобовете на коженото си манто, в костюма от туид и тъмната мека шапка. Пушеше. В ъгъла до печката седеше Картър и неспокойно потропваше с бастун по пода.
	— Като че ли сега е най-добрият момент за излитане — загрижено каза Барнс. — В момента оттатък условията са най-подходящи. Ако почакаме още, ще стане прекалено светло.
	— Не мога да разбера какво може да му се е случило на генерала — каза Картър.
	— Няма значение. — Мартино се обърна към Сара. — Готова ли си?
	Тя кимна и много старателно сложи модните кожени ръкавици. Над роклята си носеше черно палто, също много модно, стеснено в талията и широко в раменете.
	Барнс я наметна с широко пилотско яке.
	— Горе вероятно ще стане много студено.
	— Благодаря ви.
	Мартино вдигна двата куфара и всички излязоха, като се запътиха към самолета, пред който ги чакаше Грийн.
	— Ще имаме ли някакви проблеми? — попита го Мартино.
	— По крайбрежието има мъгла, но само на места. И слаб насрещен вятър. — Той погледна часовника си. — До четири и половина ще сме там.
	Тя се качи първа и се настани. Мартино напъха куфарите, после се обърна и стисна ръката на Картър.
	— До скоро, Джак.
	— Знаеш паролата — отвърна Картър. — Достатъчно е Кресон да я предаде, за да изпратим още същата вечер в десет часа един лизандър да ви прибере.
	Мартино се качи до Сара и затегна колана си. Не я погледна, не каза нищо и само когато Грийн седна на мястото на пилота, я хвана за ръката. Звукът на двигателите разкъса нощта. Рулираха към края на пистата и обърнаха. След като потеглиха между двете редици светлини, постепенно увеличавайки скоростта, видяха как колата на генерала спря пред портала и после се понесе по неравната трева към бараките. Когато Дъгал Мънро слезе, лизандърът вече потъваше в мрака над дърветата.
	— По дяволите! — изруга той. — Задържаха ме на Бейкър Стрийт, Джак. Така се случи. Мислех, че ще успея да пристигна навреме.
	— Не можеха да чакат повече, сър — обясни му Барнс. — Нещата оттатък можеха да се усложнят.
	— Разбирам — кимна Мънро.
	Барнс се отдалечи и Картър попита:
	— Какво толкова имаше да ви казва генерал Айзенхауер?
	— Какво би могъл да каже, Джак? Какво може да каже който и да е от нас? — Мънро сви рамене. — Сега топката е у Хари. Всичко зависи от него.
	— И от Сара Дрейтън, сър.
	— Да, тази девойка ми харесваше. — И внезапно осъзнал, че говори в минало време, Мънро потръпна като от лоша поличба. — Хайде, Джак, качвай се. Да си вървим — каза, обърна се и тръгна обратно към колата.


	На седем мили от Гранвил Софи Кресон чакаше на горската поляна, където бе уговорено кацането. Стоеше сама до стария фургон „Рено“ и пушеше, като прикриваше в длан огънчето. Вратата на фургона беше отворена. Отдясно на предната седалка лежеше автоматът й „Стен“ и сигналните фенери. Софи стоя зад бара до последния момент, докато Жерар не получи съобщението, че действително са излетели от Хорнли. В такива случаи най-важен беше синхронът.
	Кресон носеше вълнена шапка, нахлупена над ушите, за да я пази от студа, старото, обшито с кожи ловджийско палто на Жерар, пристегнато в кръста, и панталони. Не се притесняваше, че може да я засече патрул — познаваше всички войници в района на Гранвил, а и те я познаваха. От полицаите също не се страхуваше — нямаше никой от тях, за когото да не знае твърде много. В багажника на фургона имаше няколко заклани пилета и фазан. Беше тръгнала на поредния си черен курс — това беше прикритието й.
	Тя погледна часовника си и запали сигналния прожектор. Измъкна от фургона три фенера, изтича по широката поляна, подреди ги във формата на буквата L, напречно на вятъра, върна се до фургона и зачака.


	Полетът мина без произшествия, най-вече защото Грийн беше ветеран с над четирийсет подобни операции. Никога не беше се съобразявал с теоретиците, които препоръчваха да се приближава към френския бряг под обхвата на радарите. Единствения път, когато се опита да приложи тази тактика, от Кралския военноморски флот откриха огън по него. Така че лизандърът се появи над Шербургския полуостров на 8 000 фута височина и леко сви на юг.
	— Още петнайсет минути и имайте готовност — предупреди ги Грийн по микрофона.
	— Да не ни засече някой нощен изтребител? — попита Мартино.
	— Едва ли. Повечето им усилия в момента са насочени към противовъздушната отбрана на градовете в Рур. Фрицовете са вдигнали всичките си изтребители от Франция, за да бранят отечеството.
	— Вижте! — намеси се Сара. — Там има някакви светлини.
	L-образните светлини се виждаха ясно и те се спуснаха рязко надолу.
	— Тук е — обяви Грийн. — Вече два пъти съм се приземявал на това място, познато ми е. Ще кацна съвсем за малко и веднага излитам. Знаете си работата, полковник.
	После се снижи над дърветата и се насочи към светлините. Софи Кресон се появи от мрака и замаха с автомат в ръка. Мартино отвори вратата, хвърли куфарите, скочи и се обърна да помогне на Сара. Грийн затвори и заключи след тях, моторът изрева, достигна пълна мощност. Лизандърът се понесе през ливадата и отлетя.
	— По-бързо — подкани ги Софи Кресон, — да се омитаме! Грабвайте куфарите, докато аз събера фенерите.
	Тръгнаха след нея към фургона и тя им отвори задната врата.
	— Зад бидоните има достатъчно място и за двама ви. Не се тревожете, познавам всяко ченге наоколо. Ако ме спрат, просто ще си вземат по едно пиле.
	— Има неща, които никога не се променят — отбеляза Сара.
	— О, бретонка? — Софи освети лицето на Сара и промърмори: — Боже мой, и момиченца ли пращат вече! — После сви рамене. — Хайде, скачайте и да се махаме.
	Сара се сви зад бидоните до Мартино, коленете им се докоснаха и Софи потегли. „Е, започна се.“ Тя се замисли. „Това е действителността. Вече не става дума за игра.“ Отвори чантата си и напипа валтера. Малкият белгийски автоматичен пистолет, който й даде Кели, остана в куфара й. Щеше ли да съумее да ги използва, ако се наложи? Времето ще покаже.
	Мартино запали цигара, смукна и после й я подаде. Тя си дръпна, облегна се на стената на фургона и изведнъж се почувства прекрасно, възхитително жива.


	Когато се събуди, преваляше пладне. Прозя се и се протегна. Малката спалня под самия покрив беше мебелирана просто, но удобно. Тя отметна завивките и тръгна към прозореца. Гледката към пристанището отвъд крепостната стена я накара да се почувства особено. После вратата зад гърба й се отвори и Софи внесе един поднос с голяма купа кафе.
	— А, станала си вече.
	— Хубаво е да се завърнеш. — Сара пое купата от подноса и седна до прозореца.
	Софи запали цигара.
	— И друг път ли си идвала тук?
	— Много пъти. Майка ми е от рода Де Вил — половин бретонка и половин островитянка от Джърси. Като малка често идвах от острова в Гранвил. На кея имаше рибарско кафене, където правеха най-прекрасните кифлички на света. И най-хубавото кафе.
	— Няма го вече — каза Софи. — Войната промени всичко. Погледни натам.
	Пристанището беше пълно с кораби — речни шлепове, три каботажни кораба и доста германски военни съдове. На кея докерите не преставаха да разтоварват камиони и да товарят шлеповете.
	— Довечера със сигурност ли ще има конвой за островите? — попита Сара.
	— Разбира се. Някои ще отплават за Джърси, други за Гърнси.
	— Какво мислите за тях?
	— За швабите ли? — Софи сви рамене. — Аз съм разбрана жена. Не искам да мразя никого. Искам само да се махнат от Франция.
	— Питам, просто защото в Англия чуваме такива ужасни неща за тях…
	— И са верни — отвърна Софи. — SS и Гестапо са същински чудовища. Дори и техните се страхуват от тях. Във всеки случай, някои от нашите са не по-малко лоши от Гестапо. Онези от милицията на Дарлан например. Французи, които предават французите и работят за нацистите.
	— Но това е ужасно! — промълви Сара.
	— Такъв е животът, малката: никога не можеш истински да вярваш на никого. А сега се обличай и слизай да обядваме.


	В Гавре, в някогашното извънградско имение на едноименния граф, Хайни Баум седеше начело на масата в офицерския стол на 41-ви гренадирски танков полк и с усмивка приемаше наздравиците, които офицерите вдигаха в негова чест, както и аплодисментите им. Когато свършиха, той кимна с благодарност.
	Командирът на полка, млад ветеран от Руския фронт в окичена с медали черна парадна униформа, прошепна в ухото му:
	— Не бихте ли казали няколко думи, хер фелдмаршал? За моите офицери това би означавало толкова много.
	Баум погледна към Хофер и забеляза безпокойство в очите му, но кимна с глава, стана и изпъна китела си.
	— Господа, фюрерът ни е поставил една проста задача: да задържим врага далеч от нашите брегове. Да, повтарям: нашите брегове. Нашата цел е Европа — цяла и неделима. И битката ще бъде спечелена тук, на този бряг. Няма как да я загубим. Съдбата на фюрера е дар на провидението — това е очевидно за всеки, който има капка здрав разум. — Те не схванаха иронията му, тъй като го зяпаха прехласнати и отпиваха след всяка дума. Той вдигна чашата си: — И така, господа, да пием за нашия скъп фюрер Адолф Хитлер.
	Баум разби чашата си в камината и в пристъп на еуфория всички последваха примера му. После отново заръкопляскаха и застанаха в шпалир, докато той излизаше, следван от Хофер.
	— Малко попрекалихте с чашите, бих казал — рече Хофер, докато се връщаха към Креси, където в стария замък Ромел временно беше установил щаба си.
	— Не ви ли хареса? — попита Баум.
	— Не, напротив. Всъщност наздравицата си я биваше.
	— Нека хер майорът ме извини, но бих казал, че именно тя беше доста преиграна, ако говорим на театрален език — отвърна Баум.
	— Съгласен съм с вас — каза Хофер. — Но, от друга страна, тя беше точно това, което те искаха да чуят.
	„Всички са луди — помисли си Баум. — Само аз ли съм останал с всичкия си?“ Но вече бяха спрели в двора на замъка и той бързо изкачи стъпалата, отговаряйки, когато му козируваха. Хофер го последва до апартамента на втория етаж.
	Ромел, заключил се в кабинета, отговори чак след почукването на Хофер.
	— Как мина?
	— Прекрасно — отвърна Хофер. — Надмина всички очаквания. Да бяхте чули само каква реч произнесохте.
	— Отлично — кимна Ромел. — Добре ли се развива всичко на Ламаншските острови? Свързахте ли се с Фон Шметов в Гърнси?
	— Лично, хер фелдмаршал. Освен това е получил и писмена заповед. Както са ви казали във военноморския генерален щаб в Шербург, между островите се пътува обикновено нощем, поради въздушното превъзходство на враговете в този район. Тъй че всички ще пътуват за съвещанието в Гърнси в четвъртък вечерта и ще се върнат в неделя през нощта.
	— Чудесно — каза Ромел. — Значи вие с Бергер ще излетите в петък призори, въпреки въздушното превъзходство на врага. — Той се обърна към Баум: — Какво мислите за това, Бергер?
	— Мисля, че ще стане забавно, ако ние с хер майора потънем в морето сред пламъци. Пустинната лисица ще е мъртва. — Той сви рамене. — А това, трябва да се съгласите, хер фелдмаршал, би довело до много интересна развръзка.


	В инвалидната си количка на масата в дневната Жерар Кресон отново напълни чашите с червено вино.
	— Не — обърна се той към Сара, — в никакъв случай не искам да разбивам илюзиите ти. Но и там, в Джърси, също както и във Франция, а и във всяка друга окупирана страна в Европа, главният враг е доносникът. Без информатори Гестапо не би могло да работи.
	— Но на мен ми казваха, че в Джърси няма хора от Гестапо — каза Сара.
	— Официално имат само управление на тайната военна полиция, която е под контрола на Абвера, тоест на военното разузнаване. Всичко това е част от политиката на „кадифените ръкавици“ — козметични методи, с които се опитват да подмамят хората. Един вид, щом сте британци, няма да ви натрапваме Гестапо…
	— … Което е долна лъжа — намеси се Софи, която тъкмо влизаше откъм кухнята с кафето, — понеже някои от полицаите в Джърси са прехвърлени именно от Гестапо.
	— А известно ли е къде са настанени? — попита Сара.
	— В някакъв хотел в Авр дьо Па, наречен „Силвъртайд“*. Знаеш ли го?
	[* „Сребърният прилив“. — Бел.пр.]
	Тя кимна.
	— Естествено. Като дете често ходех да плувам в Авр дьо Па.
	— Дали ще е Гестапо, Тайната военна полиция, SD или Абверът, ако почукат на вратата ти, в крайна сметка се озоваваш в лапите на Гестапо — отбеляза Мартино.
	— И в Джърси е същото — каза му Жерар. — За местните хора те са си Гестапо и това си е. При това трябва да ти кажа, че в сравнение с онова, което става в Лион или в Париж, тук е детска игра. И все пак пазете се от някой си капитан Мюлер, временния им шеф, и от дясната му ръка, инспекторче на име Клайст.
	— От SS ли са?
	— Не знам. Едва ли. Никога не са ги виждали в униформа. Навярно са прехвърлени от полицията на някой голям град. Надути като всички ченгета. От кожата си ще излязат, за да докажат нещо. — Жерар сви рамене. — Не е задължително да си от SS, за да работиш в Гестапо. Не е задължително дори да си член на Нацистката партия.
	— Така е — съгласи се Мартино. — А как всъщност оценявате вие възможността да измъкнем Келсоу от Джърси?
	— Наистина ще е много трудно. Цивилният поток е под много строг контрол. А по това време на годината с малка лодка ще бъде почти невъзможно.
	— Пък и той дали ще може да ходи… — Софи изразително сви рамене.
	— В края на седмицата в СОО всеки момент ще очакват сигнал от вас — каза Мартино. — Лизандърът може да ни вземе в неделя вечер.
	Жерар внезапно се засмя.
	— Току-що ми хрумна една блестяща идея. Ти винаги можеш да арестуваш Келсоу. Откриваш го и го арестуваш, нали разбираш? Прехвърляш го тук най-официално и после изчезвате.
	— Прекрасна идея — обади се Сара, — но какво стане с леля Хелън и с генерала? Няма ли да се наложи да арестуваме и тях?
	Мартино кимна.
	— Това е една от ония идеи, които звучат добре само докато не се замислиш над тях. Няма значение. Все ще измислим нещо на място.
	— Нещо като куршум в главата, а? — предположи Кресон. — Защото, ако този човек е толкова важен, колкото казват…
	— Всичко ще зависи от случая — отвърна Мартино. — Ако има някакъв начин да го измъкна, ще го сторя, ако не… — Той сви рамене. — И така — каква е процедурата за запазване на места в конвоя към Джърси довечера?
	— В зелената барака на кея е канцеларията на офицера, отговарящ за движението. Той издава пропуските. Вие едва ли ще имате затруднения.
	— Добре — каза Мартино. — Като че ли това е всичко.
	Софи напълни четирите чаши с червено вино.
	— Няма да ви пожелавам късмет, но ще ти кажа само едно нещо.
	— Какво? — попита Мартино.
	Тя прегърна Сара през раменете.
	— Това детенце много ми харесва. Каквото и да стане там, да я върнеш цяла и невредима, защото инак, покажеш ли си носа отново тук, лично аз ще ти тегля куршума.
	Софи Кресон се усмихна топло и всички вдигнаха наздравица.


>	9.

	Пета ескадра, подобно на всички германски миноносни флотилии, почти винаги се намираше в движение. След нападението при Слептън Сендс корабите се завърнаха в Шербург и три от тях веднага бяха изпратени в Гърнси за охрана на конвоите. Единият от тях, _S 92_, в момента беше закотвен на кея в Гранвил.
	Смрачаваше се и в пристанището цареше обичайната суета преди отплаването на конвоя. Главен старшина Ханс Рихтер, проверявайки 40-милиметровото оръдие на кърмата, се спря да погледа докерите, които товареха „Виктор Юго“ в съседство. Трюмовете му вече бяха претъпкани и те трупаха чувалите с въглища и балите сено по палубите, оставяйки само тесни пътеки между стифовете.
	Противовъздушната отбрана на „Юго“ се състоеше от осем 7,92-милиметрови картечници и едно оръдие, но всичко това не вършеше много работа, когато томитата изникваха от мрака с проклетите включени прожектори. Така стояха нещата напоследък и от Луфтвафе явно не успяваха да направят кой знае колко по въпроса.
	Рихтер видя Савари, капитана на „Юго“, който разговаряше на мостика с командира на артилерията — италианския лейтенант Орсини, наконтен както винаги, с бяла лента на фуражката и с шалче около врата. И все пак беше добър моряк. Разправяха, че преди да го прехвърлят тук, като капитан на миноносец потопил при Таранто един британски разрушител. Но напоследък му възлагаха само второстепенни задачи, тъй като на италианците вече никой нямаше вяра. Нали повечето от тях в момента воюваха на страната на съюзниците.
	Докато Рихтер го наблюдаваше, Гуидо Орсини слезе по стълбичката, после по трапа и се запъти към бараката на дежурния офицер. Рихтер отново се обърна към оръдието и в този момент дочу някакъв глас:
	— Старшина!
	Рихтер надникна над парапета. На няколко метра от кораба се бе изправил офицер от SS с черно кожено манто върху униформата. Сребърният череп от кокардата му матово проблясваше сред настъпващия здрач. Погледът на Рихтер се спря на дъбовия лист върху яката — полковник! — и сърцето му замря.
	Той побърза да удари токове:
	— Щандартенфюрер, с какво мога да ви бъда полезен?
	Младата жена, застанала до рамото на полковника, изглеждаше много красива в черната си баретка и пристегнатото в кръста палто. Косата й беше съвсем светла, точно като на дъщеря му в Хамбург. „Прекалено е млада за това есесовско копеле“ — помисли си Рихтер.
	— Разбрах, че конвоят се командва от вашия командир, капитан-лейтенант Дитрих — започна Мартино. — На борда ли е той?
	— В момента не.
	— Къде е?
	— В бараката на пристанищния офицер. Ей оная там, зелената, щандартенфюрер.
	— Добре. Ще поговоря с него. — Мартино кимна към двата куфара. — Погрижете се да бъдат качени на борда. Ще пътуваме с вас до Джърси.
	Случаят беше безпрецедентен. Рихтер ги проследи с поглед, докато се отдалечиха, после кимна на един юнга, който с интерес надаваше ухо.
	— Чу какво каза човекът. Вземай куфарите.
	— Той беше от SD, забелязахте ли? — рече юнгата.
	— Да — отвърна Рихтер, — по една случайност го забелязах. Действай!


	Ерих Дитрих беше трийсетгодишен. Преди войната беше млад хамбургски архитект, но изведнъж се оказа, че истинското му призвание е другаде. Никога не се беше чувствал толкова щастлив колкото като капитан, особено на миноносец. Искаше му се войната никога да не свършва, макар, разбира се, тя да му се отразяваше както на всички останали. В момента, подпрян на масата с морските карти, той разговаряше с пристанищния офицер лейтенант Шрьодер и с Гуидо Орсини и беше в прекрасно настроение.
	— Вятърът е към три-четири бала. Е, и по-лошо можеше да бъде.
	Шрьодер обяви:
	— Според разузнаването довечера пак се очакват големи бомбардировки над Рур, тъй че ние тук можем да сме спокойни.
	— Ако им вярвате, значи сте просто наивник — отвърна Орсини.
	— Песимист си, Гуидо — каза му Ерих Дитрих. — Очаквай хубавите неща и те няма начин да не ти се случат, както обичаше да казва милата ми майчица.
	Вратата зад гърба му се отвори, лицето на Шрьодер се изопна, а усмивката на Гуидо изчезна. Дитрих се извърна и видя Мартино и Сара.
	— Капитан-лейтенант Дитрих? Казвам се Фогел. — Мартино извади картата си от SD и му я подаде, а после измъкна писмото на Химлер от плика. — Бъдете така любезен да прочетете и това.
	Сара не разбираше нито дума. Той изглеждаше друг човек, държеше се като друг човек, гласът му беше рязък и студен. Дитрих прочете писмото, Гуидо и Шрьодер надничаха над рамото му. Италианецът направи гримаса, а Дитрих върна документа.
	— Забелязахте, разбира се, че самият фюрер беше така любезен да парафира заповедта ми, нали?
	— Пълномощията ви несъмнено са най-забележителните, които някога съм виждал с очите си, щандартенфюрер — отвърна Дитрих. — С какво мога да ви услужа?
	— С мадмоазел Латур трябва да стигнем до Джърси. И тъй като вие сте командир на конвоя, аз естествено, ще пътувам с вас. Вече наредих на старшината ви да качи багажа ни на борда.
	Това само по себе си беше достатъчно да докара Ерих Дитрих до тих бяс, но в случая имаше и още нещо. Военноморският флот винаги е бил известен с това, че е най-малко пронацистки настроен от всички видове войска. Лично него, Дитрих, Партията никога ни най-малко не го беше интересувала, така че едва ли имаше нещо, което да го накара да се постави в услуга на щандартенфюрер Макс Фогел. Разбира се, съществуваха граници, които не можеше да пристъпи, но все пак можеше да намери какво да му възрази.
	— С радост ще ви услужа, щандартенфюрер — с безразличие каза той. — Но има един проблем. Военноморският устав забранява превозването на граждански лица на боен кораб по море. Мога да взема на борда вас, но, уви, не и очарователната млада дама.
	Мартино трудно можеше да възрази, защото Дитрих беше прав. Опита да се справи с положението така, както би направил човек като Фогел — надменен и решен да не позволи да го унизят.
	— И какво бихте предложили?
	— Може би някой от корабите в конвоя. Ето, лейтенант Орсини е командир на артилеристите на есесовския „Виктор Юго“, чийто товар е предназначен за пристанището Сент Елие в Джърси. Бихте могли да тръгнете с него.
	Но Фогел не би си позволил напълно да изгуби престиж.
	— Не, капитан-лейтенант — спокойно каза той. — Ще се радвам да видя как си вършите работата. Така че аз ще пътувам с вас. А мадмоазел Латур може да тръгне с „Виктор Юго“, стига лейтенант Орсини да няма възражения.
	— Разбира се, че не — отвърна Гуидо, който не можеше да откъсне очи от нея. — С най-голямо удоволствие.
	— За съжаление мадмоазел Латур не знае немски. — Мартино се обърна към нея и продължи на френски: — Ще трябва да се разделим, докато преминем оттатък, скъпа моя. Такъв е уставът. Ще задържа багажа ти при мен, не се притеснявай. Ето този млад офицер ще се погрижи за теб.
	— Гуидо Орсини, на вашите услуги, сеньорина — галантно й каза той и отдаде чест. — Ако тръгнете с мен, ще се погрижа да ви настанят на борда. Вдигаме котва след около половин час.
	Тя се обърна към Мартино:
	— Значи доскоро, Макс.
	— Ще се видим в Джърси — спокойно кимна той.
	Орсини отвори вратата и я задържа, докато тя излезе.
	— Очарователно момиче — рече Дитрих.
	— Така е. — Мартино се облегна на масата с морските карти. — Ще ни зарадват ли с някое неочаквано нападение тази вечер? Доколкото разбирам, вашите конвои често са нападани нощем от английски изтребители.
	— Да, честичко, щандартенфюрер — отвърна му Шрьодер. — Но тази вечер те ще са заети другаде.
	— Както обикновено ще тероризират с бомбардировки гражданското население на големите ни градове — мрачно каза Мартино, тъй като от партиен фанатик като него се очакваше да каже нещо такова. — А корабите на англичаните безпокоят ли ви?
	— Да, често се появяват насам — потвърди Дитрих и потупа по картата. — Идват от базите във Фолмут и Девънпорт.
	— Това не ви ли безпокои?
	— Щандартенфюрер, напоследък те стават все повече, но и нашите миноносци все още са най-бързите, както навярно ще имам възможност да ви докажа тази вечер. — Той сгъна картите си. — Да тръгваме.


	Конвоят отплава малко след десет часа. Бяха всичко единайсет кораба, включително и шлеповете. _S 92_ ги изведе от пристанището, а после завиха рязко наляво. Ръмеше. Застанал на мостика, Дитрих се взираше в мрака с нощния си бинокъл. Мартино стоеше до него. Под тях в кабината на щурвала беше още по-тясно — там бяха и кормчията, и свръзката с машинното отделение, а на масичката зад тях — и навигаторът. В съседство се намираше радиоапаратната.
	— Не е особено широко при вас — отбеляза Мартино.
	— Да, както ние казваме, място има само за машините — съгласи се Дитрих.
	— А как сте с въоръжението?
	— Ами торпедата, едно оръдие на кърмата, едно двайсетмилиметрово на предната палуба и осем картечници. Справяме се някак.
	— Естествено и радар, нали?
	— Да, но в тия води изобщо не ни върши работа. Пълно е с рифове, скали и островчета. На екрана става пълна бъркотия. А когато томитата се появят, и те правят същото, което и аз, когато излизам от Шербург, за да нападам техните конвои.
	— Какво?
	— Изключвам радара, за да не могат да ме засекат с тяхната апаратура.
	Мартино кимна и погледна назад към останалите кораби, които се мяркаха в мрака.
	— С каква скорост ще се движи конвоят?
	— Шест възела.
	— Сигурно често се чувствате като състезателен кон, впрегнат в каруца, а?
	Дитрих се засмя.
	— Да, но под себе си имам две хиляди коня. — Той потупа с длан по парапета. — Хубаво е да знаеш, че само да ги плеснеш и те в миг ще скочат и ще препуснат.


	Мостикът на „Виктор Юго“ сякаш беше някакъв отделен, защитен свят. Дъждът и пръските от вълните плискаха по стъклото. Савари стоеше зад кормчията, а Сара и Гуидо Орсини се бяха облегнали на масата с картите.
	— Това е пътят на конвоите. От Гранвил на изток от островите Шозе.
	Харесваше й много. Още от първия момент, в който се обърна да я погледне в бараката на кея. Определено беше красавец. Дори някак прекалено красив, каквито са понякога латинците. Но беше и силен, а когато се засмееше…
	Раменете им се докоснаха.
	— Да идем в салона — покани я той. — Ще ви донеса едно кафе, а после, ако искате да си полегнете, ще можете да използвате каютата ми.
	Савари се обърна:
	— Изчакай мъничко, графе. Искам да погледна какво става в машинното, така че ще трябва да поемеш мостика.
	Той излезе, а Сара попита:
	— Граф ли?
	— О, изобщо не се притеснявайте! Графове в Италия с лопата да ги ринеш.
	Предложи й цигара и двамата запушиха мълчаливо под приглушеното боботене на машините, загледани в мрака отвън.
	— Италия не капитулира ли миналата година? — попита тя.
	— Точно така. С изключение на ония фанатици, които решиха да продължат под командването на германците. Особено след като Ото Скорцени измъкна Мусолини от оня планински връх и го закара в Берлин, за да продължат свещената борба.
	— А вие фашист ли сте?
	Той сведе очи към това привлекателно младо лице, осъзнавайки, че го обзема някаква нежност, каквато не бе изпитвал никога досега към никоя друга жена в живота си. Може би затова изведнъж осъзна, че разговаря съвсем открито.
	— Честно казано, никакъв не съм. Ненавиждам политиката. Напомня ми за оня сенатор от Рим, който казал: „Не казвайте на майка ми, че съм политик. По-добре да си мисли, че свиря на пиано в някой бардак“.
	Тя се засмя.
	— Това ми харесва.
	— Повечето от някогашните ми бойни другари сега воюват в британските и американските военноморски сили. А мен ме прехвърлиха на извънредна служба тук в Шербург. Когато Италия реши да капитулира, не ми оставаше голям избор. Просто не ми харесваше идеята за военнопленнически лагер. Е, разбира се, нямат ми достатъчно доверие, за да ми поверят миноносец. Навярно си мислят, че ще запраша насреща към Англия.
	— А бихте ли го направили?
	В този момент Савари се върна на мостика и италианецът каза:
	— Добре, да слезем долу да изпием по едно кафе.
	Тя тръгна пред него. Като я наблюдаваше как слиза от палубата, той осъзна, че изпитва странно вълнение. Много жени познаваше и доста от тях бяха много по-красиви от Ан-Мари Латур с ужасно изрусената й коса. А определено и много по-изискани. Но у нея имаше някаква загадка. Външният вид беше едно, а самото момиче, когато разговаряше с него, беше нещо съвсем друго.
	— Майчице Божия! Гуидо! Какво става с теб? — тихо промърмори той и заслиза след нея.


	Капитан Карл Мюлер, началникът на Тайната военна полиция в Джърси, седеше на бюрото си в хотел „Силвъртайд“ в Авр де Па и прелистваше една обемиста папка, цялата пълна с анонимни писма — тайните донесения, които единствени носеха успехи на него и на подчинените му. Престъпленията бяха най-различни. От нелегално притежание на радиоапарат и помощ за бягството на някой депортиран руски пленник до черноборсаджийство. Мюлер винаги настояваше хората му да издирват авторите на анонимните писма. Веднъж разкрити, те можеха да се използват многократно, тъй като се страхуваха приятелите и съседите им да не разберат.
	Всичко това, разбира се, бяха дреболии. Съвсем друго беше в щаба на Гестапо на Рю де Сосе в Париж. Макар и Мюлер да не беше есесовец, членуваше в Партията и навремето бе главен инспектор в криминалния отдел на хамбургската полиция. За нещастие една млада французойка, която разпитваше, умря в ръцете му, без да издаде нищо. А тъй като беше близка до ръководните кръгове на съпротивата в Париж, това беше важно. Шефовете му решиха, че в прекомерното си старание е оплескал нещата и го заточиха тук, на тоя затънтен остров. Така че сега нетърпеливо очакваше случай, който да му позволи да се върне на по-централно място.
	Мюлер се изправи. Беше висок почти метър и осемдесет, косата му все още беше тъмнокестенява, макар че скоро щеше да навърши петдесет. Протегна се, запъти се към прозореца да види какво е времето и в този момент телефонът иззвъня.
	Вдигна слушалката.
	— Ало?
	Обаждаха се от някъде извън града — позна по пращенето.
	— Капитан Мюлер? Обажда се Шрьодер, пристанищният офицер в Гранвил.


	Десет минути по-късно той стоеше до прозореца, загледан в мрака. На вратата се почука. Обърна се, отиде до бюрото си и седна.
	Двамата мъже, които влязоха, бяха цивилни, също като Мюлер. Полицаите избягваха да носят униформи, когато не се налагаше. Единият беше як набит мъж със славянски скули и тъмносиви очи — инспектор Вили Клайст, заместникът на Мюлер, също прехвърлен от Гестапо и също бивш следовател в хамбургската полиция. Познаваха се от години. Другият беше доста по-млад, русокос, синеок, с тънки устни. У него имаше нещо, перверзно жестоко, но пред Мюлер се държеше подчертано угоднически. Това беше сержант Ернст Грайзер, прехвърлен преди шест месеца тук от армейската военна полиция.
	— Става нещо интересно — съобщи им Мюлер. — Обади ми се Шрьодер от Гранвил. Един щандартенфюрер от SD, някой си Фогел, се е появил на кея с някаква млада французойка и поискал да бъде прехвърлен в Джърси. Жената я качили на „Виктор Юго“, а той пристига с Дитрих на _S 92_.
	— Но как така, господин капитан? — попита Клайст. — Не сме получавали никакво съобщение. С каква цел идва?
	— Лошата новина е — продължи Мюлер, — че имал специално пълномощно от райхсфюрер Химлер. Според Шрьодер било парафирано и от фюрера.
	— Боже мой! — промълви Грайзер.
	— Така че, приятели, гответе се да го посрещаме. Ернст, нали щяхте да проверявате пътниците, веднага щом конвоят влезе в Сент Елие? — обърна се той към Грайзер.
	— Да, господин капитан.
	— Е, добре. Ние с инспектор Клайст ще дойдем с вас. По каквато и причина да идва тук, искам да бъда в течение на нещата. И така, до по-късно.
	Те излязоха, а той запали цигара и се приближи до прозореца. Обзе го вълнение, каквото не беше изпитвал месеци наред.


	Минаваше единайсет. Хелън де Вил отнесе подноса в стаята си по задното стълбище, което започваше от кухнята. Никой от офицерите не го използваше — придържаха се стриктно към своето крило на дома. Но все пак беше предпазлива. На подноса имаше само една чаша. И всичко беше за един човек. Така де, ако иска да вечеря в стаята си, това си е нейна работа.
	Влезе в спалнята, заключи след себе си, отиде до библиотеката, отвори тайната врата и я затвори след себе си, преди да тръгне нагоре по тясната стълба.
	Келсоу седеше на леглото, подпрян на възглавници, и четеше на светлината на една газена лампа. Дървените капаци на прозореца бяха затворени и тежката завеса беше спусната.
	Той вдигна поглед и се усмихна.
	— Какво ми носите?
	— Не е кой знае какво. Чай, но поне е истински, и сандвич със сирене. Само да не ви хареса! Напоследък си правя сиренето сама. А вие какво четяхте?
	— Една от книгите, които ми донесохте. Елиът. „Четирите квартета“.
	— И вие, инженерът, четете поезия? — Тя приседна на ръба на леглото и запали една от цигарите, които й беше дал Галахър.
	— Някога определено нямах интерес към такива неща, но тази война… — Той сви рамене. — Както повечето хора и аз търся отговори, лутам се. „В моя край е моето начало“, казва поетът. Но какво става между началото и края? И какъв е смисълът му?
	— Е, ако някога разберете, не забравяйте да ми го кажете. — Тя забеляза на нощното шкафче снимката на жена му и дъщерите му и я взе в ръка. — Често ли мислите за тях?
	— Непрестанно. Те са всичко за мен. Бракът ми беше наистина чудесен. Всичко беше толкова просто — никога не съм искал нищо повече. А после започна тази проклета война и обърка всичко.
	— Да, тя има лошия навик да прави така.
	— И все пак не мога да се оплача. Имам удобно легло, прилична храна, и дори газената лампа придава на нещата романтична атмосфера.
	— В тази част на острова токът спира точно в девет часа — обясни му тя. — И познавам хора, които биха се радвали да имат тази газена лампа.
	— Наистина ли нещата са толкова зле?
	— Разбира се, че са зле. — В гласа й прозвуча гневна нотка. — Какво, по дяволите, очаквате? Имате късмет, дето изобщо пиете тази чаша чай. Другаде на острова щяхте да пиете някакъв долнокачествен заместител от листа на пащърнак или къпини. А ако опитате кафето от жълъди… Е, не е от най-прекрасните изживявания.
	— А храната?
	— Просто щеше да ви се наложи да привикнете на много по-малко. Същото е и с тютюна. — Тя посочи цигарата си. — Това си е чисто черноборсаджийство. Вярно, можеш да си доставиш всичко, но трябва да познаваш когото трябва или да плащаш добре. Тукашните богаташи все още си живеят чудесно. Само дето банките оперират с райхсмарки наместо с лири. — Тя се усмихна: — Искате ли да ви кажа как всъщност се чувстват хората в Джърси под окупация?
	— Би ми било интересно.
	— Отегчени. — Тя изтупа възглавниците му. — А сега ще сляза да си легна.
	— Утре е великият ден — въздъхна той.
	— Да, ако вярваме на съобщението, което донесе Савари. — Тя вдигна подноса. — Опитайте се да поспите.


	Орсини бе предоставил каютата си на Сара. Беше наистина много тясна. Имаше шкаф, умивалник и тясна койка. Беше горещо и задушно, люкът беше затъмнен и от шума на боботещите машини я заболя глава. Тя легна на койката, затвори очи и се опита да се отпусне. Корабът сякаш се люшна. Струваше й се, разбира се. Тя седна на койката и в този момент избухна експлозия.
	Оттук нататък нещата ставаха като насън. Корабът застина, всичко сякаш потъна в очакване, сетне се разнесе нов страшен удар. Този път потрепериха и стените. Сара изкрещя, опита се да стане, но подът се наклони, тя се строполи и се блъсна във вратата. Чантичката й падна от нощното шкафче на пода до нея. Механично я вдигна и натисна дръжката на вратата, но тя не се отваряше. Заблъска отчаяно и вратата се отвори толкова рязко, че тя политна към отсрещната стена.
	На прага с обезумяло лице стоеше Орсини.
	— Побързайте! — нареди той. — Нямаме време за губене!
	— Какво става? — попита тя, но той я сграбчи за ръката и я повлече след себе си.
	— Нападнаха ни. Улучиха ни две торпеда. Имаме броени минути. Това старо корито ще потъне като камък.
	Качиха се в салона. Нямаше жива душа. Той съблече шубата си и й я подаде:
	— Облечете това.
	Тя се поколеба, внезапно осъзнала, че все още стиска в ръка чантата си, после облече шубата и пъхна чантата в един от широките й джобове. Той грубо навлече през главата й една спасителна жилетка и я завърза. После сам си сложи една и я поведе към палубата с лодките.
	Тук цареше неописуемо объркване. Моряците се опитваха да спуснат лодките, а над тях артилеристите стреляха в мрака. В отговор към тях като дъга полетяха снаряди и пометоха мостика, от който Савари крещеше заповедите си. Той извика уплашено и скочи през парапета върху балите сено долу. На няколко ярда в една от спасителните лодки избухна снаряд.
	Орсини накара Сара да залегне зад един чувал с въглища. В същия миг се разнесе нова експлозия, този път вътре в кораба. Част от палубата на кърмата се вдигна нагоре и в нощта изригнаха пламъци. Целият кораб се наклони към пробойната, товарът взе да се свлича по палубата, чувалите с въглища и балите сено започнаха да се плъзгат към перилата.
	Невъзможно беше да се спусне дори и една-единствена лодка — толкова бързо стана всичко. Хората начело със Савари вече скачаха зад борда. Орсини изгуби равновесие. Сара падна по гръб, усети как се смъква по хлъзгавата палуба, а после перилото сякаш потъна надолу и тя падна във водата.


	Броени секунди след първата експлозия миноносецът рязко увеличи скоростта си. Дитрих се взираше в мрака през нощния бинокъл. Мартино едва не изгуби равновесие от внезапното увеличаване на скоростта и мрачно се вкопчи в парапета.
	— Какво става?
	— Не съм съвсем сигурен — отвърна Дитрих. После на около петстотин ярда от тях лумнаха пламъци и той насочи бинокъла към „Виктор Юго“. Зад светлината се мерна тъмна сянка, а после още една.
	— Британски торпедоносци. Улучили са „Виктор Юго“.
	Той даде бойна тревога и грозният звук на сирената се извиси над ръмженето на моторите „Мерцедес Бенц“, които увеличиха оборотите до пълна мощност. Екипажът вече тичаше по местата си. Двете оръдия откриха огън, траекториите на трасиращите снаряди разкъсаха мрака.
	Но Мартино можеше да мисли единствено за Сара. Той сграбчи Дитрих за ръкава:
	— А хората от кораба? Трябва да им помогнем!
	— По-късно! — отблъсна го Дитрих. — Знам си работата, не ми се бъркайте.


	Сара отчаяно махаше с ръце и се опитваше да се отдалечи колкото може повече от „Виктор Юго“, който бързо потъваше. При кърмата над водата се появи петно горяща нафта и хората с всички сили се стремяха да изплуват от него, но то неумолимо се разпростираше. Пламъците застигнаха един от мъжете, който изкрещя и се изгуби.
	Беше й трудно да се движи — спасителната жилетка и шубата, и без това обемисти, бързо подгизнаха. Сега, когато студът започна да пронизва краката й, тя разбра защо Орсини я беше накарал да облече шубата. Но къде ли беше той? Тя се завъртя и се опита да различи омазаните с нафта лица. Единият от торпедоносците зави покрай кърмата на „Виктор Юго“ и мощната вълна издигна над водата някои от падналите в морето. Затрака картечница. Някаква ръка я сграбчи отзад за спасителната жилетка, тя се обърна и видя Орсини.
	— Давай натам, _кара_. Слушай ме.
	Навред се носеха останки от кораба, балите сено от палубата се поклащаха над водата. Той я повлече към една от тях и двамата се уловиха за въжетата.
	— Какви бяха тия? — задъхано попита тя.
	— Торпедоносци.
	— Британски ли?
	— Може и да са френски или холандски. Всички са на база във Фолмут.
	Мракът отново бе разтърсен от мощно ръмжене. Един торпедоносец си запроправя път през хората и останките от кораба и водата се разпени от картечни откоси. Трасиращ снаряд очерта огромна блестяща арка, а после избухна осветителен снаряд и миг по-късно парашутна ракета освети всичко като сред пладне.
	Двата торпедоносеца побързаха да се скрият в мрака, а миноносецът се спусна да ги преследва.
	— Дръж ги тия копелета, Ерих! — закрещя Орсини.
	Сара едва не извика заедно с него. „Боже мой, как можех да си загина! И то от ръцете на своите!“ Хвана се за въжето и задъхано попита:
	— Защо им трябваше да правят това? Защо стреляха с картечници по хората във водата?
	— Войната, _кара_, е мръсна работа. Тя подлудява всички. Държиш ли се?
	Наблизо се носеше някакъв капак, той доплува до него и го избута към нея.
	— Да се опитаме да те покачим върху това.
	С много мъка тя най-сетне успя да се покатери.
	— Ами ти?
	— На мен ми е достатъчно да се държа — и той се засмя: — Не се притеснявай, и друг път съм падал в морето. Но съм късметлия, тъй че дръж се за мен.
	В този миг тя си спомни за пролетния панаир, за циганката Зара и предсказаната среща между огъня и водата. Засмя се уморено.
	— Добре ли си? — попита той.
	— Чудесно. По това време на годината няма по-прекрасно място за ваканция от Ламаншските острови. Особено пък за морски бани — и за свой ужас осъзна, че е изрекла всичко това на английски.
	Той озадачено вдигна поглед към нея, както се държеше над водата, и после каза на великолепен английски:
	— Казах ли ти, че съм учил в Уинчестър? Баща ми смяташе, че само в английско училище ще мога да получа основата, която ми е нужна. — Той се разсмя. — О, толкова обичам да се оказвам прав! Още от първия момент си знаех, че у теб има нещо необичайно. — И отново се засмя, още по-възбудено. — Което ще рече, че има нещо необичайно и у прекрасния щандартенфюрер Фогел.
	— Престани, моля те! — отчаяно промълви тя.
	— Не се тревожи, Сара, влюбих се в теб още от мига, когато застана на вратата на оная барака, там на кея. Харесваш ми ти, а не те — които и да са. А ние италианците сме много искрен народ.
	Той се закашля, заизтрива нафтата от лицето си и тогава тя се пресегна и го улови за ръката.
	— Ти ми спаси живота, Гуидо.
	Разнесе се звук на двигател, работещ на ниски обороти. Той погледна през рамо, видя, че към тях се приближава един траулер от охраната на конвоя и отговори:
	— Да, щастлив съм, че може би наистина го спасих.
	Миг по-късно от борда на траулера им хвърлиха въжена стълба и двама немски моряци слязоха, поеха Сара и я измъкнаха нагоре. Гуидо ги последва и се строполи на палубата до нея.
	От мостика се спусна млад лейтенант и забърза към тях.
	— Гуидо, ти ли си? — каза той на немски.
	— Самият аз, Бруно — отвърна Гуидо, също на немски.
	— А вие, фройлайн? Добре ли сте? Веднага трябва да ви отведем в каютата ми.
	— Това е мадмоазел Латур, Бруно. Тя не знае немски — обясни му Гуидо на френски, усмихна се на Сара и й помогна да се изправи.
	— А сега да слизаме надолу.


>	10.

	Сара тъкмо навличаше дебелия бял пуловер в каютата на Бруно, когато на вратата се почука. Тя отвори и един младши офицер й каза на развален френски:
	— Лейтенант Фелд ви поднася почитанията си. Влизаме в пристанището Сент Елие.
	Той затвори вратата, а тя отиде до умивалника и се опита да прибере косата си, но това се оказа невъзможно. Пораженията от солената вода бяха непоправими, главата й приличаше на разплетена дамаджана. Отказа се и нави крачолите на моряшкия дочен комбинезон.
	Съдържанието на чантата й, която беше поставила в един от джобовете на шубата на Орсини, преди да скочат от „Виктор Юго“, се бе запазило учудващо добре. Е, личната й карта и останалите документи бяха мокри, разбира се, така че заедно с чантата ги беше разстлала над горещите тръби, за да се изсушат. Сега ги прибра на място и после измъкна валтера изпод възглавницата. Белгийският пистолет, който й даде сержант Кели, бе останал в куфара на борда на миноносеца. Тя приседна на ръба на койката и обу старите кецове, които й даде един от младите кандидат-офицери.
	На вратата пак се почука и влезе Гуидо.
	— Как си? — попита той на френски.
	— Добре — отвърна тя. — Като изключим косата. Изглеждам като плашило.
	Той й подаде една моряшка полушубка.
	— Облечи се. Навън е влажно.
	Тя стана, чантата й падна на пода и нещата й, включително и валтерът, се разпиляха на пода. Гуидо го вдигна и каза тихо:
	— Много тежко желязо за такова малко момиченце! Ти ме хвърляш от загадка към загадка.
	Тя грабна пистолета от ръката му и го прибра в чантата.
	— Това е част от фаталното ми привличане.
	— Наистина изглежда много фатално.
	Очите му станаха сериозни, но тя дяволито се засмя, целуна го поривисто по бузата и двамата излязоха от каютата.


	Пред очите й се разкри до болка позната още от детството гледка — пристанището, заливът, замъкът Елизабет отляво, кеят Алберт и широката дъга на залива Сент Елие с форт Риджънт горе на хълма. Всичко си беше същото и все пак съвсем различно. Навсякъде бе осеяно с картечни гнезда, а и пристанището беше много по-оживено, отколкото го помнеше. Речните шлепове от конвоя вече благополучно бяха хвърлили котва, но от миноносеца _S 92_ нямаше следа.
	Тя се облегна на парапета на мостика и се обърна към Гуидо и към лейтенант Фелд, застанал зад него:
	— А къде е миноносецът?
	— Навярно обикаля, за да прибере последните оцелели — отвърна той.
	Траулерът хвърли котва до кея Албърт.
	Докерите вече започваха да разтоварват шлеповете. Навсякъде беше пълно с войници. Пред КПП-то на кея чакаха пет-шестина френски моряци, оцелели от „Виктор Юго“ и спасени от траулера след Гуидо и Сара. Бяха им дали дрехи назаем. Двама от тях имаха обгаряния по лицето и бяха плътно бинтовани. Друг един, нагълтал нафта, лежеше на носилка.
	— От Савари няма и помен — рече Орсини.
	— Може пък някой друг да го е прибрал — предположи Бруно Фелд. — О, както виждам, вече ни очакват. Защо ли ченгето винаги прилича на ченге?
	— Кой ни очаква? — наивно попита Сара.
	— Полицаите — обясни й Гуидо. — Ако ви интересува, онзи високият, капитан Мюлер, е изгонен от Гестапо. Както и другият, четвъртитият главорез до него — инспектор Вили Клайст. А русият младок е сержант Ернст Грайзер. Е, той поне не е бивш гестаповец.
	— Обаче ужасно му се иска да е бъдещ — вметна Бруно Фелд.
	Споменатите трима бяха първите, които преминаха по трапа, щом ги спуснаха. Грайзер спря при френските моряци, а Мюлер се качи на мостика, следван от Клайст. Сара усети как ръката на Гуидо се вмъкна в джоба на шубата й и затършува из чантата. Тя се извърна рязко и го изгледа, но докато се усети, че търси валтера, стана твърде късно — Мюлер вече се беше изкачил на мостика.
	— Господин лейтенант — кимна той на Фелд, а после се обърна към Орсини: — Доста бурна нощ сте преживели, както чувам.
	Носеше стар шлифер и мека шапка и в гласа му прозвуча странна загриженост, когато се обърна към Сара на френски:
	— И вие пътувахте на „Виктор Юго“, нали, мадмоазел?…
	— Латур — допълни Орсини. — Заедно се спасявахме в морето.
	— Забележително спасение — кимна Мюлер. — Не изгубихте ли документите си?
	— Не — отвърна тя. — У мен са. — Измъкна чантата от джоба и понечи да я отвори, но Мюлер протегна ръка.
	— Чантата, ако обичате, мадмоазел.
	За миг сякаш всички застинаха в очакване, сетне Сара му я подаде.
	— Разбира се.
	Той се обърна към Бруно Фелд.
	— Смятам да използвам каютата ви за няколко минути.
	„Колко разбран и любезен изглежда — помисли си Сара, — и как ясно личи смъртният страх на повечето около него.“ Гуидо обаче очевидно не се страхуваше — той се усмихна и стисна ръката й.
	— Ще те изчакам, _кара_, и ако полковникът не се появи скоро, можеш да дойдеш в моята квартира, в имението Де Вил. Имам страхотна хазяйка — ще се погрижи за теб, обещавам ти. Прекрасно е там. Пълно е с морски офицери.
	Тя слезе по стълбата и влезе в каютата на лейтенант Фелд. Мюлер я последва, а след него и Клайст, който се облегна на касата на отворената врата.
	— И така, мадмоазел… — Мюлер седна на койката, обърна чантата и изсипа съдържанието й. Първо изпаднаха документите й, после — несесерът, пудриерата, гребенът и най-сетне валтерът. Той не каза нищо. Прегледа френската й лична карта, после паспорта й и картите с дажбените купони, грижливо ги подреди обратно в чантата, запали цигара и едва тогава взе валтера и прокара пръст по предпазителя.
	— Навярно знаете, че има едно-единствено наказание за гражданин, заловен, че притежава каквото и да било огнестрелно оръжие.
	— Да, знам — отвърна Сара.
	— Ваше е, нали?
	— Разбира се. Подари ми го един приятел. Беше загрижен за моята безопасност. Времената са несигурни, капитане.
	— Какъв е този приятел, който ви подтиква да пристъпвате закона? Няма ли и той да носи същата вина като вас?
	Някъде иззад гърба й един глас произнесе ледено на немски:
	— А може би трябва да отнесете този въпрос към мен?
	На вратата бе застанал Хари Мартино. Зад него в коридора стоеше Гуидо. В есесовската си униформа, с черното кожено манто и сребърния череп на изпънатата фуражка, фигурата му внушаваше изключително страхопочитание.
	Карл Мюлер можеше да разпознае дявола, когато го срещне лице в лице, тъй че наистина много бързо скочи на крака:
	— Щандартенфюрер?
	— Вие сте?…
	— Капитан Карл Мюлер, щандартенфюрер, началник на _Geheime Feldpolicei_ в Джърси. А това е моят заместник, инспектор Клайст.
	— Казвам се Фогел. — Мартино измъкна картата си от SD и му я подаде. Мюлер я прегледа и му я върна. Мартино извади и заповедта на Химлер. — Прочетете това — и двамата.
	Мюлер изпълни нареждането. Клайст, който надничаше през рамото му, направо се втрещи и почтително заоглежда Мартино. Мюлер прие нещата много по-спокойно, сгъна писмото и го върна.
	— С какво мога да ви бъда полезен, щандартенфюрер?
	— Мадмоазел Латур пътува под моя закрила. — Мартино взе валтера и го върна в чантата й. — Тя ми направи честта да избере моето приятелство. Сред нейните сънародници обаче има такива, които не одобряват това. И предпочитам тя да бъде в състояние да се защити, ако възникнат нежелателни обстоятелства.
	— Разбирам, щандартенфюрер.
	— Добре, а сега бъдете така любезен да ме изчакате на палубата.
	Мюлер изобщо не се поколеба.
	— Разбира се, щандартенфюрер — кимна на Клайст и двамата излязоха.
	Мартино затвори вратата, обърна се и ненадейно се усмихна, превръщайки се от Фогел в Мартино.
	— Изглеждаш ужасно. Добре ли си?
	— Да — отговори тя. — Благодарение на Гуидо.
	— О, вече е Гуидо?
	— Той ми спаси живота, Хари. А там, в морето, не беше особено приятно. Нафтата гореше, хората умираха… — Тя потрепери. — А и от торпедоносците ни обстрелваха с картечници. Мислех си, че само германците правят така.
	— По филмите е така, скъпа. — Той й предложи цигара. — В истинския живот така правят всички.
	— Има само един проблем — продължи тя. — В един момент там, в морето, проговорих пред Гуидо на английски.
	— Боже мой!
	Тя вдигна предупредително ръка.
	— Обстановката беше, меко казано, побъркваща. Във всеки случай той самият великолепно владее английски. Каза ми, че бил учил в Уинчестър.
	— Стига! — прекъсна я Мартино. — Още по-лошо.
	— Съвсем не. След като ни спасиха, той каза на командира на кораба, че говоря само френски. А видя и валтера, но го премълча.
	— Е, ти наистина си била крайно непредпазлива.
	— Слушай, Хари, Гуидо не е фашист. Той е просто един италиански аристократ, който пет пари не дава за политиката и е попаднал тук само защото при капитулацията на италианското правителство случайно се оказал не там, където трябва.
	— Добре, но защо му е на него да си взима белята заради теб?
	— Може да ме е харесал.
	— Да те е харесвал ли? Че той те видя за пръв път едва снощи!
	— Е, нали ги знаеш какви са всичките тия южняци — дяволито се усмихна тя и Мартино поклати глава.
	— Казваха ми, че си на деветнайсет, но ти си май на сто и деветнайсет.
	— И още нещо, Хари. Гуидо е разквартируван при леля Хелън в имението Де Вил, доколкото разбрах, заедно с всички останали морски офицери. И ако ти не беше се появил, той щеше да ме отведе там.
	— Чудесно — рече Мартино. — Всъщност можем да му кажем, че майка ти е била англичанка и че си го пазила в тайна през годините на окупацията, за да не си създаваш проблеми.
	— Дали ще повярва?
	— Не виждам защо да не повярва. А откъде ще намериш дрехи?
	— О, ще се оправя. В куфара имам всичко, което ми е нужно — палто, обувки, шапка. Хубаво стана, че той остана при теб на миноносеца.
	Качиха се на палубата. Мюлер стоеше на мостика и разговаряше с Фелд и Орсини, долу на палубата Клайст и Грайзер отвеждаха френските моряци към брега.
	Мартино се обърна към Орсини на френски:
	— Ан-Мари ми каза, че квартирата ви била много приятна. Било някакво имение, наречено Де Вил, така ли?
	— Точно така, полковник.
	— Може би ще бъде подходяща квартира и за мен — обърна се Мартино към Мюлер. — Имате ли някакви възражения?
	Мюлер угоднически отвърна:
	— Съвсем не, щандартенфюрер. По традиция имението е определено за флотски офицери, но мисис Де Вил, стопанката, разполага поне с още седем-осем стаи.
	— Значи, решено.
	— Ако искате, още сега ще ви откарам натам — предложи Орсини. — Колата ми е в края на кея.
	— Добре — прие Мартино. — Предлагам да тръгваме.
	Те слязоха на кея и един кандидат-офицер, който чакаше до миноносеца, вдигна двата куфара и ги последва. Орсини и Сара вървяха напред, следвани от Мартино и Мюлер.
	— Естествено, веднага щом се настаня, ще се върна в града, за да се представя на военния комендант. Казваше се полковник Хайне, нали?
	— Точно така, щандартенфюрер. Доколкото разбрах, той утре рано сутринта заминава за Гърнси, където генерал Фон Шметов е свикал съвещание.
	— Аз трябва просто да му се представя — каза Мартино. — Единственото, което ще ми трябва, е някакъв превоз. Най-добра работа би ми свършил един кубелваген, в случай че ми се наложи да го използвам на пресечен терен.
	Кубелвагенът беше германският еквивалент на джипа — автомобил с висока проходимост, който може да се движи фактически навред.
	— Ще го уредим, щандартенфюрер, с удоволствие ще ви дам някой от моите хора за шофьор.
	— Не е необходимо, Мюлер — отвърна Мартино. — Предпочитам да си върша работата сам. Няма да се изгубя из вашето островче, повярвайте ми.
	— А не бих ли могъл да попитам каква е целта на посещението ви? — попита Мюлер.
	— Изпратен съм тук със специални пълномощия от самия райхсфюрер Химлер. Нали видяхте заповедта ми? Парафирана е и лично от фюрера — отговори му Мартино. — Да не би да я поставяте под съмнение?
	— О, не, разбира се, че не.
	— Чудесно. — Стигнаха до мориса на Орсини и кандидат-офицерът натовари куфарите. — Щом му дойде времето, при необходимост ще бъдете информиран. Днес следобед вероятно ще се отбия при вас. Къде се намира щабът ви?
	— В хотел „Силвъртайд“, в Авр де Па.
	— Ще го открия. Междувременно ми изпратете един кубелваген.
	Сара вече се бе настанила отзад, а Орсини чакаше на волана. Мартино се намести до него и италианецът потегли.
	Пресякоха железопътната линия и поеха по булевард „Виктория“. Мартино отвори прозореца и запали един житан, получен от Кресон.
	— Харесва ли ви тук? — попита той Орсини.
	— Е, има и по-лоши места, където да дочакаш края на войната. През лятото е много красиво.
	— Смятам, че трябва да изясним едно недоразумение — започна Мартино. — По баща Ан-Мари е бретонка, но майка й е англичанка. Тя сметнала за разумно да премълчи това, за да не си създава проблеми с окупационните власти. Всъщност един от моите хора пръв направи това разкритие, което се превърна в щастливо обстоятелство за мен, тъй като именно то ни събра. Нали така, любов моя?
	— Интересен случай, полковник — каза Орсини. — Можете да разчитате на моята дискретност по въпроса. Последното нещо, което бих желал, е да създам неприятности на мадмоазел Латур.
	— Добре — каза Мартино. — Сигурен бях, че ще проявите разбиране.


	Мюлер се върна в кабинета си в „Силвъртайд“, седна на бюрото и се замисли. Сетне натисна вилката на вътрешния телефон:
	— Да дойдат инспектор Клайст и сержант Грайзер.
	Отиде до прозореца и се загледа навън. Небето вече се беше прояснило, необичайно синьо. Приливът заливаше крайбрежните скали с бяла пяна. Вратата се отвори и двамата полицаи влязоха.
	— Викали сте ни, хер капитан? — попита Клайст.
	— Да, Вили. — Мюлер седна, облегна се на стола, запали цигара и изпусна дим към тавана.
	— Какво има? — попита инспекторът.
	— Помниш ли стария Дикхоф, главния следовател в Хамбург?
	— Че как бих могъл да го забравя?
	— Още от времето, когато бях млад следовател, в главата ми се е набило неговото правило номер едно. Законът на Дикхоф, както го наричаше той.
	— Че няма значение колко красиво изглежда едно яйце: щом намирисва, значи има нещо гнило — цитира Клайст.
	— Точно така — кимна Мюлер. — А тая работа тук намирисва, Вили. — Той се изправи и закрачи из стаята. — На пръв поглед няма нищо особено, но просто целият ми полицейски нюх ми подсказва, че нещата не са такива, каквито изглеждат на пръв поглед. Ще ми се да разбера нещо повече за тоя щандартенфюрер Фогел.
	Клайст очевидно се разтревожи:
	— Но, хер капитан, документите му са безупречни. Не можете просто така да се обадите на райхсфюрер Химлер и да поискате сведения за личния му пратеник.
	— Естествено, че не мога. — Мюлер се извърна. — Но има и друга възможност. Ернст, брат ти още ли работи в щаба на „Принц Албертщрасе“ в Берлин?
	— Петер ли? Да, господин капитан, но в момента е в криминалния отдел в Щутгарт — отвърна Грайзер.
	— Е, все пак трябва да има още връзки в Берлин. Поръчай разговор с него и го разпитай за Фогел. Искам да знам що за клечка е.
	— Дали да не използвам телеграфа? Ще стане по-бързо.
	— Не, глупако! Искам предпазливо, а не публично запитване — каза Мюлер.
	— Но бих желал да ви припомня, че разговорите с Германия се прехвърлят през Шербург и Париж и напоследък се чака по петнайсет-шестнайсет часа, дори и да са на високо равнище.
	— Тогава го поръчай още сега, Ернст.
	Младият мъж излезе, а Мюлер нареди на Клайст:
	— Намери един кубелваген и го закарай в имението Де Вил. Да го оставим да се радва засега.


	Галахър влезе в кухнята, където Хелън месеше тесто за сладкиши от картофено брашно.
	— Добре че дойде — тъкмо ще ми помогнеш да изчистя рибата.
	На мраморния плот до мивката лежаха няколко риби. Галахър извади от джоба си нож с пожълтяла дръжка от слонова кост, натисна копчето и острието изскочи.
	— Знаеш, че ненавиждам да чистя риба — оплака се тя.
	— Когато дядо ми, Харви Льоброк, станал на двайсет години, за пръв път излязъл от Джърси с една риболовна шхуна на лов за треска при Нюфаундленд. Тогава неговият баща му подарил този нож, а той в завещанието си го остави на мен. Ножове, пушки — това са смятали те за важно, Хелън.
	— И какво искаш, да ти ръкопляскам ли? — попита тя, а той се зае с рибата. В този момент се чу шум от пристигаща кола. — Навярно е Гуидо. Как ли са пристигнали?
	По коридора се разнесоха стъпки, на вратата се почука. Гуидо внесе два куфара, остави ги и се изправи.
	— Успешно ли плавахте? — попита Хелън.
	— Не. „Юго“ го потопиха. Савари изчезна, загинаха трима души от екипажа и четирима от моите артилеристи.
	В този момент на прага се появи Сара, следвана от Мартино, и Орсини продължи:
	— Това е Ан-Мари Латур. Тя пътува с мен на „Юго“. Заедно ни спасиха. — После кимна към Мартино. — А това е щандартенфюрер Фогел.
	Хелън ги погледна озадачено.
	— Какво мога да направя за вас?
	— Да ни настаните, мисис Де Вил — отвърна Мартино на английски. — Ще бъда на острова няколко дни. Имаме нужда от квартира.
	— Невъзможно е — отвърна му Хелън. — Тук квартируват само офицери от флота.
	— Но както чух, квартирантите ви доста са понамалели — прекъсна я Мартино. — Както и да е, може и да ви е неприятно, но вече сме тук. Тъй че, бъдете така добра да ни дадете една прилична стая.
	Хелън за пръв път от години насам се почувства направо бясна, бясна от леденостудената самоувереност на този човек, от есесовската му униформа, от глуповатата малка уличница, която го придружаваше, от рошавата й коса и огромната шуба, в която почти се губеше.
	Гуидо побърза да се измъкне:
	— Е, добре, отивам да се изкъпя и да поспя. До скоро.
	Вратата зад гърба му се затвори. Галахър все още стоеше до мивката с нож в ръка. Хелън се обърна, ядосано го избута и започна да мие ръцете си под крана. Усещаше с гърба си погледа на офицера от SS, който все още стоеше на прага заедно с момичето.
	Един много тих глас каза:
	— Лельо Хелън, не ме ли позна?
	Хелън застина. Галахър удивено надникна през рамото й.
	— Чичо Шон?
	Хелън се обърна.
	— Аз съм, лельо Хелън. Сара.
	Хелън изтърва кърпата, отиде до нея, сграбчи я за раменете и настойчиво я заоглежда. Най-сетне я позна и очите й внезапно се насълзиха, колебливо се засмя и прокара пръсти през косите й.
	— Господи боже, Сара! Какво са направили с теб?
	И се прегърнаха.


	— И какво ще правим сега? — попита Хю Келсоу. — Вие двамата явно адски трудно сте се добрали до Джърси, тъй че накъде ще вървим оттук нататък?
	— Знам само къде ще върви Сара. Право в горещата вана — отсече Хелън де Вил. — А вие тримата можете да продължавате да си приказвате.
	Тя тръгна към вратата, но Галахър я спря:
	— Мисля, че днес следобед очакваше мисис Вибърт. Може би трябва да й дадем няколко почивни дни, а?
	— Добре — съгласи се Хелън. — Погрижи се за това.
	Двете излязоха и Келсоу нетърпеливо запита:
	— Какво всъщност ще стане сега?
	— Приятелю — отвърна Мартино, — току-що пристигам. Дайте ми малко време да си поема дъх. Когато реша да тръгваме, вие ще сте първият, който ще разбере.
	— А куршумът в главата влиза ли в сметката, полковник? — настойчиво попита Келсоу. — И ако това е решението, ще го обсъждаме ли, или просто ще го изпълните?
	Мартино не си направи труда да отговори. Слезе по стълбите и изчака Галахър в спалнята на Хелън. Ирландецът затвори тайната врата и сви рамене.
	— Тежки моменти преживя той, а и кракът още го боли.
	— Всички ни боли по един или друг начин — отвърна Мартино.
	Посегна да отвори вратата, но Галахър сложи ръка на рамото му.
	— Да не се окаже прав? За куршума в главата. А?
	— Възможно е — рече Мартино. — Скоро ще разберем. А сега мисля и аз да се окъпя.


	Дъгал Мънро тъкмо привършваше закуската си в своя лондонски дом, когато влезе Джак.
	— Новините от операция „Джърсимен“, сър. Има и добри, и лоши.
	— Без предисловия, Джак.
	— Получихме съобщение от Кресон. Всичко вървяло по плана, Мартино и Сара снощи отплавали за Джърси.
	— А после?
	— После пристигна второ съобщение от Кресон, че конвоят бил нападнат от торпедоносци. Не знаят нищо сигурно.
	— А вие знаете ли?
	— Проверих във Военното разузнаване. Очевидно този конвой е бил нападнат от торпедоносци на Датския кралски флот, излезли снощи от базата във Фалмут. Потопили са един търговски кораб. После корабите от охраната ги подгонили.
	— Боже милостиви! Джак! Нали не предполагате наистина, че Хари и онази девойка са били на него?
	— Просто не знаем, сър, при това няма никакъв начин да разберем.
	— Точно така, Джак. Затова седнете, престанете да се тормозите и изпийте чаша чай. Знаете ли кое ви е лошото? — Мънро се пресегна към препечените филийки. — Нямате достатъчно вяра.


	Сара изми косата си с домашния сапун, който Хелън й даде, но не успя да оправи почти нищо. Хелън влезе в банята и я огледа:
	— Не изглеждаш добре — отбеляза тя. — Имаш нужда от фризьор.
	— Съществуват ли все още такива неща?
	— О, да. Трябва само да слезеш до Сент Елие. Повечето магазини са си на местата и само работното им време е съкратено. Обикновено работят два часа сутрин и два следобед.
	Тя се опита да подреди косите на девойката в някаква прическа, а Сара заразпитва:
	— Е, как е тук?
	— Живее се, стига да пазиш добро поведение. Много хора смятат, че германците не са чак толкова лоши и повечето време наистина е така. Но само да направиш една погрешна стъпка и ела да видиш. Разбираш ли, трябва да правиш само това, което са ти наредили. Накараха дори местната власт да приеме антисемитски закон. Много хора се опитват да оправдаят това с твърдението, че всички евреи вече са избягали, но лично аз познавам двама, които и до този момент живеят в Сент Брелад.
	— И какво ще стане, ако германците ги разкрият?
	— Един господ знае. Някои хора ги изпратиха в ония прословути концентрационни лагери, задето са укривали избягали руснаци от депортираните работници. А бащата на една моя приятелка, учителка в девическия колеж, имаше нелегално радио. Тя непрекъснато разпространяваше сред приятелите си новините от Би Би Си, докато някакво анонимно писмо не докара в дома им Гестапо. Изпратиха я за една година във френски затвор.
	— Анонимно писмо ли? Искаш да кажеш, донос от местен човек! Но това е ужасно!
	— Е, Сара, развалени яйца има във всяка кошница. И ние тук в Джърси с нищо не сме по-различни от всички останали хора. Но се случва и обратното. Пощаджиите например се стараят да губят колкото може повече писма, адресирани до щаба на Гестапо. — Тя довърши ресането. — Е, това е всичко, което мога да направя.
	Сара седна, обу чифт копринени чорапи и започна да закопчава жартиерите.
	— Боже мой! — възкликна Хелън. — Цели четири години не бях виждала такова нещо. А и тази рокля! — Тя помогна на Сара да я облече и закопча ципа. — А вие с Мартино? В какви отношения сте? Той е достатъчно възрастен, за да може да ти бъде баща.
	— Е, баща съвсем определено не ми е — засмя се Сара, докато обуваше обувките си. — Той е може би най-вбесяващият мъж, когото съм познавала, но пък и най-привлекателният.
	— Спиш ли с него?
	— Ами, лельо Хелън, все пак се предполага, че съм му метреса, нали?
	— И като си помисля само, че последния път, когато те видях, още носеше плитчици!… — въздъхна Хелън.


	В кухнята Сара сипа в чайника две супени лъжици от безценния си китайски чай, но Галахър се извини:
	— Ще отида да освободя мисис Вибърт — каза той. — Ако е тук, положението само ще се усложни. Винаги има опасност да те разпознае, Сара. Бог ми е свидетел, тя би трябвало добре да те помни.
	Той излезе, а Хелън, Сара и Мартино седнаха да пият чай и запалиха по цигара. На вратата се почука и Хелън отвори. Беше Вили Клайст.
	Мартино стана.
	— Мен ли търсите?
	— Докарахме ви кубелвагена, щандартенфюрер — докладва му Клайст.
	Мартино излезе да го огледа. Гюрукът беше вдигнат, каросерията — боядисана в защитни цветове. Надникна вътре и каза:
	— Изглежда задоволително.
	Ернст Грайзер седеше зад волана на един черен ситроен. Клайст каза:
	— Ако има още нещо, което можем да направим…
	— Мисля, че няма.
	— Капитан Мюлер нареди да ви предам, че е говорил с полковник Хайне, военния комендант, и той казал, че следобед ще бъде в Градския съвет, ако искате да се отбиете при него.
	— Благодаря, ще се отбия.
	Те си тръгнаха, а Мартино се върна в кухнята.
	— Транспортният проблем е уреден. Следобед ще сляза в града да се видя с военния комендант, а после и с Мюлер и приятелчетата му в „Силвъртайд“.
	— Ти по-добре иди с него, за да си направиш косата — каза Хелън на Сара. — На Чаринг Крос има една добра фризьорка. Можеш да й кажеш, че аз те пращам. На път ви е — обърна се тя към Мартино. — Близо е до общината.
	— Хубаво — съгласи се той. — Само едно нещо не бива да прави — да казва, че я пращаш ти. При дадените обстоятелства това би било грешка. — Той се изправи. — Имам нужда от глътка въздух. Какво ще кажеш да ме поразведеш из имението, Сара?
	— Чудесна идея — рече Хелън. — И аз имам да свърша някои неща. За вечеря ще имам цели осем човека, така че трябва да започвам. До скоро.


	Клайст и Грайзер потеглиха надолу по пътя от имението Де Вил. След около четвърт миля инспекторът побутна младия мъж:
	— Свий тука, Ернст. Ей там, на оня път встрани. Ще се върнем пеша през гората.
	— Имате ли нещо предвид?
	— Просто искам да огледам.
	Коларският път беше тревясал. Грайзер подкара по него, докато изгубиха шосето от очи, а после слязоха и поеха по една пътека през гората на имението. Беше съвсем тихо и наистина много приятно, чуваше се само чуруликането на птиците. Неочаквано иззад високата гранитна стена в края на близката нива изникна млада жена с кошница в ръка. Лицето й не се виждаше — носеше забрадка, но пък избелялата й памучна рокля беше достатъчно тясна, за да разкрива, дори и отдалеч, зрялото й закръглено тяло. Без да ги забележи, тя тръгна по пътеката през гората.
	— А, става интересно — каза Клайст и се ухили на Грайзер. — Какво ще кажеш, сержант, не е ли редно да извършим едно малко разследване?
	— Съвсем определено, хер инспектор — отвърна охотно младият мъж.
	Двамата ускориха крачка.


	Момичето беше Мери, дъщерята на мисис Вибърт. След като Шон Галахър мина да й каже, че е свободна за уикенда, възрастната жена си спомни за яйцата, които обеща на Хелън де Вил за вечерята. Точно тях носеше момичето към имението сега.
	Беше едва шестнайсетгодишна, с вече разцъфтяла женственост. Макар и да не бе красавица, имаше добродушно и мило лице. Обичаше полето, цветята и птиците и се чувстваше най-щастлива, когато се разхождаше сама из гората. Пътеката минаваше покрай стара, отдавна запусната гранитна плевня, със зейнал покрив и ужасно провиснали врати. Постройката винаги предизвикваше у нея някакво неясно безпокойство, но въпреки това, щом стигна до нея, тя спря, привлечена от някакво странно очарование. Мери нагази в тревата към порутените стени и надникна вътре.
	И в същия миг се стресна от рязък глас:
	— А сега де! И какво мислиш да правиш ти там?
	Тя бързо се обърна и видя Клайст и Грайзер, които пристъпваха към нея.


	След като си тръгна от дома на мисис Вибърт, Шон Галахър пое надолу към южната ливада, където бе извел на паша три крави. Беше ги вързал на колчета, както правеха в Джърси. В тия тежки времена животните бяха нещо безценно. Постоя малко при тях на припек и се запъти към вилата си.
	Оставаше му да мине още две ниви, когато видя как германците крачат към гората. После съзря женската фигура в далечината и позна Мери. Спря, засенчи очи с ръка и видя как момичето изчезна сред дърветата и как германците го последваха. Внезапно разтревожен, той ускори крачка и когато стигна до средата на нивата, дочу първия вик, изруга през зъби и се затича.


	Беше чудесно пролетно време, приятно и топло. Сара и Мартино вървяха под ръка по коларския път, който се виеше през боровата гора. Навсякъде беше пълно с жълти нарциси, минзухари и кокичета, цъфтяха камелии. През зеленината на дърветата тук-там се синееха водите на залива.
	— Господи, този чудесен, великолепен аромат! — въздъхна Сара. — Връща ме в детството, в ония дълги горещи лета… Чудя се дали наистина ги е имало, или са просто един несбъднат сън?
	— Не, не са — отвърна той. — Те са единственото истинско нещо. Просто последните четири години са един кошмар.
	— Обичам това място — продължи тя. — Стара кръв са тукашните нормани и Де Видови са също толкова стари. Много са древни корените ни. Робер де Вил участвал в битката при Хейстингс* заедно с херцог Уилям Нормански.
	[* Сражение през 1066 година, в което норманските нашественици победили местните британски жители. — Бел.пр.]
	— С добрия стар Уилям Завоевателя?
	— Точно така. Преди да стане крал на Англия, той управлявал тук, в Джърси. Така че, ако искаш да знаеш, ние сме тези, които са колонизирали англичаните, а не те нас.
	— Какво е това високомерие от твоя страна?
	— Такива са корените ми — отвърна тя. — Това е мястото, на което аз принадлежа. А ти, Хари?
	— Аз съм човек без родина — промълви той. — Американец, години наред живял и работил в Европа. Вече нямам и живи роднини, които да си заслужава да споменавам.
	— Значи гражданин на света, така ли?
	— Не е точно така. — Той изглеждаше разстроен. После продължи с неочаквано раздразнение: — Аз просто не принадлежа на нищо. Няма място, с което да съм свързан. Може би трябваше да загина още тогава, в окопите през осемнайсета година. Може би онзи там горе, над нас, е сгрешил и сега изобщо не би трябвало да съм тук.
	Тя ядосано го сграбчи за реверите и го обърна към себе си.
	— Какви са тия ужасни приказки от теб, Хари Мартино! Започва да ми писва от цинизма ти. Не можеш ли да се отпуснеш? Поне от време на време, поне пред мен?
	Той не успя да отговори. До ушите им долетя вик. Обърнаха се, погледнаха към плевнята зад дърветата и видяха как Мери се бори с Клайст, който се опитваше да я повали, докато Грайзер се хилеше отстрани.
	— За бога, Хари, направи нещо! — каза Сара.
	— Естествено. Само не се бъркай.
	Той се заспуска надолу по склона, а в същия миг и Шон Галахър излезе тичешком от гората.


	Клайст беше възбуден от гъвкавото младо тяло, което се извиваше под него.
	— Млъквай! — каза той на момичето. — Само бъди послушна и няма да те заболи.
	Грайзер ги зяпаше с блеснали очи.
	— Не забравяйте, инспекторе — на всеки поравно.
	Галахър дотърча, отметна с рамо сержанта като нападател ръгбист и стигнал до Клайст, го срита здравата зад лявото коляно, докато кракът на германеца се подгъна. След това заби юмрук в бъбреците му, при което Клайст изгрухтя и се свлече, като изпусна ужасеното момиче.
	Галахър вдигна кошницата на Мери, подаде й я и я помилва по лицето:
	— Всичко е наред, мило момиче — успокои я той. — Тичай право в дома на мисис Де Вил. Вече никой нищо лошо няма да ти стори.
	Мери хукна като подплашен заек. Галахър се обърна и видя как Грайзер с див поглед измъква от джоба си маузер.
	— Спри, Ернст! — викна му Клайст. — Заповядвам ти! Аз ще се разправям с него! — Изправи се, отърси се и си свали шлифера. — И ти си откачен като всички ирландци! Сега ще те науча! Ръчичките ти ще прекърша! И двете!
	— Ирландец съм само наполовина, така че съм наполовина откачен. — Шон Галахър съблече якето си и го хвърли отстрани. — Никога ли не съм ти разказвал за дядо ми, стария Харви Льоброк? От дванайсетгодишен плавал с риболовните шхуни да лови треска, после станал боцман на клипери по Житния път от Австралия. Когато станал на двайсет и три, вече дванайсет пъти бил обикалял нос Хорн.
	— Стига си плещил! — прекъсна го Клайст и пристъпи с дебнеща крачка напред. — Това с нищо няма да ти помогне.
	Той се хвърли и замахна широко, но Галахър отбегна удара с лекота.
	— В ония времена един боцман бил добър точно толкова, колкото юмруците си, а той беше добър боцман. Много добър. — Замахна изотдолу и юмрукът му улучи германеца под лявото око. — Като малък, когато пристигнах за пръв път от Ирландия при него за ваканцията, селските хлапаци ме напердашиха, задето съм говорел смешно. И когато се прибрах разреван, той ме замъкна навън в градината и ми даде първия от многото си уроци. Ловкостта, бързината, силата на удара — ето кое е важното, а не категорията. Той определено обичаше да чете проповеди и често ми повтаряше, че Господ не е създал тоя свят, за да го управляват грубияните.
	Всеки удар, който германецът нанасяше, биваше отклоняван, но за сметка на това Галахър сякаш можеше да го улучи където пожелае. Отстрани, застанали на хълма, Сара, Мартино и младата Вибърт наблюдаваха как ирландецът постепенно изтласква инспектора по тревата назад.
	В един злополучен момент Галахър пристъпи напред, десният му крак се подхлъзна на тревата и той залитна. Клайст веднага се възползва от случая и заби коляно в слепоочието му, докато падаше. Галахър удивително бързо се претърколи встрани и се изправи на едно коляно.
	— Да ме прости Господ, ама ти и да ритнеш не можеш като хората.
	Той се изправи точно когато Клайст налиташе с юмруци. Галахър се дръпна встрани, подложи крак на германеца, който полетя с главата напред към стената на плевнята, и ирландецът заби последователно двата си юмрука в бъбреците му. Клайст извика пронизително. Галахър го обърна, сграбчи го за реверите, удари го с чело и му счупи носа, след което отстъпи назад. Клайст се олюля и падна.
	— Копеле мръсно! — изрева Грайзер.
	Галахър се обърна. Сержантът насочи маузера към него, но в този момент прозвуча изстрел и в краката на Грайзер се вдигна облак прах. Обърнаха се и видяха Мартино, който слизаше по хълма с валтер в ръка.
	— Прибери пистолета! — нареди той.
	Грайзер стоеше и го зяпаше, докато най-сетне Клайст се изправи на крака и пресипнало му нареди:
	— Подчини се, Ернст.
	Грайзер изпълни заповедта и Мартино подхвана:
	— Така значи! Вие двамата позорите всичко свято за райха. Но това ще обсъдя по-късно с началника ви. А сега се махайте оттук.
	Грайзер се опита да подаде ръка на Клайст, но едрият мъжага го отблъсна и се отдалечи през гората. Галахър се обърна и викна на Мери Вибърт:
	— Какво чакаш, момиче! Бягай горе в дома!
	Тя се обърна и побягна. Сара извади носна кърпичка и изтри кръвта от устата на Галахър.
	— Така и нямаше да разбера колко убийствено е съчетанието между ирландска и джърсейска кръв.
	— Е, с Божията помощ денят се оказа добър за това съчетание. — Галахър присви очи срещу слънцето, което проблясваше между дърветата. — Да… Идват по-добри времена. — Усмихна се и се обърна към Мартино: — Да ти се намира случайно някоя цигара? Моите съм ги забравил у дома.


>	11.

	Мартино и Сара слязоха с колата през Сент Обен и поеха към Бел Роял. Пътят им минаваше край многобройни укрепления и батареи. Небето беше яркосиньо, слънцето блестеше, но отвъд форт Елизабет хоризонтът помръкна.
	— Ще вали — забеляза тя. — Типична пролет за Джърси. Разкошно слънце и ненадейно над залива преминава шквал, понякога само за броени минути.
	— Не очаквах, че ще е толкова топло. Почти като в Средиземноморието. Особено с всичките тия палми — кимна той към градините, край които минаваха. — Изобщо не очаквах такова нещо.
	Тя се облегна назад и притвори очи.
	— Този остров има някакъв особен аромат на пролет. Никъде по света няма подобно нещо. — Отвори очи и се усмихна: — У мен заговори кръвта на Де Вил. С безнадеждните им предразсъдъци. Я ми кажи, защо си махна униформата?
	Той пак беше с коженото си манто, но под него бе облякъл сив костюм от туид с жилетка, бяла риза и черна вратовръзка. Периферията на черната му мека шапка беше смъкната ниско над очите и врата.
	— По тактически съображения — отговори той. — Благодарение на Мюлер всички важни личности ще разберат, че съм пристигнал. Така че, ако не искам, няма нужда да се появявам униформен. Офицерите от SD най-често се движат цивилни. Това подчертава властта ни. Внушава повече респект.
	— Хари, но ти каза властта _ни_!
	— Така ли?
	— Да, така. Знаеш ли, понякога започвам да се плаша от теб.
	Той спря кубелвагена край пътя и изключи двигателя.
	— Хайде да се поразходим.
	Отвори й вратата да слезе. Изчакаха една военна композиция да отмине, прекосиха железопътната линия и се запътиха към вълнолома. Минаха край някакво кафене, но беше затворено, може би още отпреди войната, а малко по-нататък стигнаха до голям бункер.
	За свое голямо удоволствие внезапно дочуха музика — на вълнолома бяха приседнали двама войници и слушаха малко радио. Долу на плажа играеха деца. Майките седяха, облегнати на стената, и припичаха лицата си на слънцето. В морето се къпеха група германски войници, сред които имаше и две-три млади момичета.
	Мартино и Сара се облегнаха на стената.
	— Всичко е някак странно по домашному, не намираш ли? — попита той и й предложи цигара.
	Войниците отправиха погледи към тях, привлечени от вида на младото момиче, но той ги изгледа мрачно и те отместиха очи.
	— Така е — съгласи се тя. — Дори не го очаквах.
	— Ако се вгледаш по-внимателно, ще забележиш, че повечето от тия войници на плажа са си момчета. Най-много двайсетгодишни. Трудно е да ги ненавижда човек. Когато имаш насреща си нацист, всичко е просто. Наясно си с нещата. Но тия немски момчета в униформи… — той сви рамене — са си просто момчета в униформи.
	— Всъщност, Хари, в какво вярваш ти? Накъде си се запътил? — малко нервно го попита тя с изопнато лице.
	— Както вече ти казах, аз съм една много екзистенциалистична личност. Нали знаеш любимия израз на Чърчил — „Действай сега!“. А това значи да разгромим нацистите, преди да са ни изтребили. Личната философия на Хитлер не се вмества в общочовешките понятия за човечност.
	— Ами после, когато всичко това приключи? Какво ще правиш?
	Той зарея поглед над морето и очите му потъмняха.
	— Като млад много обичах гарите, особено нощем. Опивах се от миризмата на дима, звука на заглъхващите локомотивни свирки, опустелите перони в ония огромни викториански дворци и вечното очакване, че всеки миг ще замина нанякъде, без значение накъде. Обичах всичко това, но все пак то ми навяваше някакво безпокойство. Непрекъснато имах усещането, че няма да хвана влака, който трябва. — Той извърна лице към нея. — А потегли ли веднъж, просто няма да мога да сляза. Разбираш ли?
	— _Злокобна е гарата нощем_ — тихо промълви тя. — _Надежда е безсмислена дума._
	— Къде си прочела това? — зяпна я той.
	— Не беше ли едно от калпавите ти стихотворения? — подсмихна се тя. — В онзи първи ден, там във вилата, генералът го прочете на глас. И тогава ти грабна листа от ръцете му, смачка го и го хвърли в камината.
	— И ти си го спомняш?
	— Да, запомних го.
	В първия момент си помисли, че той ще се вбеси. Но Хари се засмя:
	— Почакай тук.
	Върна се при кубелвагена, отвори вратата и се появи с малък фотоапарат „Кодак“ в ръка.
	— Даде ми го Хелън. Но каза, че не може да гарантира какво ще се получи, понеже филмът е отпреди четири години.
	Той се отправи към войничетата, каза две-три думи и те моментално застанаха мирно. Мартино подаде апарата на единия от тях и се върна при нея.
	— Да не забравиш да се усмихнеш.
	Той запали цигара и се обърна към обектива с ръце в джобовете.
	— За какво е нужно това? — попита тя и го хвана под ръка.
	— За да имаш някакъв спомен от мен.
	Внезапно тя усети безпокойство и здраво се вкопчи в ръката му. Войничето ги снима.
	— Още веднъж — подвикна му Мартино на немски. — За да сме сигурни.
	Момчето повтори кадъра, върна апарата със свенлива усмивка, отдаде чест и се отдалечи.
	— Каза ли им какъв си? — запита тя.
	— Естествено. Но да тръгваме. Много неща трябва да свърша.
	Пресякоха железопътната линия и се върнаха до кубелвагена.


	Карл Мюлер се гордееше със забележителната си липса на емоции във всякакви ситуации. Смяташе, че това е най-положителното качество, което притежава, ала в момента, застанал до прозореца на кабинета си в хотел „Силвъртайд“, усети как то за пръв път в живота му го изоставя.
	— Какво сте?!… — едва не кресна той.
	Лицето на Клайст беше в кошмарно състояние. Под очите му тъмнееха огромни морави кръгове, а счупеният му нос беше отекъл.
	— Стана недоразумение, хер капитан.
	— И ти ли казваш същото? — обърна се той към Грайзер. — Че просто е станало недоразумение?
	— Ние само разпитвахме момичето, хер капитан. Но то изпадна в паника и точно тогава се появи Галахър, като се намеси, разбирайки нещата напълно погрешно.
	— Това се вижда по лицето ти, Вили — иронично отбеляза Мюлер. — После се намесил и Фогел, така ли?
	— Ами той просто пристигна в един злополучен момент — смънка Грайзер.
	— И, доколкото разбирам, той също е разбрал нещата напълно погрешно. — Мюлер се разяри: — И сега ме оставяте аз да пера пешкира, когато ми цъфне тук днес следобед, така ли? Вън! Махайте се от очите ми!
	Той им обърна гръб и яростно удари с длан по стената.


	Следвайки указанията на Сара, Мартино зави покрай затвора по улица „Глочестър“.
	— И да не забравиш — напомни й той. — Когато сме в града, на обществени места ще разговаряме само на френски. Човек никога не знае кой може да го чуе. Разбра ли?
	— Естествено.
	Отнякъде се чуваше музика. Излязоха на крайбрежния булевард и видяха германски военен оркестър, разположен на тревната площ между статуята на генерал Дон, бивш губернатор на острова, и паметника на загиналите през Първата световна война. Наоколо се трупаха слушатели, най-вече граждани и само тук-таме се мяркаха войничета.
	— Все едно _Workers’ Playtime_* по Би Би Си у дома — рече Мартино. — Предполага се, че така окупираните ще се чувстват по-щастливи.
	[* „Почивно време на работника“. — Бел.пр.]
	— Спри тук — прекъсна го тя. — Общината е точно на другия край на улицата.
	Той паркира на пресечката. Слязоха и хората веднага заизвръщаха любопитно глави към тях, привлечени от военната кола. Повечето ги изгледаха с безразличие, но имаше и такива, особено сред по-възрастните жени, които не успяваха да прикрият гнева си при вида на Сара.
	— Мръсна швабска подлога! — процеди една от тях, когато минаха край нея.
	Тези думи изразяваха цялото презрение на хората към момичетата, които „общуваха“ с враговете. Мартино мигновено се превърна във Фогел и рязко се извърна към беловласата старица, която беше казала това.
	— Казахте ли нещо, госпожо? — попита той на английски.
	Тя застина.
	— Аз… аз нищо не съм казвала… Имате грешка… — Обърна се и панически се отдалечи.
	Сара го дръпна за ръкава и тихо му просъска:
	— Има моменти, в които дори и аз те ненавиждам, Хари Мартино.
	Минаха пред входа на общината, над който се развяваше нацисткото знаме, а отпред стоеше часовой от Луфтвафе с карабина. Пресякоха улица „Йорк“ и излязоха на Чаринг Крос. Витрините на някои магазини все още бяха облепени с хартия, за да не се разпаднат стъклата им — вероятно още от първата година на войната, от онази единствена германска бомбардировка през 1940 година. Но англичаните очевидно нямаха намерения да бомбардират острова, поради което повечето собственици бяха свалили хартията от витрините си.
	Спряха пред един вход между два магазина. Табелката на вратата гласеше, че фризьорският салон е на втория етаж.
	— Спомням си този салон — рече Сара.
	— Смяташ ли, че някой може да те познае?
	— Едва ли. За последен път идвах тук да се подстригвам, когато бях на десет годинки.
	Тя тръгна пред него по стълбите, отвори една остъклена врата и двамата с Мартино влязоха. Салонът беше малък, с два умивалника и два сешоара. Жената, която седеше в ъгъла и четеше някакво списание, наближаваше четирийсетте и имаше пълно миловидно лице. Тя се усмихна и вдигна очи, но усмивката й веднага се стопи.
	— Моля? — каза тя.
	— Косата ми е в ужасно състояние и трябва спешно да бъде направена — каза Сара на френски.
	— Не говоря френски — отвърна жената.
	Мартино се намеси на английски:
	— Младата дама беше на борда на „Виктор Юго“, който тръгна снощи от Гранвил. Вероятно сте научили за съдбата на този злополучен кораб и сигурно разбирате, че дамата доста дълго е престояла в солената вода. И тъй като тя не говори английски, налага се да ви преведа, че косата й, както можете да се уверите, се нуждае от вашето внимание.
	— Нищо не мога да направя. Нямам свободен час.
	Мартино огледа празния салон.
	— Да, виждам. Личната ви карта, ако обичате.
	— Защо? Не съм направила нищо.
	— Да не би да искате да продължим този разговор в „Силвъртайд“?
	В очите на жената се появи страх. Сара никога през живота си не се беше чувствала толкова жалка. Злочестата жена намери чантата си и подаде личната си карта. Беше на името на мисис Емили Джонсън. Мартино я прегледа и й я върна.
	— Казвам се Фогел — щандартенфюрер Макс Фогел. Имам среща с коменданта полковник Хайне в сградата на общината. Ще се забавя около час, може би малко повече. Докато ме няма, вие ще направите всичко необходимо с косата на младата дама. Убеден съм, че когато се върна, тя ще изглежда великолепно. — Той отвори вратата. — Ако не, ще затворя това заведение, преди да разберете какво се е случило.
	Чуха го как слезе по стълбите. Мисис Джонсън взе иззад вратата един халат и се обърна към Сара с усмивка на задоволство:
	— Е, добре, мръсна малка френска пачавро. Хайде да те разкрасим за оня касапин — каза тя на английски и се усмихна още по-очарователно. — Надявам се, че все някога ще си получиш заслуженото.
	На Сара й се прииска да се разкрещи от удоволствие, но запази самообладание и отвърна на френски:
	— А, да, палтото.
	Съблече го, подаде го на жената, облече халата и седна на най-близкия стол.


	Мартино пресече улицата и тръгна към общината. На стъпалата отпред часовият говореше с един полицай, облечен в традиционната британска униформа, с шлем. Когато се приближи към тях, те се смълчаха и внимателно го огледаха.
	— Щандартенфюрер Фогел, имам среща с коменданта.
	Постовият подскочи и застана мирно, а полицаят тихо се отдалечи.
	— Комендантът дойде преди двайсет минути, щандартенфюрер.
	Мартино влезе във фоайето. В началото на стълбището имаше маса, на която седеше армейски сержант. Той вдигна поглед и Мартино му рече:
	— Казвам се Фогел. Полковник Хайне навярно ме очаква.
	Сержантът скочи на крака и вдигна телефонната слушалка.
	— Щандартенфюрер Фогел вече е тук, хер майор.
	После остави слушалката и каза:
	— Майор Некер веднага ще слезе, сър.
	— Благодаря. — Мартино отстъпи назад и се загледа през отворената врата навън. Само след секунди по стълбите затрополиха ботуши. Обърна се и видя един млад мъж, майор от пехотата, на вид не повече от трийсетгодишен, бързо да слиза надолу.
	Беше изключително сърдечен, но така и трябваше да бъде. Спря за момент и удари токове, преди да му подаде ръка:
	— Феликс Некер, хер щандартенфюрер.
	Участвал бе в много сражения и това ясно личеше не само по белега от шрапнел край дясното му око, но и от множеството отличия — Железен кръст, първа степен, и сребърният знак, който удостоверяваше, че е раняван най-малко три пъти, значката за участие в пехотни десанти и златната катарама за изява при ръкопашен бой. Познаването на всички подобни отличия бе спасявало живота на Мартино. Това, което говореха те за хората, винаги се оказваше важно. В случая пред него стоеше герой от войната.
	— Удоволствие е да се запозная с вас, хер майор — каза Мартино. — Отдавна ли сте в Джърси?
	— Само от два-три месеца — отвърна му Некер. — По принцип не съм в 319-та дивизия. Временно ме прехвърлиха тук.
	Качиха се по стълбите, той почука на една врата, отвори я и се дръпна встрани, за да направи път на Мартино. Стаята беше доста уютна, може би бивш кабинет на общински съветник. Мартино моментално отгатна що за човек е офицерът, който се изправи и се приближи иззад бюрото, за да го посрещне. Малко скован в маниерите си, доста старомоден редови офицер. Определено не беше нацист.
	— Щандартенфюрер? За мен е удоволствие да се запознаем. — Ръкостискането му беше силно и достатъчно добронамерено, но очите говореха друго. Благоразположението беше само повърхностно.
	— Полковник Хайне? — Мартино разкопча мантото си и извади картата си от SD.
	Хайне я прегледа и му я върна.
	— Седнете, моля. С какво мога да ви бъда полезен? Разбира се, вече сте се запознали с Феликс Некер. Прехвърлиха го при нас от Париж. Засега той е моят заместник. Това е един вид ваканция за него. Току-що беше излязъл от болница. Воювал на Руския фронт.
	— Така ли? — каза Мартино, после извади писмото на Химлер и го подаде.
	Хайне бавно го прочете, лицето му помръкна и после го подаде на Некер.
	— Бих ли могъл да узная целта на посещението ви?
	— На този етап не. — Мартино пое писмото, което Некер му върна. — Имам нужда единствено от уверение за цялостно сътрудничество, каквото и когато бъде поискано от вас.
	— Това се разбира от само себе си. — Хайне се поколеба. — Колкото до въпроса с квартирата, разбрах, че сте отседнали в имението Де Вил, така ли?
	— Да, говорих на кея с капитан Мюлер. Той изрази пълна готовност да ми сътрудничи. Вече ми предостави на разположение подходящ превоз, така че за момента не се нуждая от нищо друго. Полезно би било да уведомите за присъствието ми всички командири на бойни части.
	— Разбира се. Това се подразбира — каза Хайне и добави: — Ние с гражданския комендант ще трябва да заминем в петък за Гърнси, на някакво съвещание при генерал Фон Шметов.
	Мартино се обърна към Некер:
	— Вероятно командващ ще останете вие?
	— Тъй вярно.
	— Тогава не виждам никакви проблеми. — Той стана и взе фуражката си.
	— Ще се видим ли, когато се върна? — попита Хайне.
	— Възможно е. — Мартино стисна ръката му. — За мен беше удоволствие, хер полковник. А сега ви напускам, за да не преча на работата ви. Не си правете труда да ме изпращате, майоре.
	Вратата се затвори зад гърба му и в миг цялото изражение на Хайне коренно се промени.
	— Тръпки ме побиват всеки път, когато видя някой от тия есесовски убийци. Какво ли, по дяволите, иска тоя, Феликс?
	— Един господ знае, хер полковник, но документите му… — Некер сви рамене. — Не само подписани от Химлер, но и парафирани от самия фюрер.
	— Видях. — Хайне вдигна ръка: — Просто го наблюдавай, това е всичко. А когато пристигна в Гърнси, ще разбера какво мисли Фон Шметов за всичко това. Но на всяка цена бъдете любезен с него. Последното, което искам, е да си имам неприятности с Химлер.
	— Разбира се, хер полковник.
	— Хубаво. А сега въведи хората от Комитета по контрола върху храните и да продължаваме.


	На Мартино му оставаше доста време, така че реши да пообиколи града. По улиците имаше много хора, най-вече цивилни. Повечето бяха с доста отпаднал вид, което не беше чудно, а и дрехите им изглеждаха стари и износени. Наоколо се мотаеха деца, очевидно ученици. От тях лъхаше жизненост, но нали всеки се грижи преди всичко за децата си.
	Излиза, че хората все пак успяваха да преживеят. Хелън де Вил му беше разказала за обществените кухни и хлебарници — по този начин пестяха гориво. Помисли си, че гражданите живеят по-трудно от хората на село. И точно в този момент, както вървеше по улица „Куин“, видя една тълпа, която се събираше пред някакъв магазин.
	Във витрината бе подредена изумителна изложба от всевъзможни храни — консерви, чували с картофи и брашно, шунка, бутилки вино и шампанско. Хората не говореха нищо, само гледаха. На вратата висеше окачена бележка: _Черноборсаджийски стоки. Може би врагът е собственият ви съсед. Помогнете да го разобличим._ Беше подписана от Мюлер. Болката, която се четеше по лицата на тия обикновени, дълго недохранвани хора, беше непоносима. Мартино извърна глава и се върна към Чаринг Крос.
	Когато влезе в салона, Сара тъкмо наместваше шапката си пред огледалото. Косата й изглеждаше чудесно. Той подхвана палтото й, за да се облече.
	— Доволен ли сте? — попита Емили Джонсън.
	— Дори много — каза той, отвори портфейла си и извади банкнота от десет марки.
	— О, не! В никакъв случай! — избухна тя. — Не ви искам парите. Наредихте ми да направя косата й и аз я направих! — От безсилие очите й плувнаха в сълзи. — Просто си вървете.
	Мартино избута Сара през вратата. Когато се обърна назад, в гласа му, за учудване на Емили Джонсън, прозвуча някаква доброта — сякаш за миг бе излязъл от ролята си на офицер от SS, която така добре изпълняваше.
	— Поздравявам ви, мисис Джонсън. Храбра жена сте.
	Вратата се затвори зад гърба му. Жената седна, захлупи лице и заплака.


	Мартино паркира кубелвагена до няколкото други коли пред хотел „Силвъртайд“ в Авр де Па.
	— Няма да се бавя.
	— Не се притеснявай за мен — усмихна се тя. — Ще се поразходя по вълнолома. Някога като дете идвах тук да плувам.
	— Както искаш. Само не разговаряй с непознати.
	От прозореца на кабинета си Мюлер го беше видял, и когато Мартино влезе в сградата, млад военен полицай в цивилно облекло го чакаше, за да го посрещне.
	— Щандартенфюрер Фогел? Оттук, моля.
	Той въведе Мартино в кабинета на Мюлер и затвори вратата.
	Капитанът излезе иззад бюрото си.
	— За мен е удоволствие.
	— Бих искал да мога да кажа същото — отвърна Мартино. — Говорихте ли с Клайст и Грайзер?
	— За онова недоразумение в имението Де Вил ли? Да, обясниха ми…
	— Недоразумение ли? — студено го прекъсна Мартино. — Хер капитан, извикайте ги тук незабавно, ако обичате. Нямам много време.
	Той се обърна и застана до прозореца с ръце зад гърба, а Мюлер повика Клайст и Грайзер по вътрешния телефон. Явиха се почти веднага. Мартино не си направи труда да се обърне, а продължи да гледа към вълнолома, където беше застанала Сара.
	— Инспектор Клайст — тихо започна той, — както разбирам, според вас тазсутрешните събития в имението Де Вил са просто недоразумение, така ли?
	— Ами да, щандартенфюрер.
	— Лъжец! — Гласът на Мартино прозвуча тихо и застрашително. — И двамата сте лъжци. — Той се обърна към тях. — Както се разхождахме с мадмоазел Латур из гората, дочухме някакво момиче да вика за помощ. Беше дете, капитане, нямаше шестнайсет години. И това животно го дърпаше към плевнята, докато другото добиче стоеше отстрани и се хилеше. Тъкмо щях да се намеся, когато генерал Галахър изскочи и опердаши тоя хулиган, както и заслужаваше.
	— Разбирам — каза Мюлер.
	— И за да допълня грозната картина, ще ви кажа, че трябваше да извадя собствения си пистолет и да дам предупредителен изстрел, за да предпазя тоя идиот да не застреля Галахър в гръб. Боже милостиви, що за имбецил сте вие, Грайзер? — каза той бавно, сякаш говореше на дете. — Този човек е ирландец, което значи, че е неутрален, а фюрерът е обявил политика на добри отношения с Ирландия. На всичко отгоре е известна личност в оная древна страна. Герой от тяхната революция. Генерал. Ние не стреляме по такива хора, при това в гръб. Ясно ли е?
	— Да, щандартенфюрер.
	Сега вече той насочи вниманието си към Клайст.
	— И тъй като фюрерът е обявил политиката към населението на Джърси да бъде политика на помирение, не си поставяме за цел да изнасилваме шестнайсетгодишните момиченца. — После се обърна към Мюлер: — Действията на тия двама служители са оскърбление за идеалите, скъпи на райха, и за германската чест.
	Беше напълно доволен от себе си, особено след като Клайст гневно избухна:
	— Не съм дете, за да ми четете такива лекции.
	— Клайст! — прекъсна го Мартино. — Като човек на Гестапо вие сте дали клетва пред нашия фюрер. Свещена клетва. Доколкото си спомням, тя гласеше: „Заклевам се да се подчинявам до смърт на вас и на назначените от вас командири“. Така ли беше?
	— Да — отвърна Клайст.
	— Тогава отсега нататък не забравяйте, че сте тук, за да се подчинявате на заповеди. Когато ви задавам въпрос, ще отговаряте: _Jawohl, Standartenfurer_. А ако ви наредя нещо — _Zu befehl, Standartenfuhrer_. Ясно ли е?
	Настъпи пауза, преди Клайст тихо да отговори:
	— _Jawohl, Standartenfuhrer._
	Мартино се обърна към Мюлер.
	— И вие се чудите защо райхсфюрер Химлер е сметнал за необходимо да ме изпрати тук.
	И излезе, без да каже нито дума повече. Премина през фоайето, пресече улицата и се приближи до кубелвагена. Сара седеше на капака отпред.
	— Е, как мина? — попита го тя.
	— О, сигурно би казала, че доста им изкарах ангелите. — Той й отвори вратата. — А сега ще станеш мой екскурзовод из твоя остров. Ще направим едно околоостровно пътешествие като капитан Кук.


	Мюлер се разсмя:
	— Само да имаше огледало да се видиш, Вили, как се беше изпънал пред бюрото. Липсваха ти късите панталонки.
	— Кълна се в Бога, че ще…
	— Няма да правиш нищо, Вили, както и всички ние. Просто ще изпълняваш това, което ти се нареди. — Той отиде до един шкаф, отвори го, извади водна чаша и бутилка коняк. — Трябва да призная, че той се държеше точно като райхсфюрера, когато е в лошо настроение. С всичките тия истории за чистотата и честта на германската раса. С всичките тия глупости…
	— Още ли искате да говоря с брат си, господин капитан? — попита Грайзер. — Поръчал съм разговор с Щутгарт за десет вечерта.
	— Защо не? — Мюлер си наля малко коняк и нетърпеливо каза: — За бога, Вили, вървете в болницата да ви прегледат носа. Тръгвайте. Махайте ми се от очите, и двамата.


	Ромел беше отседнал близо до Байо, в една усамотена тиха вила. Местният командир, който я използваше през почивните дни, с удоволствие я предостави на фелдмаршала, щом той изяви желанието да прекара спокойно събота и неделя. Семейство Бернар, които се грижеха за къщата, бяха изключително дискретни хора. Жената готвеше превъзходно, а мъжът изпълняваше ролята на иконом.
	Баум пристигна следобед, преди фелдмаршала, с един кубелваген. Облечен бе в парашутистката си униформа. Ромел настояваше да си сложи и черна превръзка на дясното око. Самият Баум смяташе, че няма никаква прилика с фелдмаршала, докато не си сложи грима, униформата и гумените подплънки, които правеха лицето му по-ъгловато. Но същинската промяна настъпваше вътре в него — той мислеше като Ромел и се превъплъщаваше в Ромел. В това се състоеше изключителният му актьорски талант.
	Ромел и Хофер пристигнаха по-късно следобед с един мерцедес. Докара ги сержант от инженерните войски на име Дрехлер, ветеран от Африканския корпус, специално подбран от Хофер. В дневната госпожа Бернар поднесе на фелдмаршала късен обяд, след което Хофер покани Баум да слезе при тях.
	— Е, добре, дайте сега да повторим всичко още веднъж — започна Ромел.
	— Доколкото разбрах, хората от Джърси ще отплават за Гърнси довечера към два часа. Ние с Бергер ще тръгнем с кубелвагена утре сутрин, точно в девет. Ще спрем той да се преоблече в една селска къща на около километър оттук.
	— После?
	— После се насочваме към една аварийна писта на Луфтвафе, където пилотът, оберлейтенант Сорса, ще чака вашите разпореждания в самолета.
	— Сорса ли? Да не е финландец?
	— Точно така.
	— Но какво общо има той с Луфтвафе? Защо не е на Източния фронт, да воюва срещу руснаците със сънародниците си?
	— Сорса е много добър, истински ас. Един от най-големите пилоти на нощни изтребители. Напоследък върши по-добра работа над територията на райха, където сваля британски ланкастъри. Идеалният човек за нашия случай, още повече че е извън командната структура на Луфтвафе. Той е единак.
	— Финландците не ни обичат особено. Никога не съм им имал доверие — отбеляза Ромел и запали цигара. — Продължавай.
	— Сорса няма да знае в какво направление ще излети до момента, в който ще се качим в самолета. По мои изчисления ще се приземим в Джърси към единайсет. Дал съм нареждане точно в дванайсет от щаба на Група армии Б да изпратят съобщение в Берлин, че сте излетели за Джърси. И че не сме ги известили по-рано заради безопасността на полета.
	— А какво ще става тук през това време?
	— По-късно утре ще пристигнат генералите Щулпнагел и Фалкенхаузен, които ще останат през нощта и ще си заминат в неделя сутринта.
	— А вие ще се върнете вечерта, така ли?
	— Разбира се. Госпожа Бернар и мъжът й ще знаят, че сте били тук, но пък няма да са наясно, че по същото време сте били и в Джърси. Няма да го знае и сержант Дрехлер. Той и без друго ви боготвори — стар ветеран е от пустинята. Ако възникнат някакви проблеми с него по-късно, ще мога да ги разреша.
	— Ами вие, приятелю? — обърна се Ромел към Баум. — Ще можете ли да се справите?
	— Да, господин фелдмаршал. Убеден съм, че ще мога — отговори Баум.
	— Чудесно. — Ромел извади от леда бутилката „Дом Периньон“, която мосю Бернар бе донесъл по-рано, отвори я, наля три чаши и подаде на всеки по една. — И така, приятели, за нашето начинание в Джърси.


	Сара и Мартино прекараха един чудесен следобед. Отидоха до горе, където тя искаше да му покаже Мон Оргьой, един от най-величествените замъци в цяла Европа, само за да открият, че окупаторите са го превърнали в крепост.
	При залива Флик попаднаха на работна група от пленници, които прокарваха нов път към една батарея на брега. Това бяха най-дрипавите, мръсни и недохранени създания, каквито дори и Мартино не бе виждал през живота си. От сержанта, който ги водеше, узна, че са руснаци. Ето защо им се стори пълна ирония на съдбата, когато откриха, че един батальон от Руската освободителна армия, съставен главно от украинци, охранява северното крайбрежие при залива Бон Нюи.
	Продължиха към Гроне, където разгледаха останките от средновековния замък и се насладиха на великолепната гледка към носовете Сарк, Ерм и Жету, най-близките точки до съседния Гърнси. Странното беше, че никой нито веднъж не ги спря за проверка на документите, дори и когато преминаха по Файв Майл Роуд, покрай залива Сент Уан, където, както на Мартино му се стори, се намираше най-добре укрепеният участък, който беше виждал.
	Привечер спряха до църквата при залива Сент Брелад. Слязоха от колата, застанаха под арката на портата и надникнаха в двора. Видяха цели редици германски кръстове, поставени над грижливо поддържани войнишки гробове.
	— Не ми е ясно какво ще прави Христос с всичките тия кръстове със свастики на тях — почуди се Мартино.
	Тя потрепери.
	— А някога често идвах в тази църква. Тук приех и първото си причастие.
	Мартино тръгна между редиците от германски кръстове.
	— Виж, има и двама-трима италианци, а и един руснак.
	Продължи нататък, стигна до старата част на гробището, застоя се сред гранитните плочи и гробници и ненадейно промълви:
	— Изпитвам странното усещане, че съм си у дома.
	— Какви са тия ужасни мисли? — сряза го Сара.
	— Не са ужасни. Просто се почувствах някак умиротворен, а и гледката към залива е невероятна… Да се връщаме.
	Качиха се в кубелвагена и потеглиха покрай залива към Мон Соийе.
	— Е, околоостровното пътешествие завърши. Какво ще кажеш?
	— Много спретнато островче.
	— А как ще измъкнеш от него Хю Келсоу?
	— Определено нямам представа, тъй че ако успееш ти да измислиш нещо, кажи ми.
	И продължи да се взира в пътя, подсвирквайки беззвучно през зъби.


	Вечерята беше много особено преживяване. Когато Мартино и Сара влязоха в трапезарията, завариха там Гуидо Орсини, Бруно Фелд, капитан-лейтенант Ерих Дитрих и още неколцина офицери. Пред всяко празно място имаше по една току-що запалена свещ. На Сара това й се стори направо ужасяващо, но пък младите офицери бяха много любезни и внимателни с нея, и очевидно биха се отпуснали още повече, ако не ги сковаваше присъствието на Мартино. В знак на уважение към протокола той бе облякъл униформата си, но това като че ли засили още повече смущението на останалите.
	Хелън де Вил влизаше и излизаше с подносите и най-сетне Сара, отегчена от надутите разговори, настоя да й помогне да разчисти масата и отиде с нея в кухнята, където Шон Галахър, седнал на масата, дояждаше остатъците от вечерята.
	— Там е ужасно. Хари прилича на призрак, попаднал на пиршество — рече тя.
	Хелън тъкмо подготвяше подноса за Келсоу.
	— Ще кача това горе, докато всички са още в трапезарията.
	Тя се качи по задното стълбище и отвори вратата на спалнята тъкмо в момента, когато Гуидо Орсини прекосяваше другия край на коридора. Той я видя, с учудване забеляза подноса в ръцете й и предпазливо продължи по коридора. След кратко колебание натисна дръжката на вратата на спалнята й. Хелън като никога бе забравила да превърти ключа. Той надникна, видя открехнатата тайна врата и се промъкна на пръсти до нея. Отгоре прозвучаха гласове. Той се вслуша за миг, после се обърна, излезе и затвори след себе си.
	Когато Гуидо влезе в кухнята, Сара и Галахър приглушено разговаряха.
	— А, ето къде си се скрила — каза той. — Ония преминаха на политика. Ще дойдеш ли да се поразходим по терасата?
	— Може ли да му се има доверие? — шеговито се обърна тя към Галахър.
	— Не повече отколкото на всеки друг мъж, особено пък момиче като вас.
	— Значи ще рискувам — и добави с официален тон: — Ако полковник Фогел ме потърси, кажете му, че скоро ще се върнем.
	Луната бе в половината си фаза, звездите сияеха, палмите се открояваха на фона на небето. Отвсякъде се носеше ароматът на цветята, окъпани от отминалия дъжд.
	— Мм, азалии — дълбоко вдъхна Сара. — Едни от любимите ми цветя.
	— Ти си забележително момиче — заговори й той на английски. — Нали нямаш нищо против да си говорим на английски? Наоколо няма никого, а за мен ще е полезно да си поддържам езика.
	— Добре — неохотно се съгласи тя. — Но само за малко.
	— Друг път никога ли не си идвала в Джърси?
	— Не. След като мама почина, отраснах при баба ми в Пемпол.
	— Хм, така ли? Че нали майка ти беше англичанка?
	— Точно така.
	Тя се умори от неговия разпит и приседна на ниския гранитен парапет с гръб към луната. Той й предложи цигара:
	— Нали пушиш „Житан“?
	Вече беше привикнала с пушенето, така че кимна:
	— Да. В днешно време човек трябва да е доволен от всичко, което му предложат.
	Той й поднесе огънче и продължи:
	— Забележително наистина. Ти говориш френски с прекрасен бретонски акцент.
	— Че какво чудно има в това? Нали ти казах, че баба ми беше бретонка.
	— Разбрах. Но това, което ме заинтригува, е английският ти. Прекалено е изискан. Не забравяй, че съм учил в Уинчестър, така че мога да го твърдя със сигурност.
	— Наистина ли? Много ти благодаря. — Тя стана. — Е, Гуидо, смятам вече да се връщаме. Макс няма да може да си намери място, че съм изчезнала за толкова дълго време, и то с друг мъж.
	— Веднага — съгласи се той. Тя го улови под ръка и двамата закрачиха сред азалиите. — Харесваш ми, Ан-Мари Латур. Много ми харесваш. Не забравяй това.
	— Само ти харесвам ли! — възмути се тя. — Доколкото си спомням, беше казал, че ме обичаш.
	Тя започваше опасна игра, съзнаваше го и все пак не можеше да се спре.
	— Така да бъде — решително отвърна той. — Обичам те. — Придърпа я в прегръдката си и страстно я целуна. — Разбра ли го сега?
	В този момент на обляната от лунна светлина тераса се появи Мартино.
	— Ан-Мари! Тук ли си? — извика той на френски.
	— Идвам! — отговори тя, протегна ръка, помилва италианеца по лицето и прошепна: — До утре, Гуидо. — После изтича нагоре по стъпалата към терасата.
	Събраха се в личната дневна на Хелън. Тя се намираше в задната част на къщата и френските й прозорци гледаха към терасата. Галахър наля четири чаши с бургундско, а Хелън открехна най-близкия прозорец, вдъхна ароматния въздух и спусна тежката завеса.
	— И така, какво ще стане сега? — започна Шон Галахър.
	— В момента той определено не е в състояние да ходи — каза Хелън де Вил. — Джордж Хамилтън го прегледа днес следобед. Смята, че ако претовари крака, има съвсем реална опасност да го загуби.
	— Е, поне докато се намира тук, е в безопасност — вметна Сара.
	— Да, но не може да дочака края на войната тук — отбеляза Мартино. — Ще трябва да го прехвърлим в Гранвил. Веднага щом се доберем дотам, Кресон ще се свърже с Лондон и още следващата нощ ще изпратят самолет да ни прибере.
	— Да, но как ще го прехвърлим дотам? — продължи Галахър. — Движението на лодките се контролира много строго. Целият бряг е осеян с наблюдателни постове, днес сте се уверили в това с очите си. Никой не може да отплава от брега, без да бъде забелязан. А лодките — и рибарските, и дори спасителните, нямат право да излизат в морето без немска охрана на борда.
	— И все пак трябва да има някакво разрешение — настоя Сара. — Не можем да стоим така със скръстени ръце.
	В този миг до прозореца нещо прошава и завесата се повдигна. Мартино измъкна светкавично валтера и го насочи. Гуидо Орсини прекрачи през прозореца в стаята.
	— Мисля си, че бих могъл да ви помогна — каза той на английски.


>	12.

	На другия ден сутринта, застанал на кея Алберт, Мартино видя как полковник Хайне, гражданският комендант, околийският управител и хората му заминаха за Гърнси с миноносеца на Дитрих. Наблюдаваше ги, облегнат на парапета, докато чакаше Орсини да се върне от флотския щаб в хотел „Пом д’Ор“.
	Нахлуването на италианеца през завесите предната вечер беше колкото драматично, толкова и неочаквано. Но предложението му да свърже съдбата си с тях имаше смисъл. Дори и да беше правоверен фашист, вече всички виждаха кой ще спечели войната и в Италия много хора, дори от най-пламенните последователи на Мусолини, без всякакво колебание бяха преминали на страната на победителите. Е, Орсини при всички положения не беше от тях. Така твърдяха и Хелън, и Галахър, а най-разпалено от всички — Сара.
	Младият италианец се изкачи по стъпалата, отдаде чест на двама-трима кандидат-офицери и дойде при Мартино.
	— Да се поразходим по кея.
	— Какво открихте? — попита Мартино, когато се отдалечиха.
	— Май ще ни излезе късметът. В неделя рано сутринта се очаква някакъв малък конвой от Гърнси. Един от капитаните, на холандския каботажен кораб „Ян Крюгер“, вчера се разболял. Боцманът докарал кораба до Джърси.
	— Е, и?
	— Ами оттук до Гранвил управлението ще поеме нашият стар приятел Робер Савари.
	— Това определено звучи интересно — каза Мартино. — Кога можете да говорите с него?
	— Там е бедата, че след като „Виктор Юго“ потъна, него са го прибрали със спасителна лодка от Сен Мало. Ще го върнат от Гранвил утре привечер с катера — наричаме го куриерското корито.
	— А смятате ли, че ще пожелае да прехвърли Келсоу?
	Орсини сви рамене.
	— След като ми обяснихте колко е замесен в цялата история досега, той, струва ми се, е твърде податлив обект за натиск. Не виждам причини да откаже.
	— Така е — каза Мартино. — Освен това е наясно, че една погрешна стъпка ще му струва безплатно погребение от Кресонови и техните приятели. — Той се засмя. — Знаете ли какво, графе? Мисля, че ви се отдава прекрасен случай да докажете, че сте полезен за нашата комбина.
	— Съгласен съм — отвърна Гуидо. — Но да се разберем за едно.
	— Кажете.
	— До гуша ми е дошло от смърт и унищожение. Повръща ми се от убийства, гади ми се от политика. Съюзниците ще спечелят тази война, това е неизбежно, а Джърси се оказа добро място един разумен човек да дочака последните месеци. И дайте да не се преструваме, че нещо би могло да промени хода на събитията — каквото и да стане тук, дори и Келсоу да попадне в ръцете на германците, в най-лошия случай плановете на Айзенхауер за настъплението сериозно ще се забавят. Но в крайна сметка той пак ще спечели. Забъркали сме се в една доста интересна игра. Е, вярно, че е и опасна, но все пак е игра.
	— Защо тогава си пъхате носа в нея? — попита Мартино.
	— Мислех, че си е проличало — отговори Гуидо, докато слизаха по стълбите към колата, и приветливо се засмя. — Трябва да ви предупредя, приятелю — няма нищо по-опасно от заклетия ерген, когато ненадейно реши, че е открил подходящата жена.


	Когато телефонът иззвъня в кабинета му в комендантството, Феликс Некер тъкмо беше тръгнал на езда на плажа при Сент Обен. Вдигна слушалката и от това, което чу, на лицето му се изписа ужас.
	— Боже мой! Кога се очаква да пристигне? Добре. Подгответе почетен караул. Идвам веднага.
	Тресна слушалката, поседя за миг, преценявайки нещата, после отново я вдигна и поиска полицейския щаб в хотел „Силвъртайд“.
	— Господин майор? — учуди се Мюлер, когато ги свързаха. — С какво мога да ви бъда полезен?
	— До четирийсет и пет минути Ромел ще кацне на летището.
	— Кой?
	— Фелдмаршал Ервин Ромел, идиот такъв! Пристига от Нормандия с адютанта си, някой си майор Хофер.
	— Ама защо? — попита Мюлер. — Нищо не разбирам.
	— Е, аз пък разбирам — отвърна Некер. — Всичко съвпада прекрасно. Най-напред заповедта му Хайне и останалите да заминат за Гърнси при генерал Фон Шметов, за да не му се пречкат, та да ни се стовари от небето и да ни спипа по гащи. Да, Мюлер, познавам стила на Ромел. Ще си навре носа навсякъде. Ще огледа всяко картечно гнездо.
	— Е, поне една загадка се разкри — каза Мюлер.
	— Каква загадка?
	— Причината за идването на Фогел. Сега вече всичко се връзва.
	— Да, мисля, че си прав. Както и да е, в момента това не е най-важното. Ще се видим на летището.
	Затвори телефона, поколеба се, отново вдигна слушалката и поиска да го свържат с имението Де Вил. Мартино и Орсини току-що се бяха върнали и всички бяха в кухнята.
	— За теб е — подаде Хелън слушалката на Мартино. — Майор Некер.
	Той пое слушалката.
	— Тук Фогел.
	— Добро утро — поздрави го Некер. — Мисля, че едва ли ще ви изненадам, като ви кажа, че след около половин час пристига фелдмаршал Ромел.
	Мартино отвърна, прикривайки учудването си:
	— Ясно.
	— Вие естествено ще искате да го посрещнете. Ще се видим на летището.
	Мартино бавно затвори телефона. Откъм градината влязоха Сара и Галахър.
	— Какво има, Хари? — попита Сара. — Изглеждаш ужасно.
	— Нормално — отговори той. — Току-що започнах да губя почва под краката си.


	В „Силвъртайд“, в малката баня до кабинета си, Мюлер бързаше да навлече униформата. Външната врата се отвори и се чу гласът на Клайст:
	— Тук ли сте, господин капитан? Търсили сте ни.
	— Да, влезте — каза Мюлер.
	Той излезе в кабинета, закопчавайки куртката, взе колана с маузера и припряно го закопча.
	— Да няма нещо спешно? — попита Клайст. Видът му беше ужасен. Синините под очите му бяха потъмнели, а и гипсът, който му бяха поставили в болницата, в никакъв случай не го правеше по-красив.
	— Би могло да се каже. Току-що научих, че Ромел пристига на внезапна проверка. Веднага тръгвам за летището. Ернст, можеш да ме закараш — обърна се той към Грайзер.
	— Ами аз? — попита Клайст.
	— С тая физиономия? Да не си се мярнал на километър от Ромел. По-добре си вземи два-три дни отпуск, Вили. Просто изчезни нанякъде — после кимна на Грайзер: — Да тръгваме.
	След като излязоха, Клайст отиде до шкафа, в който капитанът държеше напитките си, извади бутилка коняк и водна чаша и я напълни почти цялата. Изгълта я на един дъх и влезе в банята, за да се види в огледалото. Изглеждаше ужасно. Лицето го болеше. И за всичко беше виновен оня проклет ирландец.
	Наля си още един коняк и тихо промърмори:
	— Ще ми паднеш, свиня такава, и тогава… — вдигна наздравица на образа си в огледалото и пресуши чашата.


	Ситроенът мина край пристанището и сви по крайбрежното шосе.
	— Между другото — каза Грайзер — онзи разговор, дето го бях поръчал с брат ми в Щутгарт за снощи…
	— Можа ли да ти каже нещо?
	— Нищо. Нямаше го. Очакват го довечера за нощното дежурство. Тогава ще говорим.
	— Не че вече има кой знае какво значение — каза Мюлер. — Нещата около нашия приятел Фогел се изясниха. Очевидно просто е изпратен преди фелдмаршала.
	— Но какво ли иска Ромел? — попита Грайзер.
	— Ако преброиш всичките бункери, дзотове и батареи по цялото френско крайбрежие от Диеп на юг, на тия острови се намират половината от тях. Предполагам, че поради предстоящото настъпление е решил, че е време да провери за какво е бил харчен бюджетът. — Той погледна часовника си. — Но сега това не е важно. Дай газ — имаме само десетина минути.


	Мартино спря на бариерата за проверката на документите. Чиста формалност, понеже той беше с униформа. Пред главния вход бяха паркирани няколко коли, около които чакаха шофьорите — очевидно за официалните лица. На големия черен остин най-отпред забеляза вимпела на военния комендант.
	Мартино паркира кубелвагена зад ситроена на Мюлер, на чийто волан седеше Грайзер — единственият цивилно облечен шофьор, подмина го, без да му обръща внимание, и влезе в сградата. Навсякъде беше пълно с униформени, най-вече от Луфтвафе. Докато крачеше сред тях, изпита странно чувство на нереалност. Не се страхуваше. Просто му се налагаше да разиграе по възможно най-добрия начин картите, които съдбата му бе тикнала в ръката.
	Некер с група офицери, сред които и Мюлер, чакаше до пистата. Почетеният караул беше строен. Майорът се приближи с леко изнервена усмивка, следван от Мюлер.
	— След малко пристигат. — Той предложи на Мартино цигара от посребрената си табакера. — За всички нас беше огромна изненада, че фелдмаршалът пристига така внезапно, но вие май не сте изненадан, а?
	В този миг Мартино прозря всичко. Явно смятаха, че неочакваното посещение на Ромел има някаква връзка със собственото му необяснимо присъствие на острова.
	— Моля? — отвърна той. — Не разбирам за какво намеквате, драги ми Некер.
	Некер с раздразнение погледна към Мюлер. Явно и двамата не му вярваха, което беше добре и засега чудесно го устройваше. Той се отдалечи на няколко крачки, кръстоса ръце зад гърба си и огледа летището. Имаше няколко дървени хангара, очевидно сковани набързо от Луфтвафе. Вратата на единия беше открехната и отвътре се подаваше металическият корпус на един _JU 52_, транспортният юнкерс, товарното добиче на германската армия. От други самолети нямаше и помен.
	— Той все още държи да се прави на загадъчен — просъска Некер на Мюлер.
	Мартино се върна при тях.
	— Май при вас Луфтвафе не е особено богато.
	— Така е, за съжаление. В този район врагът има превъзходство във въздуха.
	Мартино кимна към най-отдалечения хангар:
	— А какво търси тук оня юнкерс?
	— Това е пощенският самолет. Лети веднъж седмично, само с пилот и навигатор. И винаги нощем. Пристигнаха снощи.
	— И кога отлитат?
	— Утре вечер.
	В далечината се дочу шум на самолетен двигател. Всички вдигнаха глави и видяха как самолетът се снижава откъм залива Сент Уан, след което се приземи безупречно. Докато пилотът, оберлейтенант Сорса, рулираше към чакащите офицери, Конрад Хофер успокоително потупа Баум по рамото. Баум кимна отсечено с глава, намести фуражката и изопна ръкавиците си. _Време за театър, Хайни_, каза си той, _представлението започва_.
	Сорса отвори вратата, Хофер слезе и се обърна да подаде ръка на Баум, който разкопча старото си кожено манто, като отдолу се показаха Синият Макс и Рицарският кръст.
	Феликс Некер пристъпи насреща и козирува.
	— Хер фелдмаршал, за мен е голяма чест.
	Баум небрежно докосна козирката на фуражката си с маршалския жезъл.
	— Вие сте?…
	— Феликс Некер, хер. Временно командващ. Полковник Хайне замина в Гърнси за уикенда. На съвещание при генерал Фон Шметов.
	— Да, известно ми е.
	— Само ако знаехме, че ще пристигнете… — продължи Некер.
	— Да, но не знаехте. Конрад Хофер, моят адютант. И така, кои са останалите?
	Некер представи офицерите, като започна от Мартино.
	— Щандартенфюрер Фогел, когото, смятам, познавате.
	— Не — каза Мартино. — Никога досега не съм имал удоволствието да бъда представен на фелдмаршала.
	Ромел го отмина с почти нескрита неприязън, запозна се с Мюлер и с останалите офицери и поздрави почетния караул, след което се завъртя на пети и се запъти към най-близкото противовъздушно оръдие, следван от всички. Поговори с войниците, после прекоси тревната площ и се приближи до един от хангарите, пред който беше строен и застинал мирно наземният обслужващ персонал на Луфтвафе.
	Накрая се върна при сградата на летището, вдигна поглед към небето и каза:
	— Времето е хубаво. Дали ще се запази така?
	— Прогнозата е добра, хер фелдмаршал — отвърна му Некер.
	— Отлично. Искам всичко да огледам. Ясно ли е? Ще остана до утре, най-вероятно до вечерта, тъй че за тази нощ се нуждая от подходяща квартира. Но това не е бързо.
	— В офицерския стол на Луфтвафе е подготвена лека закуска, хер фелдмаршал. За личния състав ще е голяма чест, ако го уважите.
	— Разбира се, майоре, но по-късно. Първо работата. Много неща трябва да бъдат огледани. И така, накъде?


	Офицерският стол се намираше на втория етаж на някогашен ресторант. Имаше закуски — салата, печено пиле и шунка от консерви, доста стеснително сервирани от млади военнослужещи от Луфтвафе, облечени като келнери в бели сака. Офицерите следяха всяка дума на фелдмаршала с трепетното благоговение към една велика личност. С чаша шампанско в ръка Баум се забавляваше превъзходно — имаше усещането, че е друг човек, някакъв страничен наблюдател. Но в едно беше сигурен — играеше добре.
	— Учудихте ни, задето предпочетохте да летите през деня, господин фелдмаршал — каза Некер.
	— И без изтребители — добави Мюлер.
	— Винаги съм вярвал в неочакваните неща — отвърна Баум. — А не бива да забравяте и това, че летяхме с ас като оберлейтенант Сорса, един от нашите храбри финландски съюзници. Обикновено лети нощем на _JU 88S_ и досега е свалил трийсет и осем английски ланкастъра, което му е донесло и Рицарския кръст.
	Сорса, дребен на ръст, жизнен двайсет и пет годишен младеж с пшениченоруса коса, доби подобаващо скромен вид, и Баум продължи:
	— Освен това летяхме толкова ниско, че имаше по-голяма опасност да ни догони някоя вълна, отколкото английската авиация.
	Всички се засмяха, а той се извини и следван от Хофер, се отправи към тоалетната.


	Мартино наблюдаваше всичко, облегнат на стената, и пиеше много малко. Приближи се Мюлер.
	— Забележителен човек.
	— Така е — кимна Мартино. — Един от малкото истински герои на тази война. А как е вашият инспектор Клайст? Глупак е той. Но смятам, че всъщност си го знаете. Още шампанско?


	В тоалетната Баум се огледа в огледалото и попита Хофер:
	— Как е дотук?
	— Великолепно — въодушевено отговори Хофер. — На моменти ми се струва, че наистина пред мен е старият.
	— Радвам се. — Баум се среса и намести подплънките на бузите си. — А този полковник от SS? Не очаквах такова нещо.
	— Фогел ли? — За миг лицето на Хофер стана сериозно. — Разговарях с Некер за него. Появил се е на острова вчера. Носел специално пълномощно, подписано от Химлер и лично от фюрера. Все още не е обяснил за какво точно е тук.
	— Не знам — каза Баум, — но тия копелета винаги са ме карали да се чувствам зле в кожата си. Сигурен ли си, че присъствието му тук няма нищо общо с нас?
	— Как би могло да има? Щабът на Група армии Б е съобщил, че си пристигнал в Джърси едва преди час. Няма от какво да се притесняваш, продължавай по същия начин.


	— Бихте ли били така добър да дойдете в кабинета на командира, хер фелдмаршал? — каза Некер. — Генерал Фон Шметов се обажда от Гърнси.
	Баум приседна небрежно на ръба на бюрото и взе слушалката.
	— Драги ми Фон Шметов, отдавна не сме се чували.
	— Каква неочаквана чест за всички мои подчинени — каза Фон Шметов. — Хайне е доста изненадан и иска веднага да се върне.
	— Кажете му, че само да е посмял, ще го разстрелям — шеговито отвърна Баум. — И младият Некер ще ме разведе успешно из острова. Отличен офицер. Не, не, това идеално ме устройва.
	— Смятате ли да посетите Гърнси?
	— Не този път. Утре се връщам във Франция.
	— И кога можем да ви очакваме?
	В слушалката запращя.
	— Съвсем скоро, обещавам ви. Всичко добро.
	Баум затвори телефона и се обърна към Некер:
	— А сега на работа. Да огледаме бреговата защита.


	Сара седеше на оградата в парка на имението Де Вил, загледана към залива. Подпрян до нея, Гуидо пушеше.
	— Сара — започна той на английски. — Имам чувството, че те виждам за пръв път. — Той поклати глава. — Онзи, който ти е казал, че можеш да минеш за френска уличница, е допуснал голяма грешка. Още от самото начало си знаех, че при теб нещо не е точно.
	— А Хари? И при него ли нещо не е точно?
	— О, не. Този човек ме притеснява. Прекалено добре играе ролята на Фогел.
	— Знам — потръпна тя. — Чудя се как ли се справя сега.
	— Ще се оправи. Той е последният човек, за когото бих се загрижил. Харесва ти, нали?
	— Да — отговори тя. — И така може да се каже.
	Към тях се приближиха Хелън и Галахър.
	— Вие двамата какво правите тука? — попита Хелън.
	— Нищо особено — отвърна й Сара. — Чудехме се как ли се справя Хари.
	— Дяволът се грижи за хората си — каза Галахър. — Този човек и сам може да се грижи за себе си. Засега по-важното е да поумуваме какво ще правим с Келсоу. Смятам, че би трябвало да го пренесем от стаята му в моята вила.
	— Разумно би било — кимна Гуидо. — Оттам ще е много по-лесно да го свалим до пристанището, когато се разбера със Савари.
	— Смяташ ли, че номерът ще мине? — попита Сара.
	— Трябват му фалшиви документи на името на френски моряк. Ние с генерала ще го уредим.
	— Ще му превържем лицето, като кажем, че при нападението над конвоя е паднал във водата и е получил тежки обгаряния — продължи Галахър. — Ще пренесем Келсоу по-късно довечера. — Той успокояващо се усмихна и прегърна Сара: — Ще успеем. Повярвай ми.


	Мартино се включи последен в колоната от коли, които потеглиха от летището по пътя към Сейнт Питър. Ромел го очароваше, усещаше се възбуден от близостта до един от най-великите воини, които войната беше създала — самия главнокомандващ на Западния защитен вал, човекът, посветил се на това да разгроми съюзническите войски, когато настъпят по бреговете.
	Определено беше енергичен човек. Посетиха Медоубанк в общината Сен Лоран, където вече две години военни инженери и депортирани работници копаеха подземен военен склад. Сега се подготвяше превръщането му във военна болница.
	После отидоха при руснаците от Северния отбранителен сектор, при огневите точки в Грев дьо Лек, Пленмон и Ле Ланд. Всичко това отне доста време. Фелдмаршалът сякаш искаше да надзърне лично във всеки един окоп, да огледа всяка оръдейна позиция.
	Поиска да види войнишкото гробище в Сент Брелад, и докато бяха там, разгледа и църквата. _Soldatenheim_, Домът на войника, се намираше малко по-нагоре по пътя в един реквизиран хотел с изглед към залива. Той настоя да се отбият и там, за голямо удоволствие на управителката, и завариха една сватба чрез представителство — система, създадена от нацисткото правителство за военнослужещите, които все по-рядко можеха да получат отпуск, за да могат да се върнат в Германия и да се оженят. Младоженецът беше едър сержант, а медицинска сестра от Червения кръст заместваше берлинската му булка.
	Беше истинска нацистка сватба, без религиозен ритуал. Баум съзря особена ирония в рутинната декларация на двамата, че нямат еврейска кръв, но все пак вдигна наздравица за щастието на младоженеца и едва тогава си тръгна.
	В Сент Обен пристигнаха привечер и повечето хора вече клюмаха. Разглеждайки картата, дадена му от Некер, Баум забеляза бреговата батарея на Мон де ла Рок и поиска да го заведат там.
	Мартино ги последва, все още в края на колоната. Изкачиха стръмния хълм и след един остър завой пред тях се откриха върхът и няколко постройки с плоски покриви.
	— Тук има само един артилерийски взвод, хер фелдмаршал — успокоително каза Некер, докато излизаха от колите.
	Сградата в края на оградения със зид двор се наричаше Септембъртайд. Тази до нея носеше френското име Енгет. През тесния вход на градината й се стигаше до редица подземни бункери и картечни дзотове, разположени по билото на хълма под градините. Тук нямаше нито един цивилен — само войници, безкрайно щастливи от посещението на Пустинната лисица, особено командирът им, капитан Хайдер.
	Оказа се, че Септембъртайд е негова лична квартира. И щом фелдмаршалът се заинтересува от нея, той с готовност ги поведе натам. Всички се спуснаха в градината. От изгледа към заливите Сент Обен надясно и Сент Елие наляво на човек му спираше дъхът. Градината имаше ниска бетонна ограда, зад която склонът слизаше почти отвесно през дърветата и гъстата растителност чак до шосето.
	— Дотук може да се добере единствено алпийски корпус, господа — каза Баум и вдигна поглед към къщата. Тя имаше голяма тераса пред всекидневната и друга, която опасваше целия втори етаж. — Приятно е. — После се обърна към Хайдер: — Имам нужда от местенце, където да положа глава довечера. Възможно ли е тук да се намери?
	Хайдер беше извън себе си от радост.
	— За мен ще бъде чест, хер фелдмаршал. Аз ще прекарам нощта при заместника си в Енгет.
	— Сигурен съм и че разполагате със свестен готвач.
	— Разбира се, хер фелдмаршал.
	— Е, драги ми Некер — каза Баум, — както виждате, всичко е наред. Мястото много ми харесва. Непревземаемо от едната страна, а капитан Хайдер и момчетата му ще ме пазят от другата. Какво повече мога да искам?
	— Надявахме се, че ще дойдете на вечеря в офицерския клуб в Багател — неуверено каза Некер.
	— Друг път. Поуморихме се днес и, честно казано, с удоволствие бих си легнал рано. Обадете се утре сутрин. Но не прекалено рано — в десет, да речем, за да обиколим другата половина на острова.
	— На вашите заповеди, хер фелдмаршал.
	Всички заобиколиха къщата и отпред се разделиха. Хайдер въведе вътре Баум и Хофер и им показа стаите. Дневната беше голяма и сравнително добре обзаведена.
	— Така заварихме всичко, когато се нанасяхме — обясни Хайдер. — А сега, хер фелдмаршал, моля да ме извините, аз ще ида да събера нещата си от спалнята, след което ще ви пратя готвача.
	Той тръгна нагоре по стълбите и Баум попита Хофер:
	— Добре ли се справих?
	— Великолепно — отвърна Хофер. — А и това място е идеално. Точно толкова усамотено, колкото е нужно. Гений си, Бергер.


	Когато Мартино се завърна в имението Де Вил, завари всички на вечеря. Надзърна през прозореца и видя Сара на масата в компанията на Гуидо и още пет-шест морски офицери. Реши да не влиза. Заобиколи през задната врата и се вмъкна в кухнята. Хелън миеше чинии, а Галахър ги бършеше.
	— Как мина? — попита ирландецът.
	— Горе-долу. Нямах абсолютно никакви проблеми, ако питаш за това.
	— Видя ли великия човек?
	— Толкова отблизо, колкото гледам сега теб. Но той даде да се разбере, че SS не е любимата му организация.
	Хелън му наля чаша чай.
	— Докато те нямаше, ние взехме някои решения — рече Галахър.
	Обясни му, че са решили да пренесат Келсоу. Когато привърши, Мартино кимна.
	— Изглежда ми разумно. Но ще трябва да се заемем с това по-късно. Към единайсет, да речем.
	— Да, тогава ще е по-безопасно — съгласи се Галахър.
	Мартино се качи горе и полегна в общата им стая със Сара. Въпреки че спяха в едно легло, от онази първа нощ не беше я любил. Нямаше особени причини. Просто сякаш нямаше нужда от това. Е, честно казано, не беше точно така. Вината беше негова, не на Сара. Нещо вътре в него го спираше, някаква стара душевна рана, която го караше да се бои от пълното отдаване. Страх, че всичко това ще се окаже още едно разочарование или че тази привлекателна, силна млада жена насила ще го върне към реалния свят. Към живота.
	Лежеше на леглото, пушеше, загледан в тавана с някакво смътно безпокойство, и си мислеше за Ромел, за това колко силен е този човек — и каква прекрасна мишена беше. Стана, препаса колана с пистолета, отвори куфара, извади заглушителя и го пъхна в джоба си.
	Слезе долу. Останалите все още вечеряха в салона. Отиде отново в кухнята. Хелън учудено го изгледа:
	— Пак ли излизаш?
	— Имам си работа — после се обърна към Галахър: — Кажи на Сара, че няма да се бавя.
	Ирландецът вдигна вежди.
	— Добре ли си? Да не се е случило нещо?
	— Не, нищо — увери го Мартино. — До скоро — и излезе.


	Под силната лунна светлина той съзря над дърветата очертанията на редицата бели къщи. Зави към хълма Ла Ол и спря в един страничен път недалеч от Мон дьо ла Рок. Поседя малко, поразмисли, сетне тръгна пеш нагоре между дърветата.
	Глупаво беше, разбира се. Ако застреляше Ромел, за по-малко от час островът щеше да бъде блокиран. И тогава накъде? На всичко отгоре навярно щяха да вземат заложници, докато убиецът се предаде. Другаде вече бяха го правили. Нямаше причина, поради която в Джърси да действат другояче. Но въпреки здравия разум и логиката, тази мисъл упорито го човъркаше. И той продължи нагоре по склона.


>	13.

	Мюлер се опитваше да привърши с натрупаната канцеларска работа в кабинета си в „Силвъртайд“. На вратата се почука и надникна Грайзер.
	— Тази вечер се задържахте, а, хер капитан?
	— Ами фелдмаршалът ми отне по-голямата част от деня, а както изглежда, утре ще ми отнеме и повече. Тук има поне дванайсетина следствени дела, които трябва да обработя, за да ги представя другата седмица пред съда. Смятам тази вечер да се отърва от тях. — Мюлер се протегна и се прозя. — А ти защо си още тук?
	— Заради телефонния разговор, който бях поръчал. Току-що говорих с брат си в Щутгарт.
	Мюлер се заинтригува:
	— И какво ти каза за Фогел?
	— Че никога не го е срещал в щабквартирата на Гестапо в Берлин. Но подчерта, че управлението на SD се намира на другия край на „Принц Албертщрасе“. Просто не знае кой какъв е там, освен, разбира се, най-известните личности като Хайдрих например, преди да го убият, или пък Валтер Шеленберг. Но когато той бил в Берлин, се знаело, че райхсфюрерът се обкръжава със загадъчни личности като Фогел и им предоставя специални пълномощия. Твърдеше, че никой не би могъл със сигурност да ги изброи.
	— Което всъщност е целта на задачата — отбеляза Мюлер.
	— Както и да е. Брат ми каза, че такива хора са зачислени към един SD отряд при кабинета на райхсфюрера и че имал връзка там.
	— Каква връзка?
	— Една от секретарките в SS на име Лоте Науман. Била му е любовница, докато работеше в Берлин. Шефът й е един от адютантите на райхсфюрера.
	— Така че ще говори с нея?
	— Поръчал е разговор с Берлин за утре сутринта. След това ще се опита да се свърже с мен. Поне ще ни каже доколко този Фогел е важна клечка. Тя не може да не знае нещо за него.
	— Отлично — кимна Мюлер. — Виждал ли си Вили тази вечер?
	— Да — неохотно си призна Грайзер. — Беше в клуба. После много настояваше да ходим на бар някъде из Сент Елие.
	— Пиян ли е? — Грайзер се поколеба и Мюлер добави: — Хайде де, изплюй камъчето.
	— Ами да, хер капитан. И то много. Не можах да му издържа на темпото. Както знаете, не пия много. Правих му компания известно време, но после стана мрачен, както често му се случва. Каза ми да се пръждосвам. Започна да става доста агресивен.
	— По дяволите! — въздъхна Мюлер. — Вече е късно да направим каквото и да било. Навярно ще завърши при някоя мръсница. А сега по-добре си лягай. Ще си ми необходим чак утре сутрин. В десет трябва да сме в „Септембъртайд“.
	— Тъй вярно, хер капитан.
	Той си тръгна, а Мюлер отвори нова папка и хвана писалката.


	В същия момент Клайст паркира на един коларски път в покрайнините на имението Де Вил, близо до вилата на Галахър. Беше лошо, опасно пиян. Носеше си и половин бутилка шнапс. Отпи от нея, прибра я в джоба си и тръгна със залитане към вилата.
	През спуснатите завеси на дневната се процеждаше светлина. Той грубо изрита вратата. Никой не отговори. Нанесе още един ритник, натисна дръжката и вратата се отвори. Надзърна в дневната. На масата светеше газена лампа, в камината догаряше огън, но други признаци на живот нямаше. В кухнята също нямаше никого.
	Той стигна до стълбището и викна:
	— Ей, Галахър, къде си?
	Никакъв отговор. Грабна газената лампа и се качи нагоре, за да огледа, но и двете спални бяха празни. Тръгна пак надолу, подпирайки се на стената, и остави лампата на масата.
	Намали пламъка и остави стаята осветена единствено от жаравата в камината. Дръпна завесата, седна до прозореца и загледа в осветения от луната двор.
	— Все ще си дойдеш, копеле такова.
	Бръкна в десния си джоб, извади един маузер, отпусна го в скута си и зачака.


	В Септембъртайд на Баум и Хофер сервираха учудващо добра вечеря — студено печено пиле, пресни джърсейски картофи и салата, полети с бутилка отличен сансер, която им изпрати капитан Хайдер. Луната осветяваше чудесната панорама на залива Сент Обен и те излязоха на терасата да си допият виното.
	След малко се появи ефрейторът, който беше приготвил вечерята.
	— Всичко е наред, господин майор — обърна се той към Хофер. — Кухнята е почистена. Оставих ви кафе и мляко. Ще имате ли нужда от още нещо?
	— Тази вечер не — отвърна му Хофер. — Ще закусим точно в девет. Яйца, шунка, каквото ви се намира. Вече можете да си вървите.
	Ефрейторът чукна токове и се оттегли.
	— Каква нощ, а? — каза Баум.
	— Не, драги ми Бергер, какъв ден! — отговори Хофер. — Най-забележителният в живота ми.
	— А ни предстои още един — прозя се Баум. — Май ми се иска да си легна — и се върна в къщата.
	— Ти, разбира се, както подобава на по-високия ти чин, ще се настаниш точно над нас, в голямата спалня с отделна баня. Аз ще се настаня в малката спалня в края на коридора. Тя гледа към предната част на къщата и ще знам какво става.
	Качиха се горе. Баум все още носеше чашата си с вино.
	— В колко ставаме? — попита той.
	— Ако не си се вдигнал до седем и половина, ще те събудя — каза му Хофер.
	— Ако беше Ромел, щеше да стане още в пет, но нека не преиграваме — засмя се Баум.
	Той затвори вратата на апартамента си и влезе в спалнята. Мебелировката беше проста. Имаше два гардероба, тоалетка и двойно легло, очевидно останали от собствениците. Ефрейторът беше дръпнал тежките завеси от червено кадифе. Баум ги вдигна, отвори вратата от армирано стъкло и излезе на горната тераса.
	От тази височина гледката беше още по-прекрасна. Надясно погледът му стигаше чак до пристанището Сент Обен. Цареше пълно безмълвие, само някакво куче пролая в далечината. Затъмнението в Сент Елие не можеше в никакъв случай да се нарече пълно. Тук-там премигваха светлини. Морето беше спокойно, на плажа се виждаше бялата ивица на прибоя, небето сияеше в звезди и лунна светлина. Нощ, предразполагаща към благодарствена молитва.
	Той вдигна чашата си и прошепна тихо:
	— _Л’хаим._ — Обърна се, разтвори завесите и влезе, като остави вратата отворена.


	За двайсет минути Мартино успя да прекоси горичката. На места храсталакът беше прекалено гъст, вървеше се трудно, но той беше предвидил и това. А и както забеляза през деня, градината не беше оградена с бодлива тел. Все още не бе наясно каква е целта му. Предпазливо се прехвърли през ниската бетонна ограда и дочу някакви гласове. Застина в сянката на една палма, вдигна поглед и видя на терасата Хофер и Ромел, огрени от луната.
	— Каква нощ, а? — каза фелдмаршалът.
	— Не, драги ми Бергер, какъв ден! — отвърна му Хофер.
	— А ни предстои и още един.
	В сянката на палмата Мартино остана поразен от този изумителен разговор. Нямаше никаква логика в него. После те се скриха, той предпазливо прекоси моравата и се спря до павираната алея. Миг по-късно фелдмаршалът се появи на горната тераса, застана до парапета и се загледа към залива.
	После вдигна чашата си и каза тихо:
	— _Л’хаим_ — и пак се прибра.
	_Л’хаим_, „за живота“ — най-древната еврейска наздравица. Това му стигаше. Мартино стъпи на ниската ограда, улови се за парапета на първата тераса и се прехвърли горе.


	Хайни Баум свали от врата си Синия Макс и Рицарския кръст с дъбовите листа, мечовете и диамантите и ги остави на тоалетката. Измъкна от бузите си подплънките, огледа се и прокара пръсти през косата си.
	— Не беше зле, Хайни. Хич не беше зле. Чудя се какво ли би казал великият човек, ако разбере, че ролята му е била изиграна от едно еврейче.
	Започна да разкопчава китела си и в този миг Мартино, който стоеше от другата страна на завесата и завинтваше заглушителя на дулото на валтера, пристъпи в стаята. Баум го зърна в огледалото и като ветеран веднага посегна към кобура на колана, оставен на тоалетката.
	— Не прави опит — каза му Мартино. — Този нов заглушител е истинско чудо. Ако те застрелям в гръб, дори и ти няма да чуеш. А сега ръцете на тила и сядай на табуретката.
	— Това да не е някакъв есесовски заговор, за да се отървете от мен? — попита Баум, изигравайки ролята си докрай. — Известно ми е, че райхсфюрер Химлер никога не ме е обичал, но не съм подозирал, че ще стигне дотам.
	Мартино приседна на ръба на леглото, извади с една ръка пакет „Житан“ и измъкна цигара. Запали я и рече:
	— Чух разговора ви с Хофер на терасата. Той те нарече Бергер.
	— Я какъв копой си бил.
	— А преди няколко минути, докато стоях отвън пред вратата, те чух да си говориш сам на себе си, така че нека да се разберем. Ти изобщо не си Ромел.
	— Е, щом казваш.
	— Добре тогава — продължи Мартино. — Да започнем отначало. Ако съществуваше есесовски заговор начело с Химлер, едва ли има смисъл да те убивам, щом не си истинският Ромел. Е, разбира се, ако си…
	Той вдигна валтера и Баум пое дълбоко дъх.
	— Много хитро.
	— Значи не си Ромел, така ли?
	— Това като че ли вече е пределно ясно.
	— Какъв си, актьор ли?
	— Е, бях войник, пак станах актьор…
	— Чудесен беше — каза Мартино. — Видях го миналата година в Париж, но ти дори и мен успя да ме измамиш. Той знае ли, че си евреин?
	— Не — намръщи се Баум. — Слушай, а ти що за есесовец си всъщност?
	— Не съм есесовец. — Мартино положи валтера на леглото до себе си. — Полковник съм от британската армия.
	— Не ти вярвам — удиви се Баум.
	— Жалко, че не говориш английски, иначе щях да ти го докажа.
	— Защо, говоря — отвърна Баум на наистина чудесен английски. — През трийсет и пета и трийсет и шеста играх в Лондон, Лийдс и Манчестър.
	— И си се върнал в Германия? — изуми се Мартино. — Трябва да си полудял.
	— Заради родителите си — сви рамене Баум. — Като повечето стари хора, те не вярваха, че всичко това ще се случи. После се укрих в армията, като използвах документите на един човек, който загина при бомбардировка в Кил. Истинското ми име е Хайни Баум. А за Ромел съм ефрейтор Ерих Бергер от 21-ви парашутен корпус.
	— Приятно ми е — Хари Мартино.
	Баум се поколеба, после стисна ръката му.
	— Отлично говориш немски.
	— Майка ми беше германка — обясни му Мартино. — А къде е Ромел всъщност?
	— В Нормандия.
	— И с каква цел направихте целия този маскарад или не ти е известно?
	— Не би следвало да знам това, но и аз като всички понякога подслушвам на вратите. — Баум измъкна една цигара от посребрената табакера на фелдмаршала, постави я в цигарето от слонова кост, което Ромел му беше дал, и я запали. — Има тайна среща с Фон Щулпнагел и Фалкенхаузен. Държи на изключителна секретност, доколкото разбрах. Явно те, както и някои от останалите генерали, които осъзнават, че войната е загубена, искат да се отърват от Хитлер и да спасят каквото могат.
	— Възможно е — каза Мартино. — И друг път са правили опит да отстранят Хитлер.
	— Всички са глупаци — отвърна Баум.
	— Не одобряваш ли това? Учудваш ме.
	— Така или иначе войната за тях е загубена. Въпрос единствено на време, така че плановете им са безпредметни. Не че особено ме притеснява, но ако това смахнато копеле Химлер се захване с тях, ще ги реже на парчета. Повечето от тях в началото помогнаха на Хитлер да дойде на власт.
	— Така е.
	— От друга страна, освен че съм евреин, аз съм и немец. За последните няколко дни успях да опозная Ромел доста добре. Добър човек е. Просто се е оказал от лошата страна. Е, вече знаеш всичко за мен. А ти? Защо си тук?
	Мартино накратко му разказа за Келсоу, без да споменава връзката с операция „Овърлорд“. Когато приключи, Баум рече:
	— Желая ти успех. Струва ми се, че ако успеете да го измъкнете по море, ще бъде цяло чудо. Аз поне отлитам утре вечер. За мен изходът не е проблем.
	В този момент Мартино съзря идеалната развръзка. Беше наистина гениално.
	— Я ми кажи — започна той, — когато се върнеш, ще те изпратят ли обратно в полка ти?
	— Надявам се.
	— Което значи, че има огромна вероятност в някой от следващите месеци да се възнесеш при твоя Йехова, защото настъплението ще започне и вие, парашутистите, ще бъдете пометени.
	— Много е възможно.
	— А какво би казал, ако вместо това отидеш в Англия?
	— Ти се шегуваш — удивено каза Баум. — Как би могло да стане това?
	— Помисли си. — Мартино стана и закрачи из стаята. — Кое е най-полезното в това да бъдеш фелдмаршал Ервин Ромел?
	— Казвай де.
	— Това, че всеки прави каквото му наредиш. Утре вечер например ти ще отидеш на летището, за да се завърнеш във Франция с малкия сторч, с който си дошъл.
	— Е, и?
	— А там има един _JU 52_, пощенският самолет, който трябва да отлети за Франция почти по същото време. Какво, смяташ, че ще стане, ако преди самия полет фелдмаршал Ромел се появи заедно с един щандартенфюрер от SS, един ранен на носилка и една млада французойка и се качи в този самолет? Как би се възприело това според теб?
	— Едва ли някой ще реагира — засмя се Баум.
	— А веднъж да излетим — продължи Мартино, — с този пощенски самолет ще стигнем до най-близката точка на английския бряг за не повече от половин час.
	— Боже мой! — с уважение каза Баум. — Ама това наистина е страхотно!
	— Е, искаш ли да отидеш в Англия, или не искаш? — попита Мартино. — Решавай. Разбира се, ако не бяхме се срещнали, ти щеше да се върнеш във Франция при фелдмаршала при пълна неизвестност след това. Навярно и следващият опит за покушение върху Хитлер ще пропадне и Ервин Ромел ще свърши зле. А подозирам, че това ще се разпростре и върху всички, които са били свързани с него. Да си говорим честно — Гестапо и Химлер няма начин да не решат, че ти си прекалено подозрителен.
	— Има логика в думите ти — каза Баум.
	Мартино запали цигара.
	— Дори и да оцелееш, приятелю, много скоро Берлин ще заприлича на тухларна. Руснаците искат кръв и предполагам, скоро ще откриеш, че съюзниците ще останат настрани и ще ги оставят да правят каквото си искат. — Той надзърна зад завесите. — Тъй че алтернативата, която ти предлагам, наистина е единствената разумна за един интелигентен човек.
	— Би могъл да направиш чудесна кариера като застрахователен агент — похвали го Баум. — Всъщност имам един братовчед в Лийдс, а това значи в Северна Англия, по-точно в Йоркшир. Единственият останал роднина, стига все още да е жив. Друго си е да има кой да ти прочете последната молитва.
	— Знам за какво говориш — търпеливо каза Мартино. — И така, договорихме ли се?
	— Берлин — тухларна, а? — поклати глава Баум и се засмя: — Това ми хареса.
	— Значи договорихме се. — Мартино отвинти заглушителя и прибра валтера в кобура.
	— Ами Хофер?
	— Какво Хофер?
	— И той е човек като всички нас. Не бих искал да му се случи нещо лошо.
	— Все нещо ще измисля. Ще обсъдя нещата с моите приятели. Утре сутрин ще се включа в обиколката ти из източната половина на острова. Бъди малко по-приветлив с мен. В някой удобен момент, в присъствието на Некер, попитай къде съм отседнал. Ще ти отговоря, че съм в имението Де Вил. Едно чудесно, прекрасно местенце, и т.н. Ще кажеш на Некер, че това те е заинтересувало и нямаш нищо против да обядваш там. Бъди настойчив. След това ще доуточним нещата.
	— Да, третото действие, преработено в последния момент, без никаква възможност за репетиция — кисело каза Баум.
	— Нали знаеш как се казва? — припомни Мартино. — Такъв е шоубизнесът — и той се провря между завесите.


	Когато Шон Галахър и Гуидо свалиха Хю Келсоу по тясната стълба в спалнята на Хелън, минаваше полунощ. Сара чакаше пред открехнатата врата Хелън да даде знак откъм другия край на коридора. Чу го и бързо отвори вратата.
	— Давайте — каза тя.
	Галахър и Гуидо отново преплетоха ръце, поеха Хю Келсоу и бързо излязоха. По широката задна стълба им беше по-лесно и само за няколко минути стигнаха до кухнята. Оставиха Келсоу на един стол, Хелън затвори вратата и превъртя ключа.
	— Дотук добре — рече Галахър. — Как сте, полковник?
	Американецът изглеждаше изтощен, но кимна бодро:
	— Чудесно е, че отново се движа.
	— Добре. Ще тръгнем по пътеката през гората към моята вила. Само още десет минути.
	Хелън му направи знак да замълчи:
	— Мисля, че идва някаква кола.
	Зачакаха. Сара побърза да намали пламъка на лампата, отиде до прозореца и дръпна завесите. В двора влезе автомобил.
	— Това е Хари — успокои ги тя.
	Хелън отново усили пламъка, а Сара отиде да отключи задния вход. Мартино се вмъкна и затвори. След всичко, което се случи на Мон де ла Рок, той беше в приповдигнато настроение, изпълнен с енергия, и възбудата му ясно личеше върху бледото лице, засенчено от есесовската фуражка.
	— Какво има, Хари? — запита го Сара. — Случило ли се е нещо?
	— Да, определено, но за това след малко. Готови ли сме да тръгваме?
	— Както винаги — отвърна Келсоу.
	— Да действаме тогава.
	— Ние със Сара ще тръгнем пред вас, за да се уверим, че всичко е подготвено — каза Хелън, откачи два изтъркани дъждобрана, подаде единия на девойката и облече другия.
	Тя отново сви пламъка на лампата, отвори вратата и двете със Сара бързо прекосиха двора. Галахър и Гуидо преплетоха ръце, Келсоу седна и прехвърли ръце през вратовете им.
	— Добре — каза Мартино. — Тръгваме. Ще водя аз. Ако някой иска да си почине, ми кажете.
	Той отстъпи встрани, пусна ги пред себе си, затвори вратата и всички тръгнаха през двора.


	Коларският път се виждаше ясно на бледата лунна светлина, процедена през дърветата. Нощта отново ухаеше на цветя. Сара улови Хелън под ръка. За миг между тях се върна старата близост и тя си припомни топлото чувство на сигурност, което усещаше след смъртта на майка си, когато Хелън беше единствената й опора и й вдъхваше желание за живот.
	— Е, а какво ще правите после, когато се приберете? — попита Хелън.
	— Ако изобщо се приберем.
	— Не говори глупости. Няма начин да не успеете. Ако някога съм познавала човек, който знае какво прави, това е точно Хари Мартино. Така че какво ще стане, когато се приберете? Пак ли ще бъдеш медицинска сестра?
	— Един господ знае — отвърна Сара. — Винаги съм го възприемала като временна спирка. Всъщност открай време искам да стана лекар.
	— Да, помня.
	— Но след всичко, което се случи, кой знае? Всичко изглежда като някаква лудост. През живота си не съм срещала мъж като Хари, не съм имала такива преживявания.
	— Тази лудост е временна, Сара, също както и войната. Това не е истинският живот. Нито пък Хари Мартино е мъжът, който ти трябва. Бог да му е на помощ, но той не е подходящ дори за самия себе си.
	Двете спряха в края на горичката, на няколко метра от вилата, окъпана от лунната светлина.
	— Нищо не мога да направя — рече Сара. — Не зависеше от мен. Просто така се случи. Беше едно безумие.
	От прозореца на вилата Клайст ги видя още в момента, в който се появиха иззад дърветата, и близостта помежду им веднага го порази. Тук нещо не беше в ред. Той стана, отиде до вратата и я открехна. И в момента, в който се приближиха, той осъзна, че и двете говорят на английски.
	— Да обичаш един човек не означава да си влюбена в него, скъпа — каза Хелън. — Влюбването е страст, но тя преминава, повярвай ми. Но хайде да влизаме вътре. Останалите ще дойдат всеки момент. — Тя бутна вратата и я отвори. — Като че ли е отключено.
	В същия миг вратата зейна рязко, някаква ръка я сграбчи за палтото и Клайст опря дулото на маузера в бузата й.
	— Влизайте, фрау Де Вил — грубо каза той. — И се опитайте да обясните любопитния факт, че тая малка френска курвичка не само отлично знае английски, но и, както изглежда, ви е приятелка.
	В първия момент Хелън замръзна, ужасена от маузера, опрян до лицето й. Клайст посегна и улови Сара за косите.
	— А доколкото разбрах, очаквате и други хора. Чудя се кого ли?
	Той тръгна назад, влачейки Сара за косите, все още с пистолет, насочен в упор към Хелън.
	— И без глупости, нямам никакво намерение да се шегувам — после пусна Сара. — Добре. Запали лампата. Нека всичко да бъде както трябва.
	Тя забеляза капчиците пот по челото му и изражението на ужас и болка върху лицето на Хелън.
	— Хайде, връщай се.
	Пръстите му пак се увиха около косите й. Заболя я страшно. Искаше да изпищи, за да предупреди останалите, но съзнаваше, че под брадичката на Хелън е опрян пистолет. Клайст вонеше на алкохол и целият се затресе от възбуда, когато в градината зазвучаха гласове. Едва в последния момент, след като вратата се отвори и Галахър и Гуидо влязоха гърбом, внасяйки Келсоу, той бутна настрани двете жени.
	— Хари! Пази се! — изкрещя Сара, когато Мартино се вмъкна подир тях, но измъченият й вик прекадено закъсня, за да може да предупреди когото и да било.


	Келсоу лежеше на пода, а Хелън, Сара и тримата мъже стояха в редица до стената с вдигнати ръце. Клайст отне валтера на Мартино и го пъхна в джоба си.
	— Напоследък SS имат странни критерии при подбора на кадрите си — отбеляза той.
	Мартино не отговори. Хладнокръвно изчакваше подходящ момент. Клайст се доближи до Гуидо Орсини и изкусно го пребърка.
	— Никога не си ми харесвал, красавецо — надменно каза той. — Вие, шибани макаронаджии, винаги сте ни вкарвали в беда. Фюрерът отдавна трябваше да се справи с вас.
	— Я, колко забавно — добродушно се обърна Гуидо към Галахър. — Това нещо можело и да говори.
	Клайст му подкоси краката и го ритна в ребрата с ботуш. Сетне се обърна към Галахър, бързо го претърси, не намери нищо и отстъпи.
	— Откога чакам този момент, копеле такова! — И заби десния си юмрук в кръста му.
	Галахър изрева и се строполи. Клайст ритна и него в ребрата и Хелън изпищя:
	— Спрете!
	Клайст се засмя.
	— Че аз не съм започнал. — И стовари ботуша си върху Галахър. — Стани! Ръцете на тила!
	За миг Галахър остана на четири крака и Клайст го подритна с върха на ботуша си.
	— Хайде, мърдай, тлъсто ирландско лайно такова!
	Галахър се изправи, застана с отпуснати ръце и леко се усмихна.
	— Само полуирландско. Наполовина джърсейско. Както вече ти казах, комбинацията е доста лоша.
	Клайст го перна през лицето с опакото на ръката.
	— Ръцете на тила, казах!
	— Както заповядаш — рече Галахър.
	Ловджийският нож вече от няколко минути се намираше в лявата му ръка, умело прикрит в дланта. Ръката му замахна едновременно с натискането на копчето, дочу се щракане, на светлината на лампата острието проблесна и се заби под брадичката на Клайст. Пистолетът на Клайст гръмна веднъж към стената и падна на пода, а немецът политна назад към масата, изтръгвайки ножа от дланта на Галахър. Опита се да се задържи, да измъкне острието изпод брадичката си, килна се на една страна, зарита конвулсивно и замря.
	— Господи боже! — проплака Хелън, повлече крака към кухнята и моментално повърна.
	— Върви да й помогнеш — обърна се към Сара Мартино.
	Девойката излезе. Той приклекна и прибра валтера си от джоба на мъртвия. После вдигна поглед към Галахър.
	— На този номер ни учеха в курса по ръкопашен бой. Ти откъде си го научил?
	— Наследство от дядо ми — отвърна Галахър.
	— Трябва да е бил забележителен човек.
	Двамата с Гуидо вдигнаха Келсоу на канапето, а Галахър прибра ножа си. Трябваше да дръпне с все сила, за да го изтръгне. Изтри го в палтото на мъртвия и попита:
	— Смятате ли, че посещението е било официално?
	— Не бих казал — отвърна Мартино, вдигайки празната бутилка от шнапс. — Беше пиян и с кървясали очи. Търсел е отмъщение, дошъл е тук заради теб и понеже не те е заварил, решил да изчака. — Той поклати глава. — Нещастникът, за малко да му излезе късметът. Това щеше да бъде върхът на кариерата му.
	— Какво ще правим сега? — настойчиво попита Келсоу. — Този инцидент може да провали всичко. Искам да кажа, че ако един гестаповец не се яви на работа, сигурно ще започнат да го търсят.
	— Без паника — рече Мартино, придърпа килима и покри Клайст. — Изход винаги се намира. Първо трябва да открием колата му. Сигурно е някъде наблизо. — Кимна на Гуидо и Галахър и тримата излязоха.


	След десетина минути Гуидо откри реното. Той свирна и Мартино и Галахър дойдоха при него.
	— Е, и сега какво?
	— Келсоу е прав — заразсъждава Галахър. — Ако утре сутрин Клайст не се яви на работа, Мюлер ще преобърне острова. Така че дайте да решим какво да правим.
	— Ще ги оставим да си го намерят — изръмжа Мартино. — Бил е пиян и просто е изхвърчал с колата от шосето.
	— За предпочитане от някоя скала — добави Гуидо.
	— Точно така — кимна Мартино, после се обърна към Галахър: — Кажи някое подходящо място. Не много далеч, но не и прекалено близко, тъй че да не направят връзка с имението.
	— Сещам се — каза Галахър.
	— Хубаво. Ти ще караш напред с реното, аз ще те следвам с кубелвагена.
	— Аз да идвам ли? — попита Гуидо.
	— Няма нужда — отвърна Мартино. — Ти подсигурявай тила тук. Аз ще отида да докарам кубелвагена, а вие двамата напъхайте Клайст в багажника на реното.
	И Мартино забърза през горичката.


	Когато се върна при вилата, тялото на Клайст вече беше в багажника и Галахър седеше на волана.
	— За колко време ще стигнем? — попита Мартино.
	— Намира се в края на нос Ла Мойе. — Галахър разгърна една стара туристическа карта на острова. — По това време на денонощието ще ни трябват петнайсетина-двайсет минути.
	— Да не налетим на някого?
	— Местните полицаи са на общинско подчинение и никога няма да тръгнат да работят за враговете, освен ако не ги заставят.
	— А немците?
	— Най-много да налетим на случаен патрул. Имаме пълната възможност да стигнем до нос Ла Мойе, без да срещнем жива душа.
	— Да тръгваме тогава — каза Мартино, после се обърна към Гуидо и двете жени, застанали на прага: — Чакайте тук. Трябва да обсъдим някои неща.
	И потеглиха.
	Галахър се оказа прав. От Ноармон до Уудбайн Корнър, а после и по главното шосе до Ред Хаус, стигнаха без всякакви произшествия. После поеха по Ла Рут Оранж и се запътиха към нос Корбие, където също не срещнаха нито една кола. Най-сетне Галахър сви по тесен път, спря реното и слезе.
	— Долу, от дясната страна на Корбие, има дзот, а наляво, към нос Ла Мойе, батарея. Но отпред всичко е чисто, двеста ярда по-нататък пътят прави завой точно до ръба на скалите. Там винаги е било опасно, понеже няма парапет.
	— Чудесно — каза Мартино. — Кубелвагена ще оставим тук.
	Той извади туба бензин, стъпи на степенката на реното и Галахър подкара по неравния път между високите храсти. Излязоха на ръба на скалите, спуснаха се в една долинка и стигнаха то някакво стръмно дефиле, което стигаше до брега, в който се разбиваше прибоят.
	— Тук е добре — избарабани Мартино по покрива на колата.
	Галахър спря, слезе и отвори багажника. Двамата с Мартино пренесоха Клайст и го настаниха зад волана. Галахър беше оставил мотора запален. Щом затвориха вратата, мъртвецът се наклони напред.
	— Да пускам ли? — тихо попита Галахър.
	— Един момент.
	Мартино отпуши тубата, поля с бензин предната седалка и дрехите на трупа и каза:
	— Пускай.
	Галахър отпусна ръчната спирачка, изключи скоростта, завъртя волана и забута реното по тревата отляво на пътя.
	— Пази се! — викна му Мартино, драсна клечка кибрит и я хвърли през страничния прозорец.
	За миг помисли, че пламъчето е загаснало, но после, точно когато реното излетя през ръба на скалите, колата избухна в ярки пламъци. Те хукнаха към пътя и чуха зад гърба си стържещия звук от падането, последван от глуха експлозия.
	Когато стигнаха до кубелвагена, Мартино каза:
	— Залегни на задната седалка. За всеки случай.


	Разбира се, всичко вървеше прекалено гладко, за да продължи така задълго. След пет минути, когато завиха от Корбие по Рут дю Сюд, видяха два мотоциклета на военната полиция, паркирани до пътя. Единият полицай излезе по средата на шосето и вдигна ръка. Мартино веднага намали.
	— Военна полиция — прошепна той на Галахър. — Залягай ниско.
	Отвори вратата и слезе.
	— Някакви проблеми?
	При вида на униформата му двамата военни полицаи застанаха мирно. Единият все още държеше запалена цигара.
	— Ахаа, както виждам, почивка за по цигарка, а? — рече Мартино.
	— Виноват, хер щандартенфюрер — отговори мъжът.
	— Лично аз винаги съм смятал, че признанието е по-добро от увъртането — заплашително произнесе той. — И така какво желаете?
	— Нищо, хер щандартенфюрер. Просто в този участък рядко ни се случва да видим автомобил по това време.
	— Всеки трябва да си изпълнява задълженията. — Мартино извади документите си. — Ето служебната ми карта от SD. По-бързо! — повиши той тон и гласът му прозвуча грубо и зло.
	Полицаят едва погледна картата и му я върна с разтреперена ръка.
	— Добре. А сега вървете да си гледате работата — каза Мартино и влезе обратно в колата. — И ви съветвам да сте по-предпазливи, когато пушите.
	Той потегли и Галахър попита глухо:
	— Как, по дяволите, успяваш да говориш така убедително, точно като нацист?
	— Опит, Шон. Дълъг опит — отговори Мартино, сви по Ла Рут Оранж и пое към Ред Хаус.


	Сара веднага им отвори.
	— Наред ли е всичко?
	— И още как! — отвърна Галахър, влизайки в стаята след Мартино. — Обърнахме колата над една скала до Ла Мойе и се постарахме да изгори.
	— Нужно ли беше? — потръпна Хелън, свивайки ръце.
	— Нали искаме да го намерят? — обясни Мартино. — Така че дори и да са били заспали, часовите по бреговите дзотове няма начин да не са забелязали пламъците. А не би било добре да открият запазения труп с раната от ножа.
	— Значи нямахте никакви неприятности? — попита Келсоу.
	— На връщане ни спря патрул на военната полиция — обясни Галахър. — Аз бях залегнал отзад, а Хари се направи на нацист. Мина без проблеми.
	— Значи остава ни само утре сутрин Гуидо да се свърже със Савари — рече Сара.
	— Не — прекъсна я Мартино. — Всъщност плановете малко се попромениха.
	Всички извърнаха удивени погледи към него, а Галахър възкликна:
	— Иисусе Боже! Сега пък какви си ги свършил?
	Мартино запали цигара, обърна се с гръб към камината и спокойно отговори:
	— Ако всички седнете, ще ви разкажа.


>	14.

	Към девет часа сутринта Галахър откара в Сент Елие още два чувала картофи с пикапа. Не се отби на централния пазар, а пое направо към военния склад в стария гараж на Уесли Стрийт. Първите камиони с провизии потегляха към поделенията на острова към осем и половина и той бе избрал точно този час. Фелдфебел Клингер беше горе в будката си и закусваше. Наденички, яйца, бекон — съвсем по английски. А и кафето беше истинско — Галахър го подуши от стълбата.
	— Добро утро, хер генерал. Какво ми носиш днес?
	— Два чувала картофи, ако ги желаеш. В замяна ще искам консерви, каквито ти се намират, и кафе. — Той се пресегна към чинията на Клингер и си взе парченце бекон. — Колкото пъти дойда, толкова пъти те заварвам на масата.
	— Защо не? Това е единственото удоволствие, което ми остава в тоя мръсен живот. Ще пийнеш ли едно кафе с мен? — Клингер напълни една чашка. — Защо човешките същества са толкова загубени? Преди войната в Хамбург държах хубав ресторант. Посещаваха го все отбрани хора. Жена ми успя досега да запази всичко както си беше, но миналата седмица бомбардировките пратили всичко по дяволите, а няма да има и никаква компенсация.
	— И по-лошо ще стане, Ханс — увери го Галахър. — Скоро ще има десант и всичките тия томита и янки ще поемат към прекрасното ти отечество, а от другата страна ще настъпят руснаците… Късмет ще имаш, ако изобщо си намериш някаква работа. А тия райхсмарки, дето ги трупаш, няма да струват и колкото хартията, на която са напечатани.
	Клингер изтри уста с опакото на ръката си.
	— Недей да ми разваляш храносмилането рано сутринта.
	— Е, разбира се, има пари, като тия например, които никога не се обезценяват. — Галахър извади от джоба си една монета, подхвърли я във въздуха и я захлупи на масата.
	Клингер я взе и почтително я огледа.
	— Английски суверен?
	— Точно така — отвърна Галахър. — Златен суверен.
	Клингер го захапа.
	— Истински при това.
	— Смяташ ли, че бих ти предложил нещо съмнително. — Галахър измъкна от джоба си малка конопена торбичка и я разтърси. — Тук има още четирийсет и девет.
	Остави торбичката на масата. Клингер разпръсна монетите и прекара пръсти по тях.
	— Добре де, казвай какво искаш.
	— Една моряшка униформа — отвърна Галахър. — Не е кой знае каква работа, както казват нашите приятели американците. В склада ги имаш с купища.
	— Невъзможно е — каза Клингер. — Абсолютно невъзможно.
	— Трябват ми също ботуши, дъждобран и барета. В общинската зала в Сент Брелад подготвяме едно представление. Там има прекрасна роля на един немски моряк, който се влюбва в едно момиче от Джърси, но родителите й…
	— Стига си ми разправял глупости! — прекъсна го Клингер. — Пиеса! Само не ме будалкай!
	— Добре де — сви рамене Галахър. — Щом не те интересува…
	Той започна да събира монетите, но Клингер положи ръка върху неговата.
	— Знаеш ли, хер генерал, ония от „Силвъртайд“ много биха се заинтересували за какво ти е немска морска униформа.
	— Да, Ханс, естествено, че биха се заинтересували. Но ти няма да им кажеш, нали? Ако не за друго, просто защото никак не би ти било приятно да започнат да душат наоколо. В мазето има толкова пиене, цигари и какви ли не консерви, а и толкова кафе, и толкова шампанско…
	— Стига!
	— Вярно е също, че вече се запролетява — безжалостно продължи Галахър. — Обаче все пак една екскурзия до наказателен батальон на Руския фронт едва ли ще се отрази добре на здравето ти.
	Гласът на генерала се забиваше заплашително в ушите му, а за перспективата направо не му се мислеше, така че Клингер се почувства натясно, крайно ядосан на себе си, че се е забъркал с тоя ирландец. Но вече беше прекалено късно. По-добре да му даде каквото иска и да се надява, че нищо лошо няма да се случи.
	— Добре де. — Клингер събра суверените и ги прибра в джоба на куртката си. — Винаги съм обичал театъра. За мен ще е истинско удоволствие да ти услужа.
	— Знаех, че мога да разчитам на теб — похвали го Галахър. — Ето ти размерите — и протегна през масата листчето към него.


	В десет часа колоната потегли от Септембъртайд и се насочи към Бюмон и Бел Роял, после зави по булевард „Виктория“ към Сент Елие. Най-напред спряха в замъка Елизабет. Отливът беше започнал. Паркираха пред Гран хотел, качиха се на един бронетранспортьор и поеха по дигата покрай брега, оставяйки по пясъка гъсенични следи.
	— Когато настъпи приливът, хер фелдмаршал, този път остава под водата — обясни Некер.
	Баум беше в стихията си, възбуден от настъпилия обрат на събитията. Видя как Мартино, седнал в другия край на колата, разговаря с Мюлер и с още двама-трима млади офицери и в един мъчителен момент се запита дали пък не беше сънувал събитията от предната нощ. Не можеше да не признае, че Мартино убедително се прави на нацист. Е, от друга страна, самият той също се справяше нелошо с ролята на фелдмаршала.
	Бронетранспортьорът сви над пътя, мина през портата на стария замък и спря. Всички слязоха и Некер каза:
	— Англичаните са укрепили това място по времето на Наполеон, за да се защитават от французите. Някои от тогавашните топове все още стоят.
	— А сега ние продължаваме да го укрепяваме, за да се защитаваме от англичаните. Каква ирония — рече Баум.
	Той тръгна по прохода през крепостния ров към вътрешния двор и Мартино се изравни с него.
	— Интересно е да се отбележи, хер фелдмаршал, че по времето на кралица Елизабет губернатор тук е бил сър Уолтър Рейли.
	— Така ли? — учуди се Баум. — Един изключителен мъж — войник, моряк, музикант, поет и историк.
	— Който освен това намерил време и да запознае западния свят с тютюна — припомни Мартино.
	— Дори само за това би следвало да има паметник във всеки един голям град — каза Баум. — Спомням си Италианската кампания през седемнайсета. Беше ужасно. И досега си мисля, че единственото нещо, което ни спаси тогава из окопите, бяха цигарите.
	Той продължи напред, Мартино закрачи успоредно с него и двамата продължиха оживения си разговор, а Хофер и Некер нервно ги следваха по петите. След щателен оглед на всяка бойна позиция, продължил цял час, всички се върнаха при бронетранспортьора, който ги върна през плажа до колите.


	На скалите до нос Ла Мойе група войници от инженерните части теглеха въжето, по което ефрейторът се изкачваше обратно по стръмния склон. Той се прехвърли през ръба. Сержантът, натоварен с командването на операцията, му подаде цигара.
	— Май не ти е весело.
	— Да не мислиш, че ти щеше да пееш, ако беше видял шофьорът долу. Прилича на недопечено свинско.
	— Откри ли някакви документи?
	— Изгорели са заедно с по-голямата част от дрехите му. Колата обаче е рено. Запомних номера.
	Сержантът си го записа.
	— Е, сега вече да се оправя полицията. — После викна към останалите: — Хайде, връщаме се.


	Мон Оргьой в Горе, на източния бряг на Джърси, навярно е един от най-живописните замъци в Европа. Немците го бяха превърнали в команден пункт на няколко крайбрежни батареи. В замъка се помещаваха два полкови щаба. Баум посети и двата, продължавайки обичайния си енергичен оглед. В наблюдателницата на върха на замъка той взе един бинокъл и заоглежда френския бряг, който се виждаше ясно. За миг се беше пооткъснал от останалите и Хофер застана до него.
	— Наред ли е всичко? — попита Баум, докато държеше бинокъла.
	— Фогел нещо много ви се натрапва — пошушна Хофер.
	— Искаше да си поговорим — отвърна Баум. — Постарах се да остане доволен, майоре. Опитвам се всички да останат доволни. Нали това се иска от мен?
	— Да, разбира се — каза Хофер. — Не ме разбирайте погрешно. Справяте се чудесно. Просто бъдете предпазлив.
	Некер се приближи към тях и Баум каза:
	— Това място е невероятно. А сега ми се ще да надникна и във вътрешността. Има ли огнева точка в някое село?
	— Тъй вярно, господин фелдмаршал.
	— А после да обядваме.
	— Вече всичко е уредено. Офицерите от щабквартирата се надяват да ги удостоите с присъствието си.
	— О, не, Некер, нека бъде нещо по-различно. Бих искал да видя живота на острова и откъм другата му страна. Ето Фогел ми казва, че е на квартира в някакво имение, как беше… А, да, Де Вил. Знаете ли го?
	— Разбира се, хер фелдмаршал. Съпругът на собственичката, мисис Хелън де Вил, в момента е офицер от британската армия. Очарователна жена.
	— И къщата била очарователна, доколкото разбрах от Фогел. Смятам да обядваме там. Уверен съм, че мисис Де Вил няма да възрази, особено ако осигурите храната и виното — и вдигна поглед към безоблачното синьо небе. — Денят е прекрасен за пикник.
	— Както желаете, хер фелдмаршал. В такъв случай моля да ме извините, трябва да ида да се разпоредя.
	След десет минути офицерите излязоха през портата, където ги очакваха автомобилите. Внезапно се появи моторизиран военен полицай. Той се изравни с Грайзер, който седеше зад волана на Мюлеровия ситроен. Грайзер прочете донесеното съобщение, слезе от колата и бързо се отправи към Мюлер, който все още разговаряше с неколцина офицери. Мартино, застанал наблизо, успя да чуе разговора.
	— Мръсният му глупак! — тихо просъска Мюлер и смачка бележката в ръка. — Добре, да тръгваме.
	Той отиде при Некер, каза му нещо, качи се в ситроена и колата потегли бързо. Мартино се приближи до Некер:
	— Мюлер като че ли има неприятности?
	— Да — отвърна Некер. — Един от хората му е загинал при някаква катастрофа.
	— Колко жалко — предложи му цигара Мартино. — Разрешете ми да ви поздравя, чудесно се справяте с тази неочаквана задача.
	— Е, направихме каквото можахме. На човек не всеки ден му се случва да бъде посетен от самия Ромел.
	— Но все пак си мисля, че ще въздъхнете с облекчение довечера, когато неговият самолет излети. Всъщност за кога е предвидено това? Преди или след пощенския самолет?
	— Според мен ще трябва да използва прикритието на нощта. Пощенският самолет обикновено излита към осем, по същата причина.
	— Не се притеснявайте, майоре — усмихна се Мартино. — Уверен съм, че ще постъпи разумно. Обещавам ви лично да поговоря с него по този въпрос.


	На един от гористите хълмове в общината Сейнт Питър, откъдето в далечината се разкриваше гледка към залива Сент Уан, фелдмаршалът правеше оглед на редица дзотове. Разговаряше с хората, изпушваше тук-там по цигара. Некер не можеше да не признае, че войниците го приемаха с очевиден ентусиазъм. Господ знае откъде този човек намираше толкова сили.
	Посетиха всяка отсечка от защитния периметър. При обратния път през гората се случи нещо невероятно. На излизане колата на Баум се движеше най-отпред. Насреща се зададе отряд пленници, които поправяха шосето. Бяха най-окаяните същества, които Баум беше виждал през живота си, повечето облечени с някакви жалки дрипи.
	— Какви са тези хора? — попита той.
	— Руснаци, хер фелдмаршал, тук-там по някой поляк и неколцина испански комунисти.
	Никой от групата не подозираше, че някой ги наблюдава, включително и стражарят, седнал на един повален дънер с отпуснат на коленете автомат и цигара в уста. Откъм гората се показа двуколка, теглена от крантаво конче. Водеше го млада забрадена жена, облечена в гащеризон. Отзад седеше пет-шестгодишно момиченце. На минаване край групата работници то им подхвърли няколко репи.
	Немският стражар яростно кресна и се затича подир двуколката. Сграбчи юздите и спря каручката, извика нещо на жената, после се извърна, придърпа грубо детето и го удари. Жената понечи да го предпази, но той я блъсна и тя падна на земята.
	Без да обели дума, Баум се понесе като вихър надолу. В момента, когато излезе на пътя, стражът тъкмо бе вдигнал ръка да удари отново детето. Баум сграбчи ръката му и я изви назад. Стражарят се извърна, яростта, изписана по лицето му, бързо премина в ужас. Юмрукът на Баум се стовари върху брадичката му. Стражарят политна, блъсна се в двуколката и се смъкна.
	— Майор Некер! — извика фелдмаршалът. — Ще ми направите ли услугата да арестувате това говедо!
	После, без да обръща внимание на когото и да било, отиде при младата жена и детенцето, вкопчено в нея.
	— Името ви, фройлайн? — попита той на английски.
	— Жан льо Кутюр.
	— А това е? — Баум помогна на детето да се изправи.
	— Това е сестра ми, Агнес.
	— Смело момиче си ти, Агнес льо Кутюр. — Той повдигна детето, качи го в двуколката, отдаде чест на младата жена и любезно добави: — Приемете моите най-дълбоки почитания.
	Тя удивено се втренчи в него, сетне дръпна юздите и подкара коня. Преди да се скрият зад дърветата, момиченцето вдигна ръка и му помаха.
	Всички присъстващи офицери дружно се засмяха, а Баум се обърна към Некер:
	— Честта е удовлетворена. А сега на обяд в имението Де Вил.


	Застанали на ръба на скалата, Мюлер и Грайзер оглеждаха останките от реното.
	— Изгоряло е — отбеляза Грайзер. — Според сержанта от инженерните войски, с когото разговарях, той е просто неузнаваем.
	— Представям си — кимна Мюлер. — Добре. Договори се с тях днес следобед да измъкнат тялото. Ще трябва да се направи аутопсия, но нека стане съвсем дискретно. Да не се разчува, че е бил пиян.
	Обърна се да си върви, но Грайзер го спря.
	— Но какво е търсил тук? Не мога да си обясня.
	— Засега можем да сме сигурни само в това, че снощи е бил ужасно пиян — каза Мюлер. — Провери във военната полиция имало ли е някакви произшествия в този район и дали някой случайно не е забелязал колата му. А сега трябва да се връщам при официалната делегация, така че ще взема ситроена. Ти уреди превоза с военната полиция. И ме дръж в течение, ако научиш нещо ново.


	Дежурният по кухня и подчинените му, изпратени от офицерския клуб в имението Де Вил, бяха надонесли храна и вино в изобилие. Те просто превзеха всичко. Набързо изнесоха от къщата маси и столове, застлаха ги с белите ленени покривки, които също носеха. Дежурният беше много учтив, но даде на Хелън да разбере, че фелдмаршалът може да пристигне всеки момент и че би бил много благодарен, ако тя не му се бърка в работата.
	Хелън се качи в спалнята си, отвори гардероба и избра една бледозелена муселинена лятна рокля от добрите стари времена. Тъкмо я обличаше, когато на вратата се почука и влезе Сара.
	— Готова ли си за ролята на домакиня?
	— Май не ми остава голям избор, нали? — отвърна Хелън. — Дори и маршалът да беше истински.
	Среса косите си назад и ги прибра с два гребена от слонова кост.
	— Така си чудесна! — похвали я Сара.
	— И ти също.
	Сара беше с тъмното палто и черната шапчица, под която беше подпъхнала косата си.
	— Е, стараем се. Но така ми се иска всичко да приключи най-сетне.
	— Още малко, мила — успокои я Хелън, прегърна я през раменете, после се обърна и приглади роклята си.
	— А вие с Шон не премислихте ли? Няма ли да тръгнете с нас?
	— Не, за бога. Представяш ли си в какво ще се превърне имението, ако мен ме няма? Когато Ралф се завърне, няма да е останало нищичко. А не забравяй и това, което непрекъснато повтаря Шон: той е неутрален. — Тя положи тънък пласт червило върху устните си. — Нямам поводи за тревога. Вие с щандартенфюрер Фогел дойдохте тук съвсем неканени. А с мен остава и Гуидо, той винаги ще ме подкрепи.
	— Ти си наистина забележителна жена — рече Сара.
	— Скъпа моя, на жените просто се налага да бъдат забележителни, за да оцелеят в този мъжки свят. — Тя надникна през прозореца. — Така си и мислех. Вече са тук. — Обърна се и се усмихна. — И не забравяй, че за пред всичките тия офицери между нас съществуват единствено формалните любезности. И че разговаряме само на френски.
	— Няма да забравя.
	— Чудесно. Тогава да встъпваме в битката. Аз слизам първа, ти след малко — и излезе.


	Сара влезе в големия салон. Гуидо, Бруно Фелд и още трима млади морски офицери колебливо се навъртаха край входната врата и надничаха навън.
	— О, мадмоазел Латур — поздрави я Гуидо на френски. — Както винаги изглеждате възхитително. Фелдмаршалът току-що пристигна.
	Заслизаха по стъпалата. Некер тъкмо представяше Хелън на Баум. Сара забеляза Хари сред офицерите отзад. Някой пое коженото манто, жезъла и ръкавиците на фелдмаршала, той приглади китела си и се обърна към Хелън на английски:
	— Колко любезно от ваша страна, фрау Де Вил. Навярно ви създавам големи притеснения, но просто ми се искаше да видя с очите си едно от прословутите джърсейски имения и горещо ми препоръчаха вашето.
	— То е доста скромно в сравнение с някои други, хер фелдмаршал. Имението Сент Уан например е много по-внушително.
	— Но тук е чудесно. Наистина е чудесно. И градините, и цветята, и палмите, а и морето… Какви фантастични цветове… — Той галантно й предложи ръката си. — А сега ще ми направите ли честта? Омари, моля! Шампанско? Може би поне за малко бихме могли да забравим, че е война?
	— Трудно е, хер фелдмаршал, но ще се опитам. — Тя пое ръката му и двамата поеха по моравата към трапезата.
	Следобедът потръгна добре. Гуидо Орсини поиска разрешение да направи няколко фотографии, фелдмаршалът великодушно му разреши и двамата с Мартино позираха един до друг пред групата скупчени офицери.
	Некер пиеше четвъртата си чаша шампанско. Стояха до масата с напитките заедно с Хофер и Мартино.
	— Струва ми се, че му е приятно — каза той.
	— Определено — кимна Хофер. — И мястото е превъзходно, и домакинята е очарователна.
	— Макар да не е особено очарована — язвително вметна Мартино. — Но е прекалено добре възпитана, за да го покаже. Английските аристократи открай време са си такива.
	— Сигурно — студено отвърна Некер. — Но човек може да я разбере. В крайна сметка съпругът й е майор от британската армия.
	— Тоест враг на райха. Но едва ли е необходимо да се напомня.
	Мартино си взе нова чаша шампанско и се отдръпна. Гуидо правеше снимка на Сара в компанията на морските офицери. Тя махна на Мартино:
	— Моля те, Макс. Нека се снимаме заедно.
	Той се засмя и подаде чашата си на Бруно.
	— Защо не?
	Останалите се отдръпнаха встрани и двамата със Сара застанаха с лице към слънцето. Внезапно тя си припомни снощния разговор с Хелън, изпита някакво странно усещане и се вкопчи в ръката му, сякаш отчаяно се опитваше да го задържи.
	— Чудесно — каза Гуидо с усмивка.
	— Е, добре — рече Мартино и пое чашата си от ръката на Бруно. — А сега трябва да поговоря с фелдмаршала. — Той се обърна се към Гуидо: — Лейтенант, мога ли да оставя Ан-Мари във вашите ръце?
	Отправи се към Баум и в този момент забеляза Мюлер, който бе пристигнал с огромно закъснение и разговаряше с Некер, а зад него бе спрял Грайзер, очевидно дошъл с мотоциклет на военната полиция. Мартино спря и се вгледа в групата. Грайзер слезе от мотора, вдигна го на степенката, пристъпи към Мюлер, който се извини на Некер и се отдалечи, за да изслуша доклада на сержанта. След малко се заозърта, сякаш търсеше някого, видя Мартино и тръгна по моравата към него.
	— Не бихме ли могли да поговорим на четири очи, щандартенфюрер?
	— Естествено — отговори Мартино и двамата се запътиха към дърветата. — С какво мога да ви помогна?
	— Моят човек Клайст снощи е загинал. Мръсна история. Колата му изхвърчала от един завой на нос Ла Мойе.
	— Лоша работа — рече Мартино. — Бил ли е пиян?
	— Може би — предпазливо отвърна Мюлер. — Проблемът е, че не можем да се сетим за някаква убедителна причина, която да оправдае присъствието му там. Районът е доста отдалечен.
	— Може би заради някаква жена? — предположи Мартино.
	— Няма и следа от друго тяло.
	— Доста загадъчно. Но какво общо има това с мен? — каза Мартино, предусещайки накъде отива разговорът.
	— Направихме обичайната проверка сред патрулите на военната полиция в този сектор, да не би случайно да са забелязали колата му.
	— И какво се оказа?
	— Не са я забелязали, но според един от докладите около два часа през нощта са ви спрели с кубелвагена на Рут дю Сюд.
	— Точно така — хладнокръвно отвърна Мартино. — Но какво общо има това с вашия случай?
	— До района на Ла Мойе, където е катастрофирал Клайст, се стига по Рут дю Сюд, и оттам се завива по пътя за Корбие.
	— Говорете по същество, Мюлер. Фелдмаршалът ме очаква.
	— Добре, щандартенфюрер, чудех се какво сте търсили вие там в два часа през нощта.
	— Много просто — отговори Мартино. — Вършех си конкретната работа, за която, както прекрасно знаете, съм изпратен тук от райхсфюрера. Когато се върна в Берлин, той ще очаква да му докладвам какво съм заварил тук, в Джърси, и то, за съжаление, няма да бъде във ваша полза.
	Мюлер смръщи вежди.
	— Ще ми обясните ли за какво става дума, щандартенфюрер?
	— На първо място, за сигурността — започна Мартино. — Или по-скоро, за липсата на такава. Да, Мюлер, един патрул на военната полиция действително ме спря нощес на Рут дю Сюд. Тръгнах от имението Де Вил към полунощ, минах през долината Сейнт Питър и горе при селото свих по Грев дьо Лек. Към един часа по черния път край Ле Ланд стигнах до Л’Етак, в северния край на залива Сент Уан. Цялата тази зона е защитна, нали така?
	— Да, щандартенфюрер.
	— И навсякъде имаме военни установки, нали?
	— Точно така.
	— Радвам се, че сте съгласен с мен. Оттам поех покрай залива към фара Корбие и най-сетне съвсем случайно бях спрян на Рут дю Сюд от двама военни полицаи, които, както изглежда, просто стояха край пътя, за да изпушат по една цигара. Разбирате какво искам да кажа, нали, Мюлер? — Изражението му бе станало заплашително. — Аз обиколих целия остров през нощта, минах край всички възлови съоръжения и ме спряха на едно-единствено място. — Той умишлено повиши тон, така че стоящите наблизо офицери с любопитство заизвръщаха глави към тях. — Можете ли да приемете, че това е задоволително?
	— Не, щандартенфюрер.
	— Тогава ви предлагам незабавно да вземете мерки по въпроса — и Мартино остави чашата си на най-близката маса. — А сега смятам, че достатъчно дълго оставихме един фелдмаршал да ме чака.
	Щом той се отдалечи, Грайзер веднага притича към Мюлер.
	— Какво стана?
	— Нищо особено. Твърди, че е проверявал охраната и че за двата часа, през които обиколил западната половина на острова, бил спрян един-единствен път — на Рут дьо Сюд.
	— Вярвате ли му, господин капитан?
	— Да, разбира се, всичко е било точно така. Но за съжаление пак се връщаме към моя полицейски нюх. Той е бил точно в онази зона, а на мен съвпаденията не ми харесват.
	— И какво ще правим сега?
	— Когато извадят тялото на горкия Вили, закарай го направо за аутопсия. И ако се окаже, че при смъртта си е бил пиян до козирката, поне ще знаем докъде сме стигнали.
	— Слушам, господин капитан. Ще се погрижа за това. — Грайзер яхна мотоциклета, запали и изчезна.


	Мартино се приближи към Баум, който разговаряше с Хелън и с още двама-трима офицери.
	— А, ето ви и вас, Фогел. Много съм ви задължен за предложението да дойдем на това чудесно място.
	— За мен беше удоволствие, хер фелдмаршал.
	— Добре, искате ли сега да се поразходим, за да ми разкажете какво става напоследък в Берлин. — Той целуна ръка на Хелън. — Нали ще ни извините, фрау Де Вил?
	— Разбира се, хер фелдмаршал.
	Мартино и Баум се запътиха по тревата към дърветата и поеха по пътеката към крайбрежната алея.
	— До този момент всичко ми изглежда като слаба пиеса — рече Баум.
	— Да, но сега нямаме време да обсъждаме какво би направил Брехт от този сюжет. Такава е действителността. Пощенският самолет излита към осем. Очакват и твоят сторч да излети приблизително по същото време.
	— Е, и?
	— Ще дойда да те взема от Септембъртайд към седем. С мен ще бъдат Сара и Келсоу, облечен в морска униформа и плътно бинтован.
	— И какво ще каже Хофер?
	— Ще прави това, което му се каже. Лекарят, който оперира Келсоу, ми даде спринцовка и ампула със силно успокоително. Ще го боцна в ръката и ще остане извън играта часове наред. После ще го заключим в спалнята му.
	— И кога ще стане това?
	— Смятам, че ще е най-добре да го направим в края на обиколката ти, когато се върнеш в Септембъртайд, най-вероятно към пет. Ще отпратиш Некер и останалите и ще ме поканиш да остана да пийнем по нещо.
	— А как ще обясним отсъствието му на летището?
	— Много просто. Некер и офицерите му ще дойдат там, за да се сбогуват с теб. Точно тогава ти ще обявиш, че заминаваш с пощенския самолет. Няма да можеш да го направиш преди това, тъй като Хофер ще поиска да разбере причината. Ще кажеш на Некер, че главният военен лекар е препоръчал този моряк, който е бил тежко ранен при нападението на конвоя онази нощ, спешно да бъде прехвърлен на континента, защото се нуждае от помощта на специалисти. И понеже така или иначе ще летиш с по-големия самолет, ще вземеш и нас със Сара.
	— Ами Хофер?
	— Ще кажеш на Некер, че Хофер ще те последва по-късно, сам със сторча.
	— И смяташ, че това ще мине?
	— Да — каза Мартино, — защото всъщност е прекалено просто. Аз и без теб щях да опитам някакъв подобен вариант, използвайки пълномощията си от райхсфюрера, но командирът от Луфтвафе навярно щеше да настоява да получи разрешение от своя щаб в Нормандия. — После се засмя. — На Ервин Ромел обаче никой не може да му откаже, нали?
	Баум въздъхна, взе цигарата, която му предложи Мартино, и я постави в цигарето.
	— Никога вече няма да получа роля като тази. Никога.


>	15.

	На масата в залата за аутопсии в главната болница тялото на Вили Клайст имаше още по-ужасен вид. Майор Шпеер стоеше и изчакваше двамата ефрейтори, които му асистираха, внимателно да изрежат обгорелите дрехи. Грайзер наблюдаваше от вратата, изпитвайки едновременно и интерес, и ужас.
	Шпеер го погледна и му каза:
	— Ако ви се доповръща, ей там има кофа. Няма от какво да се срамувате.
	— Благодаря, хер майор. Капитан Мюлер помоли да ви изкажа благодарността му задето лично се отзовавате на молбата му.
	— Разбира се, сержант. В случай като този дискретността е особено важна. И така, готови ли сме?
	И последните останки от дрехите бяха отстранени, единият от сержантите изми тялото с маркуч, а другият докара количка с набор хирургически инструменти.
	— Обикновено започвам от мозъка — започна да обяснява Шпеер в прекрасно настроение, — но в случая сме притеснени със сроковете, така поне ми казахте, затова най-напред ще изпратим вътрешните органи на лаборантите, за да могат междувременно да си вършат работата.
	Скалпелът не изглеждаше особено голям в дясната му ръка, но след като го прокара от гърлото до корема, плътта моментално се разтвори. Разнесе се отвратителна воня, но Грайзер геройски удържа, притискайки носна кърпа към носа си. Шпеер продължи да работи сръчно. Извади сърцето, черния дроб, бъбреците. Поставяше едно след друго всичко това в емайлирани вани, които незабавно потегляха за съседната лаборатория.
	Шпеер изглежда забрави за присъствието на Грайзер. Един от ефрейторите му подаде малък електрически трион и го включи в щепсела. Но когато той започна да разрязва черепа, Грайзер вече не издържа, изтича до умивалника и повърна.
	След това седна отвън в коридора, запали цигара и една млада медицинска сестра с ирландски акцент загрижено го потупа по рамото.
	— Изглеждате ужасно.
	— Току-що наблюдавах как правят аутопсия — обясни й Грайзер.
	— Е, първият път обикновено е така. Ще ви донеса малко кафе.
	Намерението й беше прекрасно, но кафето, което му донесе, беше жълъдово и вкусът му се стори на Грайзер отвратителен. Той запали нова цигара, отиде до главния вход, влезе при портиера и позвъни на Мюлер в Силвъртайд.
	— Господин капитан, обажда се Грайзер.
	— Какво става?
	— Ами едва ли е най-прекрасното преживяване. Но майор Шпеер очевидно си знае работата. Сега го чакам да даде заключенията си. Правят и лабораторни анализи.
	— Можеш да останеш, докато приключат. Нещата придобиха неочакван обрат. Току-що се обади брат ти от Щутгарт. Говорил е с онази жена, Науман, в Берлин. Онази, от канцеларията на райхсфюрера.
	— И какво?
	— Не е и чувала за Фогел. Е, вярно, че разговорът е бил с недомлъвки, а и както каза брат ти, самоличността на специалните пратеници на Химлер е дълбоко засекретена, но…
	— Разбира се, но Лоте Науман е на такава длъжност, че не може поне да не е чувала за него — прекъсна го Грайзер. — И какво ще правите сега?
	— Ще помисля по въпроса. Щом Шпеер е готов с резултатите си, веднага ми звънни, за да дойда и лично да го чуя.


	Колоната се завърна в Септембъртайд малко преди пет. Баум слезе заедно с Хофер и Некер с още неколцина офицери веднага отиде при тях. Мартино изчакваше встрани.
	— Какъв паметен ден, майоре — обърна се Баум към Некер. — Много съм ви благодарен.
	— Радвам се, че всичко мина добре, хер фелдмаршал.
	— За колко време се стига оттук до летището?
	— За не повече от десет минути.
	— Чудесно. Значи ще се видим там между седем и половина и осем.
	Некер отдаде чест и се качи в колата си. Офицерите се разпръснаха, Баум и Хофер се насочиха към предния вход, и тогава Мартино пристъпи към тях.
	— Мога ли да ви кажа няколко думи, хер фелдмаршал?
	Хофер очевидно се пообърка, но Баум добродушно отговори:
	— Естествено, щандартенфюрер. Заповядайте вътре.
	В този момент взводният командир Хайдер влезе в двора и отдаде чест.
	— Имате ли нужда от нещо, хер фелдмаршал?
	— Какво става със снощния готвач?
	— Ще ви го пратя.
	— Не по-рано от половин час, Хайдер.
	Тримата влязоха в дневната. Баум свали коженото манто и фуражката си и отвори остъклената врата към терасата.
	— Ще пийнете ли нещо, щандартенфюрер?
	— Идеята е много приемлива.
	— Конрад — кимна Баум на Хофер. — Аз не бих се отказал от един коняк. А вие?
	Постави една цигара в цигарето си, Мартино му поднесе огънче, а Хофер напълни чашите.
	— Каква изключителна гледка — рече Баум, загледан към залива Сент Обен. — В мирно време, когато вечер заблестят светлините, навярно изглежда като Монте Карло, не мислите ли, Конрад?
	— Навярно, хер фелдмаршал. — Хофер беше нервен, но се опитваше да не го показва. Чудеше се какво може да иска Фогел.
	— За наше здраве, господа — вдигна чашата си Баум. — За всички воини, които винаги са изнасяли на плещите си бремето на човешката глупост. — Пресуши чашата си, засмя се и продължи на английски: — Добре, Хари, давай да свършваме.
	Хофер го изгледа крайно удивен, а Мартино извади от джоба на шинела си валтера със заглушителя.
	— Глупаво би било да ме накарате да ви застрелям. И без това никой нищо няма да чуе — после измъкна маузера на Хофер от кобура му. — Сядайте.
	— Но кой сте вие? — запита Хофер.
	— Е, аз съм толкова щандартенфюрер Макс Фогел, колкото нашият приятел Хайни е Пустинната лисица.
	— Хайни ли? — още по-озадачено попита Хофер. — Кой е този Хайни?
	— Аз — отговори му Баум. — Казвам се Хайни Баум. Ерих Бергер беше убит в Кил при една бомбардировка, аз взех документите му и после ме зачислиха в парашутните войски.
	— Но защо?
	— Ами разбирате ли, хер капитан, аз съвсем случайно съм евреин. Какво по-добро прикритие за един евреин?
	— Господи боже! — пресипнало рече Хофер.
	— Да, бях сигурен, че много ще се зарадвате, когато научите — един евреин да превъплъщава най-великия германски герой от войната. Каква чудесна ирония, нали?
	— Ами вие? — обърна се Хофер към Мартино.
	— Казвам се Мартино. Подполковник Хари Мартино от СОО — сигурно сте чували за нас, нали?
	— Да. — Хофер взе чашата си и допи брендито. — Действително съм чувал.
	— Вашият шеф е късметлия. Снощи, след като вие си легнахте, без малко да му пусна куршума. За свой късмет този наш приятел обича да разговаря сам със себе си и по тази причина разбрах, че не всичко е така, както изглежда.
	— И какво възнамерявате да правите? — попита Хофер.
	— Много просто. Довечера фелдмаршал Ромел ще излети с пощенския самолет, вместо със сторча, което означава, че с неколцина приятели ще можем да заминем заедно с него. Към Англия.
	— С младата дама ли? — успя да се усмихне Хофер. — Тя много ми хареса. Предполагам, че и тя не е такава, на каквато се прави, нали?
	— И още нещо — продължи Мартино. — Особено важно. Може би ще се чудите защо не съм ви застрелял. Просто Хайни Баум има навика да подслушва, затова и на мен е известно къде е бил Ромел през този уикенд и какво възнамерява да прави. На този етап от войната едно покушение срещу Хитлер би било добре дошло за каузата на съюзниците. При подобни обстоятелства, когато се върна в Англия и разкажа на нашите хора, те по всяка вероятност просто ще си замълчат. Нали разбирате, не бихме искали да усложняваме живота на Ромел. Сега той трябва да е силен. И вие трябва да останете жив, за да му предадете това.
	— А как ще обясни той на фюрера какво точно е станало тук?
	— Мисля си, че няма да е трудно. Животът на Ромел вече неведнъж е бил заплашван от френската съпротива и от агенти на съюзниците. Нали си спомняте, че в Северна Африка англичаните едва не го очистиха. Така че е било съвсем разумно от време на време да изпраща двойника си Бергер да го замества. И това, което се е случило тук, в Джърси, е живо доказателство. Ако се е появил тук лично, със сигурност е щял да загине. Да, жалко е, че Бергер е решил да премине на страната на врага, но вината за това изобщо не е ваша.
	— Сега пък отново го наричате Бергер…
	— Вероятно за да ви подскаже, че ако намесите и еврейството, нещата прекалено много ще се усложнят — поясни Хайни.
	— Това е самата истина — завърши Мартино. — А сега да се качваме горе.
	Хофер послушно тръгна пред тях — просто нямаше избор. Качиха се по стълбите и стигнаха до малката спалня, в която се бе настанил той.
	Погледна към двора през полуотворените завеси и видя Хайдер, застанал до бронетранспортьора пред оградата.
	— Сякаш нямате намерение да ме убивате — рече той.
	— Разбира се, че не — отвърна Мартино. — Нали искам да разкажете на Ромел всичко. Така че си кротувайте, не вдигайте много шум и всичко ще бъде наред.
	Хофер почувства убождане в мускула на дясната си ръка и почти моментално изгуби съзнание. Баум изпразни до края спринцовката, измъкна я, а Мартино положи внимателно Хофер на леглото, намести го в естествена поза и го зави с едно одеяло.
	После слязоха в дневната.
	— Ще се видим в седем — рече Мартино и потегли.
	На вратата се размина с готвача.
	— Добре, щандартенфюрер, по-късно ще се видим — високо каза Баум и се върна в дневната, следван от ефрейтора.
	— На вашите заповеди, хер фелдмаршал.
	— Бих искал нещо леко — заяви Баум. — Бъркани яйца, препечени филийки и кафе. Само за мен — майор Хофер не се чувства съвсем добре и ще си почине, преди да заминем.


	Галахър и Мартино облякоха Келсоу в моряшката униформа. Сара дискретно изчакваше в кухнята. Галахър отряза десния крачол на панталона, за да могат да го нахлузят над гипса, и попита:
	— Е, как е?
	— Не е лошо. — Келсоу помълча, сетне каза притеснено: — Толкова много хора залагат главите си заради мен…
	— Както разбирам — сряза го Мартино, — вие нарочно сте скочили през парапета в залива Лайм…?
	— Не! Разбира се, че не!
	— Тогава, моля ви, престанете да се самообвинявате — и викна на Сара: — Вече можеш да влезеш!
	Тя влезе с два широки бинта и ролка лейкопласт в ръце и започна да бинтова главата на Келсоу, като остави свободни само устата и едното око.
	— Много професионално — похвали я Галахър.
	— Че аз съм си професионалистка, глупчо — отвърна му тя.
	— Божичко, момичето ми! — усмихна се той. — Обзалагам се, че си направо ослепителна в бялата престилка!
	Мартино погледна часовника си — наближаваше шест часа.
	— Ние ще тръгнем към дома, генерале. Грижете се за него. До един час ще се върна да го взема с кубелвагена.
	Двамата със Сара излязоха, а Галахър се върна в дневната и подаде на Келсоу чифт патерици.
	— Ето ти един подарък — облегна ги той на масата до него. — Интересно, ще ти отиват ли?
	Келсоу се изправи на един крак, стисна под мишница първо едната, после и другата патерица, пристъпи нерешително, спря, сетне закрачи малко по-уверено към другия край на стаята.
	— Блестящо! — похвали го Галахър. — Все едно Дългия Джон Силвър*. Я опитай пак.
	[* Герой на Р. Л. Стивънсън от „Островът на съкровищата“. — Бел.пр.]


	— Сигурен ли сте? — запита Мюлер.
	— Определено — отговори Шпеер. — Ей сега ще ви покажа. — Мозъкът се разплиска в емайлираната вана и той го пое в ръце, облечени в гумени ръкавици. — Виждате ли това розово петно тук в основата? Това е кръв. Точно това ме доведе до заключението, че някакъв остър предмет е проникнал до мозъка през небцето.
	— Може ли подобно нараняване да се е получило при катастрофата?
	— Определено не — отсече Шпеер. — Предметът, с който е нанесено, е бил много остър, нещо като скалпел например. Плътта по лицето и шията е твърде обгоряла, така че не мога да го потвърдя със сигурност, но ако искате да знаете моето мнение, смятам, че е бил прободен под брадичката. Това говори ли ви нещо?
	— Да — отвърна Мюлер. — Мисля, че нещата се изясняват. Много ви благодаря. — И той кимна на Грайзер. — Да тръгваме.
	Когато отвори вратата, Шпеер го спря.
	— А, щях да забравя.
	— Какво?
	— Бяхте прав. Бил е много пиян. Според пробите е изпил към литър концентрат.
	Отвън на стълбището пред главния вход на болницата Мюлер спря и запали цигара.
	— Е, господин капитан, какво мислите?
	— Ще трябва пак да си поприказваме с щандартенфюрер Фогел. Да тръгваме, Ернст.
	Той се разположи на предната седалка на ситроена, Грайзер седна зад волана и потеглиха.


	Сара, Хелън и Мартино седяха около кухненската маса. Вратата се отвори и Гуидо размаха някаква бутилка.
	— Топло шампанско! — ентусиазирано рече той. — Само това успях да намеря.
	— Сигурен ли си, че няма никого? — попита го Сара.
	— Да, разбира се. Последен излезе Бруно. Всички заминават с конвоя за Гранвил. А за мен щабът още няма ново назначение.
	Отпуши бутилката и напълни четири водни чаши. Хелън ги разпредели и попита:
	— За какво пием?
	— За светлото бъдеще — предложи Сара.
	— И за живота, за свободата и за щастието, което ще намерим — добави Гуидо, — като не забравяме и любовта.
	— Да не си посмял — целуна го Сара по бузата и се обърна към Мартино. — А ти, Хари? За какво ще пиеш?
	— Не мога да мисля от днес за утре. — Той пресуши чашата си наведнъж. — Господи, колко е отвратително! Отивам да взема Келсоу. Сара, бъди готова, докато се върна.
	Излезе от къщата, качи се в кубелвагена и потегли по коларския път през гората. В този момент на около двеста ярда Мюлер и Грайзер се носеха със ситроена по шосето към имението Де Вил и минута по-късно влязоха в двора.


	Сара се качи в спалнята, облече палтото и шапката си, обърна се пред огледалото, за да провери дали не са се изкривили ръбовете на чорапите, освежи устните си с още малко червило и се оплези на образа си.
	— Сбогом, малка френска уличнице! Драго ми беше да се запознаем.
	В този момент чу колата отвън, надникна през прозореца и видя Мюлер да слиза от ситроена. Веднага предусети бедата. Отвори чантата си. Валтерът си беше там, а до него и подаръкът от Кели, малкият белгийски автоматичен пистолет. Вдигна полата си и го пъхна под ластика на десния чорап. Прилепна учудващо добре. Приглади палтото си и излезе от стаята.
	Долу в дневната Мюлер разговаряше с Хелън. Грайзер бе застанал на входа, а Гуидо — на зелената тапицирана врата към кухнята. Сара заслиза по стълбите, Мюлер вдигна поглед и я забеляза.
	— А, ето ви и вас, мадмоазел — каза й Хелън на френски. — Капитан Мюлер иска да поговори с щандартенфюрера. Не знаете ли къде е?
	— Нямам представа — отвърна Сара, все още на стълбите. — Случило ли се е нещо?
	— Възможно е. — Мюлер посегна и леко дръпна чантата от ръката й, извади валтера, пъхна го в джоба си и й върна чантата. — Не знаете ли кога ще се върне?
	— Нищо не мога да ви кажа — отговори му Сара.
	— Но вече сте се облекли за излизане, а?
	— Двамата с мадмоазел Латур тъкмо щяхме да се поразходим из имението — намеси се Гуидо.
	— Чудесно — кимна Мюлер. — Щом щандартенфюрерът го няма, ще трябва да си поприказвам с вас. Отведи я в колата — обърна се той към Грайзер.
	— Протестирам! — опита се да каже Сара.
	Грайзер се захили и впи пръсти в ръката й.
	— Протестирай колкото си искаш, сладурче! Така още повече ми харесваш — и я извлече през вратата.
	Мюлер се обърна към Хелън, която едва успя да запази самообладание.
	— Надявам се, че ще бъдете така добра да уведомите щандартенфюрер Фогел, когато се появи, че ако иска да види отново мадмоазел Латур, трябва да се яви в „Силвъртайд“. — Врътна се на пети и излезе.


	Келсоу доста добре се справяше с патериците. Успя да се добере до кубелвагена сам, после Галахър му помогна да се настани на задната седалка.
	— На добър час, синко.
	Мартино седна зад волана и в същия миг иззад дърветата изникна Гуидо, дотича запъхтян и се подпря на колата.
	— Какво се е случило, човече? — попита Галахър.
	— Идваха Мюлер и Грайзер. Търсеха теб, Хари.
	— Е, и? — пребледня Мартино.
	— Отведоха Сара. Мюлер каза, че ако искаш отново да я видиш, ще ти се наложи да отидеш до „Силвъртайд“. Какво ще правим сега?
	— Качвайте се! — отсече Мартино и подкара още преди италианецът и Галахър да успеят да се настанят в колата.
	Стигнаха до дома на Де Вил. Мартино спря. Хелън ги очакваше на стъпалата, очите й гледаха тревожно. Тя забърза към тях.
	— Хари, какво ще правим сега?
	— Закарвам Келсоу в Септембъртайд при Баум. Каквото и да стане, те двамата ще излетят — Баум си знае задачата.
	— Но не можем да изоставим Сара! — протестира Келсоу.
	— Аз не мога — сряза го Мартино, — но вие можете. Не е време за сантименталности. Тук сме заради теб.
	— О, Хари! — вкопчи се в ръката му Хелън.
	— Не се притеснявай, все нещо ще измисля.
	— Какво например? — обади се Галахър.
	— Още не знам — отговори Мартино. — Но вие в никакъв случай не бива да се бъркате в тази история. А сега трябва да тръгваме.
	Кубелвагенът се понесе през двора и шумът от мотора му заглъхна в далечината.
	Галахър нареди на Гуидо:
	— Пали мориса и да отиваме в „Силвъртайд“.
	— Какво си намислил? — попита Гуидо.
	— Един господ знае. Просто мразя да стоя така и да чакам.


	Мартино стигна в двора на Септембъртайд и спря. Помогна на Келсоу да излезе и бързо закрачи към къщата, така че американецът едва го догонваше с патериците си. Ефрейторът им отвори, те влязоха. Баум ги посрещна откъм дневната.
	— А, Фогел, вие ли сте? Това ли е войничето, за което ми говорехте? — И се обърна към ефрейтора: — Свободен си. Когато имам нужда от теб, ще те повикам.
	Баум се отдръпна да направи път на Келсоу. Влязоха в дневната и Мартино разтревожено започна:
	— Планът се променя. Мюлер е идвал в имението Де Вил да ме търси. За зла участ аз не бях там, така че е отвел Сара в „Силвъртайд“.
	— Спри дотук — прекъсна го Баум. — Ясно ми е какво следва. Сега ще тръгнеш да я спасяваш.
	— Точно така.
	— А ние?
	Мартино погледна часовника си. Минаваше седем.
	— Вие с Келсоу се придържате към плана. Най-важното е той да се измъкне.
	— Ама вижте какво… — подхвана Келсоу, но Мартино вече беше излязъл.
	Кубелвагенът изръмжа на двора. Келсоу се обърна към Баум, но той си наля един коняк и го изпи глътка по глътка.
	— Наистина е чудесен.
	— Кой? — попита американецът.
	— Мартино, разбира се — отговори Баум. — Трябваше по-рано да се досетя, че зад цинизма му се крие човек, който никога няма да остави едно момиче в беда. Аз бях при Сталинград и съм виждал толкова много герои, че ми стигат за цял живот.
	Облече коженото си манто, надяна ръкавиците, уви бялото шалче около врата си, намести фуражката и взе в ръка жезъла.
	— Какво възнамерявате да правите? — попита го Келсоу.
	— Мартино заяви наскоро, че ако си фелдмаршал Ервин Ромел, най-важното е, че всички правят каквото им наредиш. Сега ще имаме възможност да проверим доколко е бил прав. Стойте тук.
	Той прекоси двора и излезе на пътя. Войниците, чакащи до бронетранспортьора, веднага изскочиха и застанаха мирно.
	— Някой да отиде да извика капитан Хайдер.
	Баум извади една цигара и я пъхна в цигарето. Един сержант моментално му поднесе огънче. Миг по-късно се появи и самият Хайдер.
	— На вашите заповеди, хер фелдмаршал?
	— Свържи се с летището. Да предадат на майор Некер, че ще закъснея малко. Кажете му също така, че заминавам за Франция не с моя сторч, а с пощенския самолет. Очаквам да е готов, когато пристигна. Ще летя със собствения си пилот.
	— Тъй вярно, хер фелдмаршал.
	— Отлично! Имам нужда от всичките ви хора, в пълно бойно снаряжение. След пет минути да са готови за тръгване. В Септембъртайд има един ранен моряк. Пратете двама души да го пренесат до транспортьора. Могат да освободят и ефрейтора, който ми дадохте за готвач. Няма защо да виси повече в кухнята.
	— Не разбирам, хер фелдмаршал.
	— Ще разберете, Хайдер — сряза го Баум. — Ще разберете. А сега се обадете на летището.


	В кабинета си Мюлер дръпна завесите и се настани зад бюрото. Сара седна на стола срещу него с прибрани крака и ръце на скута. Грайзер претърсваше джобовете на палтото, което съблякоха от нея, а Мюлер — чантата й.
	— Значи сте от Пемпол? — започна Мюлер.
	— Точно така.
	— Дрехите ви, както виждам, са прекалено изискани за момиче, родено в едно рибарско село.
	— Да, но тя е била близка на оня, нали така? — намеси се Грайзер и повдигна брадичката й, от което тя настръхна.
	— Къде се запознахте с щандартенфюрер Фогел? — започна разпита Мюлер.
	— В Париж — отговори тя.
	— Но в картата ви няма нито един печат от Париж.
	— Имах. Но срокът на картата ми изтече и ми я смениха.
	— А чували ли сте за Шерш Миди или за женския затвор в Троа? Ужасни места за млада дама като вас?
	— Не разбирам за какво говорите. Нищо не съм направила — рече тя.
	Стомахът й се свиваше от страх, гърлото й бе пресъхнало. „Боже мой! Хари! — помисли си тя. — Излитай! Просто се махай оттук!“
	В този момент вратата се отвори и Мартино влезе в кабинета.
	Грайзер отстъпи назад, Хари нежно я прегърна и тя се просълзи. Никога през живота си не беше изпитвала подобно вълнение.
	То бе така завладяващо, че тя допусна най-голямата възможна грешка — обърна се към него на английски:
	— Глупак такъв! Защо не замина?
	Мюлер се поусмихна и взе от бюрото си маузера.
	— А, значи знаете и английски, мадмоазел? Работата става все по-интересна. Ернст, мисля си, че е редно да освободите щандартенфюрера от неговия валтер.
	Грайзер се подчини, а Мартино заговори на немски:
	— Съзнавате ли какво правите, Мюлер? Мадмоазел Латур си има съвсем естествена причина да знае английски. Нейната майка е англичанка. Това е записано в досието й в Париж. Ако искате, можете да проверите.
	— За всичко си имате готов отговор — пресече го Мюлер. — А какво ще кажете за заключението от аутопсията, което гласи, че снощи Вили Клайст е бил убит? Лекарят твърди, че смъртта е настъпила между дванайсет и два след полунощ. Едва ли трябва да ви напомням, че са ви спрели към два часа на Рут дю Сюд, на не повече от миля от мястото, където открихме тялото. Какво ще кажете по този въпрос?
	— Мога да кажа единствено, че сте се престарали. Кариерата ви вече виси на косъм, Мюлер, не разбирате ли? В момента, когато райхсфюрерът научи, ще ви…
	Мюлер за пръв път изпусна нервите си:
	— Стига толкова! През целия си живот съм бил полицай, и то добър полицай. И винаги съм мразил насилието. Но има хора, които не мислят точно така. Като Грайзер, да речем. Той е особняк — ненавижда жените. И би му доставило огромно удоволствие да обсъди цялата тая работа насаме с мадмоазел Латур. Но се съмнявам дали на нея би й се искало точно това.
	— Ами не знам — рече Грайзер, обгърна Сара през раменете и пъхна ръка в деколтето й, опипвайки гърдите. — Смятам, че може и да й се хареса, след като я науча как трябва да се държи.
	Вбесена повече от всякога през живота си, Сара замахна с лявата си ръка и издра лицето му до кръв. Грайзер залитна назад, тя пъхна ръка под полата си, измъкна от чорапа си малкия автоматичен пистолет, стреля наслуки и улучи Мюлер право между очите. Маузерът изпадна на бюрото от безчувствената му ръка, той се смъкна по стената и падна. Грайзер посегна към джоба си, но беше твърде късно — Мартино вече стискаше маузера.


	Галахър и Гуидо седяха и чакаха в мориса точно срещу „Силвъртайд“. Дочу се звук на автомобилни мотори. Обърнаха се назад и видяха наближаващата военна колона начело с един кубелваген със свален гюрук. На предната седалка, без да се крие, седеше фелдмаршал Ервин Ромел. Кубелвагенът спря, той слезе, а войниците наскачаха от останалите коли и под командата на Хайдер започнаха да се строяват.
	— Отлично! След мен! — викна Баум и ги поведе към входа на „Силвъртайд“. В мига, когато Сара застреля Мюлер, вратата бе разбита и Баум нахлу в стаята, следван от Хайдер и още десетина въоръжени войници. Баум погледна зад бюрото, където лежеше трупът на Мюлер.
	— Хер фелдмаршал — започна Грайзер, — тази жена тука току-що уби капитан Мюлер!
	Но Баум не му обърна никакво внимание и заповяда на Хайдер:
	— Арестувайте го!
	— Слушам, господин фелдмаршал! — кимна Хайдер и трима от хората сграбчиха съпротивляващия се Грайзер. Хайдер тръгна подир тях.
	— Обратно към машините! — кресна Баум към останалите, взе палтото на Сара и й помогна да се облече. — Можем ли вече да тръгваме?


	Пред очите на Галахър и Гуидо всички излязоха от хотела и се качиха в кубелвагена. Мартино и Сара седнаха отзад. Баум остана изправен отпред, махна с ръка и поведе колоната.
	— Е, и какво ще правим сега? — попита Гуидо.
	— Господи боже! Няма ли поне грам поезия в теб! — възмути се Галахър. — Ще караме след тях, естествено. За нищо на света не бих пропуснал последното действие.


	Конрад Хофер изпъшка и неспокойно се размърда на леглото си в малката спалня в Септембъртайд. Успокоителното, което Мартино взе от Хамилтън, беше, както повечето лекарства, от довоенна партида, с изтекъл срок на годност, и Хофер вече идваше в съзнание. Отвори очи. Устата му беше пресъхнала. Зазяпа се в тавана и се опита да си припомни къде се намира. Сякаш се събуждаше от кошмар, който постепенно освобождаваше съзнанието му. В този момент си спомни всичко. Опита се да стане, но се претърколи от леглото на пода. Виеше му се свят. Най-сетне се изправи, добра се до вратата и натисна дръжката. Беше заключена. Обърна се и политна към прозореца, не успя да го отвори и го строши с лакът.
	Звукът на счупено стъкло накара двамата войници, които капитан Хайдер бе оставил на пост, да дотърчат в двора. Те зяпнаха към прозореца със заредени шмайзери. Единият беше млад редник, другият — малко по-възрастен ефрейтор.
	— Тук съм! Горе! — завика Хофер. — Измъкнете ме! Заключен съм.
	Седна на леглото, обхвана главата си с ръце и се опита да си поеме дълбоко въздух. Чу приближаващия се тропот на ботуши по стъпалата и после по коридора, чу как разтърсваха бравата, докато най-сетне единият извика приглушено иззад вратата:
	— Ключа го няма, хер Хофер!
	— Разбийте вратата, глупаци такива!
	Миг по-късно вратата отхвърча, блъсна се в стената и двамата се опулиха насреща му.
	— Повикайте капитан Хайдер! — нареди Хофер.
	— Той замина, господин майор.
	— Замина ли? — Хофер все още не успяваше да размърда мозъка си.
	— Ами да, замина с фелдмаршала, хер майор. Цялата част замина. Оставиха само нас двамата.
	От опиата Хофер се чувстваше като потопен дълбоко във водата. Разтърси глава и кресна:
	— Останали ли са някакви превозни средства?
	— Един кубелваген, хер майор — отговори ефрейторът.
	— Можеш ли да го караш?
	— Тъй вярно! Къде ще желае да отиде хер майорът?
	— На летището — рече Хофер. — И нямам никакво време за губене! Помогнете ми да сляза долу и да тръгваме!


>	16.

	Над летището се смрачаваше. Почетният караул от Луфтвафе чакаше търпеливо. Групата офицери, посрещнали фелдмаршала при пристигането му, бяха в същия състав за изпращането. Сторчът и _JU 52_ бяха в двата противоположни края на летището. Юнкерсът се намираше на около петдесет ярда от сградата, където очакваше знаменития си пасажер. Некер нервно крачеше напред-назад и се чудеше какво, по дяволите, става. Отначало странното съобщение на Хайдер от Мон дьо ла Рок, а сега и това закъснение. Вече беше осем и двайсет, а още никой не идваше.
	В този момент се дочу шум на мотори и грохотът на гъсенични вериги по бетонното шосе. Некер изви глава и съзря най-необичайна гледка — иззад ъгъла се подаде бронирана военна колона начело с един кубелваген, от който, изправен, с ръце върху рамката на предното стъкло, се подаваше самият фелдмаршал.
	Колоната се отправи право към юнкерса и Некер видя как фелдмаршалът махна към Сорса, който се подаде от страничния прозорец на пилотската кабина. Двигателят на носа затрещя. Ромел се заобръща насам-натам и заръкомаха, раздавайки заповеди. От камионите наскачаха войници с пушки в ръце и сред тях Некер позна Хайдер. Двама войници изнесоха от бронетранспортьора някакъв бинтован моряк, отнесоха го до юнкерса и му помогнаха да се качи на борда.
	Всичко стана за броени секунди. Некер тръгна напред и фелдмаршалът го пресрещна. Пилотът включи и двата странични двигателя. Грохотът стана непоносим. За свое най-голямо учудване Некер видя как от бронетранспортьора зад гърба на маршала слязоха щандартенфюрер Фогел и младата французойка и се качиха по стълбичката в самолета.
	Баум се забавляваше чудесно — целият преход от Септембъртайд беше наистина вълнуващ. Той сложи ръка на рамото на Некер.
	— Моите искрени извинения, Некер, но имах малко работа. Вашият Хайдер и неговите хора бяха така добри да ми помогнат. Многообещаващ кадър е той.
	Некер беше наистина изумен.
	— Но, хер фелдмаршал… — започна той.
	— Главният лекар на военната болница — продължи Баум — ми разказа, че един млад моряк бил ранен при нападението на някакъв конвой и имал нужда спешно да бъде пренесен до Рен в отделението за термични травми. Помоли ме да го взема със себе си. Естествено състоянието му не позволява да го пренасяме със сторча, затова взимам пощенския ви самолет.
	— А щандартенфюрер Фогел?
	— Той щеше да пътува утре, но реших да ги взема с момичето му — пак потупа той Некер по рамото. — Вече е време да отлитаме. Още веднъж ви благодаря за всичко. Аз, разбира се, ще се свържа с генерал Фон Шметов и ще го уведомя, че съм много доволен от състоянието на нещата тук, в Джърси.
	Той отдаде чест, обърна се и тръгна нагоре по стълбичката към самолета.
	— Но, хер фелдмаршал! — викна подире му Некер. — А какво ще стане с майор Хофер?
	— Трябва да пристигне всеки момент. Уговорихме се той да пътува със сторча. Ще го откара пилотът на пощенския самолет.
	Баум се скри в самолета, а радистът издърпа стълбата и затръшна вратата. Юнкерсът рулира към източния край на пистата, зави и започна да набира скорост. Трите мотора заръмжаха още по-силно, а силуетът му се разми в падащия здрач. Самолетът се откъсна от земята и плавно се понесе над залива Сент Уан.


	Гуидо спря мориса на няколкостотин ярда от шосето за летището. Поседяха, почакаха и най-сетне видяха как юнкерсът се издига в падащия мрак на запад, където хоризонтът още розовееше.
	Шумът от двигателите заглъхна в далечината и Гуидо промълви:
	— Боже мой! Наистина се измъкнаха!
	Галахър кимна:
	— А сега да вървим към дома и да си подготвим алибитата, в случай че ни извикат на разпит.
	— Лесна работа — рече Гуидо. — Просто трябва да се държим един за друг. Аз в крайна сметка съм си жив герой от войната, което при всички случаи ще ни бъде от полза.
	— Точно с това ми харесваш, Гуидо, с прословутата си скромност — похвали го Галахър. — Да тръгваме, че Хелън сигурно вече се притеснява.
	Скочиха в мориса, Гуидо запали моментално и почти веднага след това се разминаха с един кубелваген, който профуча толкова бързо, че те дори не успяха да разпознаят седящия отзад майор Хофер.


	На летището повечето офицери вече се бяха разотишли. Само Некер все още стоеше до колата си и разговаряше с капитан Адлер, дежурния офицер от Луфтвафе. Кубелвагенът зави край сградата, спря рязко и двамата войници измъкнаха Хофер от задната седалка.
	Некер веднага разбираше, когато нещо не е наред.
	— Майор Хофер? Има ли нещо?
	Хофер се облегна на кубелвагена.
	— Заминаха ли вече?
	— Преди по-малко от пет минути. Фелдмаршалът тръгна с пощенския самолет. Каза, че вие ще го последвате със сторча. Замина с вашия пилот.
	— Не! — простена Хофер. — Това не беше фелдмаршалът.
	На Некер му се сви стомахът. Толкова много притеснения и изведнъж… Той пое дълбоко дъх:
	— Какво казахте?
	— Че човекът, когото мислехте за фелдмаршал Ромел, е неговият двойник — един проклет предател на име Бергер, който се е съюзил с враговете ни. Навярно ще бъдете щастлив да узнаете и това, че този щандартенфюрер Фогел е английски агент, а и момичето също. И че раненият им моряк е американски полковник.
	Но Некер вече беше изгубил и ума, и дума.
	— Нищо не мога да разбера…
	— Всичко е много просто — започна да му обяснява Хофер. — Опитват се да се измъкнат със самолета към Англия. — В този момент главата му най-сетне се избистри и той се изправи на крака. — Естествено, трябва да им попречим — и се обърна към Адлер: — Свържете се с Шербург! Веднага да изпратят ескадрила нощни изтребители. Действайте! Нямаме време за губене! — Обърна се и ги поведе към свързочната зала.


	Транспортният юнкере, претъпкан с пощенски чували, не предлагаше кой знае какви удобства. Келсоу лежеше разкрачен, облегнат на няколко от тях. Сара седеше на едната пейка, а Баум и Мартино — на отсрещната.
	Откъм кабината влезе радистът.
	— Аз съм сержант Браун, хер фелдмаршал. Навигатор. Желаете ли нещо? Имаме термос с кафе и…
	— Не, нищо, благодаря. — Баум извади табакерата си и предложи цигара на Мартино.
	— А за оберлейтенант Сорса би било голяма чест да дойдете отпред в пилотската кабина.
	— Да не би екипажът да не е пълен? Само двамата ли сте? — рязко попита Мартино.
	— Когато караме пощата, двама сме достатъчни, хер щандартенфюрер.
	— Кажете на оберлейтенант Сорса, че след малко ще дойда. Веднага щом си допуша цигарата — отпрати го Баум.
	— Разбира се, хер фелдмаршал.
	Браун отвори вратата и се върна в пилотската кабина, Баум се обърна към Мартино и се усмихна.
	— След пет минути, а?
	— Горе-долу толкова. — Мартино се премести, седна до Сара и й подаде цигарата си. — Добре ли си?
	— Напълно.
	— Сигурна ли си?
	— Чудиш се дали случайно не се чувствам ужасно само защото току-що съм убила човек? — Лицето й остана съвършено спокойно. — Напротив. Съжалявам единствено, че убих Мюлер, а не Грайзер. Той е змия, изпълзяла изпод камъка, докато Мюлер си беше просто ченге, макар и на страната на врага.
	— Но само от наша гледна точка.
	— Не, Хари — продължи тя. — Повечето войни са пълна глупост, но тази не е. Правите сме ние, а не нацистите. Не са прави нито в Германия, нито където и да е другаде. Толкова е просто.
	— Радвам се за вас — намеси се Келсоу. — Вие наистина сте дама, която отстоява мнението си. Харесвате ми.
	— Така е — каза Мартино. — Чудесно е да си млад. — После потупа Баум по коляното. — Готови ли сме?
	— Мисля, че да.
	Мартино извади валтера от кобура и го подаде на Сара.
	— Бъди готова. А това ще ти е необходимо, за да се справиш с навигатора, ако се наложи. Тръгваме.
	Отвори вратата към кабината и двамата с Баум се вмъкнаха вътре зад гърба на пилота и навигатора. Оберлейтенант Сорса се извърна през рамо:
	— Наред ли е всичко, фелдмаршал?
	— Смятам, че би могло да се каже — отвърна Баум.
	— Можем ли да направим нещо за вас?
	— Всъщност да. Можете да обърнете, да се насочите на запад и да прелетим четирийсетина мили, додето излезем от обсега на въздушния трафик над Ламанша.
	— Не ви разбирам.
	Баум измъкна маузера си от кобура и го опря в тила на Сорса.
	— Това може би ще ви помогне да ме разберете.
	— След малко, като ви кажа, ще завиете на север — рече Мартино — и ще се насочите към Англия.
	— Към Англия! — ужасено възкликна Браун.
	— Точно така — рече Мартино — за вас би могло да се каже, че войната свърши. Честно казано, както се очертават нещата, вече сте много далеч от нея.
	— Това е безумие — запротестира Сорса.
	— Ако смятате, че ще ви е от полза да знаете, че фелдмаршалът пътува за Англия като специален пратеник на фюрера, приемете, че е така — успокои го Мартино. — А сега сменете курса и бъдете послушно момче.
	Сорса изпълни нареждането и двигателите на юнкерса изреваха в нощта. Мартино се наведе над Браун:
	— Добре, кажете ми сега как се търсят честотите на радиото.
	Браун му показа.
	— Чудесно. А сега идете отзад, в кабината. И без глупости! Дамата е въоръжена.
	Младежът се промъкна край него и излезе. Мартино се намести на седалката до пилота и започна да предава на аварийната честота на СОО.


	В стаята за контрол на полетите в кулата на джърсейското летище тревожно изчакваха разговора на Адлер по радиовръзката. Някакъв ефрейтор от Луфтвафе влезе и му прошепна нещо.
	Адлер се обърна към тях:
	— Все още ги засичаме с радара, но те, както изглежда, се изтеглят на запад над морето извън нашия обсег.
	— Боже мой! — възкликна Некер.
	Адлер каза нещо в микрофона и се обърна към Хофер:
	— Съжалявам. Всички нощни изтребители от британския регион преди около час са били изпратени към райха. Очакват се тежки бомбардировки над Рур.
	— За бога, все нещо трябва да е останало! — простена Хофер.
	Адлер се заслуша в съобщенията, махна му с ръка да мълчи, после остави микрофона и се обърна с широка усмивка:
	— Останал е един _JU 88S_ за нощни полети. При излитането получил лека повреда в левия двигател и изостанал от ескадрилата.
	— Но вече е в изправност, нали? — целият напрегнат, попита Некер.
	— Разбира се — бодро отвърна Адлер. — Току-що е излетял от Шербург.
	— Ще може ли да ги догони? — попита Некер.
	— Господин майор, оная стара гъска, с която летят, не може да вдигне повече от сто и осемдесет. А _JU 88S_ с новия форсиран двигател развива над четиристотин. Ще ги настигне, преди да се усетят.
	Некер се обърна към Хофер с победоносна усмивка:
	— Ще ни върне пиленцата или просто ще ги прати на оня свят.
	Но Хофер междувременно беше помислил и за това. Ако пощенският самолет се върнеше, това щеше да означава само едно. Мартино и останалите щяха да бъдат откарани в Берлин. А малко хора оцеляваха след разпит на „Принц Албертщрасе“. Това беше недопустимо. Още повече че и Бергер, и Мартино знаеха за връзката на Ромел със заговора на генералите против фюрера. Може би бяха казали и на момичето.
	Хофер пое дълбоко дъх:
	— Не, не можем да рискуваме да се измъкнат.
	— Господин майор? — въпросително се обърна към него Адлер.
	— Наредете на пилота на оня изтребител да стреля веднага щом ги види. Те в никакъв случай не бива да стигнат до Англия.
	— Тъй вярно, господин майор. — Адлер взе микрофона.
	Некер постави ръка на рамото на Хофер.
	— Изглеждате ужасно. Да слезем в столовата да ви налеят едно бренди. Адлер ще ни повика, когато стане нещо.
	Хофер се усмихна вяло.
	— Това беше най-доброто предложение, което чух тази вечер — и двамата излязоха.


	Дъгал Мънро се беше застоял до късно в канцеларията си на Бейкър Стрийт. Влезе Картър и му подаде радиограма. Бригадният генерал я прочете бързо и се засмя:
	— Боже милостиви! Това е невероятно, дори и за Хари!
	— Зная, сър. Вече дадох заповед да ги пресрещнат няколко изтребителя. Къде ще заповядате да се приземят? Аз бих препоръчал Корнуол, защото там ще им бъде най-близо.
	— Не, Джак, нека дойдат направо тук. Да се приземят на Хорнли Филд, откъдето излетяха. Съобщете на изтребителите. Искам ги здрави и читави.
	— А генерал Айзенхауер, сър?
	— Ще го оставим на спокойствие, докато Келсоу действително не се приземи. — Мънро стана и взе якето си. — Повикай колата, Джак. Ще стигнем за по-малко от час. С повече късмет ще успеем да ги посрещнем.


	На борда на пощенския самолет цареше еуфория. Дори и Мартино, който остави Хайни Баум в пилотската кабина да държи под око Сорса, се върна при останалите.
	— Всичко наред ли е? — попита Келсоу.
	— По-добре не може и да бъде. Свързах се с нашите в Англия. Когато навлезем в територията, ще ни пратят ескорт. — Той взе ръката на Сара и й се усмихна. Никога не го беше виждала толкова възбуден, сякаш подмладен с десет години. — Добре ли се чувстваш?
	— Прекрасно, Хари. Наистина прекрасно.
	— Утре ще вечеряме в „Риц“ — обеща й той.
	— На свещи ли?
	— Дори ако трябва сам да си ги занеса. — После попита Браун: — Май бяхте споменали нещо за кафе.
	В момента, когато Браун се изправи, самолетът се наклони рязко, нощта се разтърси от шума на помощни двигатели и юнкерсът внезапно полетя като камък надолу. Браун изгуби равновесие, а Келсоу се търкулна на пода и изрева от болка.
	— Хари! — изкрещя Сара. — Какво става?
	Самолетът успя някак да се задържи хоризонтално. Мартино надникна през един от страничните прозорци и видя на стотина ярда отляво да ги засича един _JU 88S_ — най-смъртоносният двумоторен нощен изтребител, един от ония, които нанасяха катастрофални загуби на тежките бомбардировачи от Кралските военновъздушни сили.
	— Добре се подредихме — мрачно рече той. — Нощен изтребител на Луфтвафе. — Блъсна вратата към пилотската кабина и влезе приведен.
	Сорса го изгледа мрачно през рамо. В мъждукащата светлина на кабината лицето му изглеждаше мъртвешки бледо.
	— Спукана ни е работата. Изпратили са го да ни върне обратно.
	— Каза ли ти го?
	— Не. Нямаме никаква радиовръзка.
	— Защо? Не е логично.
	Внезапно _JU 88S_ набра височина и се изгуби от погледите им. Хайни направи единственото разумно предположение:
	— Напротив, приятелю, много е логично. Просто не желаят да се завръщаме.
	В този момент Мартино разбра всичко. Нещо се беше случило, най-вероятно с Хофер, а последното нещо, което той би пожелал, е да ги върне в ръцете на Гестапо и следите да отведат до Ервин Ромел.
	— Какво да правя? — настойчиво попита Сорса. — Това чудо като нищо може да ни свали. От две години летя точно на същото и знам на какво е способен.
	В мрака отново се зачу ревът на мотори и пощенският самолет потрепери, прорязан от картечен огън. Един от куршумите разби предното стъкло на пилотската кабина и едва не улучи Сорса. Пилотът рязко снижи в облака отдолу, а голямата тъмна сянка на _JU 88S_ профуча над тях.
	Мартино политна и падна на едно коляно, отвори вратата на кабината и изскочи навън. В корпуса на самолета зееха няколко огромни дупки. Два от страничните прозорци бяха разбити. На пода Келсоу се беше вкопчил в една от пейките, а Сара се беше надвесила над Браун, който лежеше по гръб с обезумели очи и опръскана с кръв униформа. Той потръпна конвулсивно и замря.
	— Той умря, Хари — каза Сара с изненадващо спокойствие.
	Мартино нямаше какво да каже, дори и да искаше, и тръгна обратно към пилотската кабина, залитайки. Самолетът, който продължи да се спуска в облаците, се разтресе, когато изтребителят отново профуча над тях.
	— Копеле мръсно! — вбесен изръмжа Сорса. — Ей сега ще те науча аз тебе!
	Коленичил на пода, Баум погледна Мартино със смразяваща усмивка.
	— Нали помниш, че е финландец. А те не ни обичат кой знае колко, нас немците.
	На три хиляди метра самолетът излезе от облаците и продължи да се спуска надолу.
	— Какво правите? — викна Мартино.
	— При тази облачност не мога да си играя с него на криеница. Със сигурност ще ни сгащи. Остава ми само един номер. Той е прекалено бърз, а аз — прекалено бавен, така че ще му усложня живота. — Сорса пак го погледна през рамо и се разсмя безумно. — Сега ще видим бива ли го.
	Когато слязоха на около седемстотин фута, юнкерсът отново изфуча край опашката и рязко изви наляво, за да избегне сблъсъка.
	На петстотин фута Сорса изравни.
	— Добре, свиньо мръсна, да те видя сега — промърмори той невъзмутимо.
	Едва тогава Мартино осъзна защо финландецът бе получил толкова много отличия, включително и Рицарския кръст, и неочаквано бе обзет от пълно спокойствие. На мъртвешката светлина, с вятъра, който се всмукваше през разбитото предно стъкло, всичко му се струваше съвсем нереално.
	После нещата се развиха за броени секунди. Юнкерсът отново се спусна плътно над опашката им и в този миг Сорса рязко дръпна кормилото и започна да набира височина. Пилотът на юнкерса сви надолу, за да избегне сблъсъка, но на тази височина и със скоростта, която бе развил, се заби право във вълните отдолу.
	Лицето на Сорса се отпусна.
	— Изгуби, приятелче — промърмори той и отпусна кормилото. — Да се качим пак горе, а?
	Мартино блъсна вратата и огледа багажното отделение. Вятърът проникваше през огромните пробойни, по пода се търкаляше окървавеният труп на Браун, а Сара се бе надвесила над Келсоу.
	— Добре ли сте двамата? — викна им той.
	— Добре сме, не се притеснявай за нас. Свърши ли всичко?
	— Може да се каже.
	Върна се в кабината и видя, че Сорса бе изравнил на шест хиляди фута.
	— Тая стара мома тече като фуния, но май не се предава — развеселен отбеляза финландецът.
	— Да опитаме радиовръзката — каза Мартино и се провря на седалката до него. Завъртя копчето. Всичко сякаш беше наред.
	— Ще им съобщя какво ни се случи — обяви той и започна да предава на аварийната честота на СОО.
	Хайни Баум се опита да запали цигара, но ръцете му така трепереха, че се отказа.
	— Боже мой! — простена той. — Ама че последно действие!
	Сорса развеселено попита:
	— Я ми кажете, във вашите военнопленнически лагери храната добра ли е?
	— Мисля си, приятелю — разсмя се Мартино, — че за вас ще уредим нещо по-специално.
	И се свърза с щаба на СОО.


	В стаята за контрол на полетите в Джърси Адлер стоеше до радиопредавателя с невярващо изражение на лицето. Свали слушалките и бавно се обърна.
	— Какво става, за бога? — разтревожено попита Некер.
	— Обадиха се от кулата в Шербург. Изгубили са връзката с _JU 88S_.
	— Как така са изгубили?
	— Поддържали са връзка с пилота. Атакувал няколко пъти, но после връзката внезапно прекъснала и самолетът изчезнал от радарния екран. Смятат, че е потънал.
	— Трябваше да го предвидя!… — промълви Хофер. — Велик пилот е Сорса. Изключителен човек. Трябваше да го предвидя! Самият аз го избирах. А какво е станало с пощенския самолет?
	— Все още го ловят с радара. Лети над Ламанша към английския бряг. И вече нищо на света не може да го спре.
	Настъпи мълчание. По прозореца плисна дъжд.
	— И сега какво? — попита Некер.
	— На зазоряване излитам със сторча — реши Хофер. — С пилота на вашия пощенски самолет. Много е важно час по-скоро да стигна при фелдмаршал Ромел.
	— А после? — запита Некер. — Какво ще стане, когато в Берлин разберат за всичко това?
	— Един господ знае, приятелю — уморено се усмихна Хофер. — Нищо добро не ни чака. Всичките.


	Петнайсетина минути след като Сорса отново легна на курса, Мартино влезе във връзка.
	— Приемате ли, Мартино?
	— Тук Мартино — отговори той.
	— Направление Хорнли Филд. Летете на пет хиляди фута. Очаквайте допълнителни указания. Ескортът ще ви насочва. Ще ги видите всеки момент.
	Мартино се обърна към Сорса, който така и не беше свалил слушалките си.
	— Разбра ли?
	— Не говоря английски — поклати глава финландецът.
	Мартино му преведе, след което се наведе към Баум:
	— Дотук добре.
	Баум се надигна и посочи навън:
	— Виж там!
	Мартино се обърна наляво и видя на лунната светлина един спитфайър, който се изравни с тях. Погледна надясно, видя и втория, пресегна се, взе слушалките и дочу ясен глас:
	— Мартино, приемате ли?
	— Тук Мартино.
	— Намирате се на двайсет мили източно от остров Уайт. Завивате към сушата и се снишавате до три хиляди. Аз ще водя, а вторият ми човек ще осигурява тила. Ще ви приземим безпрепятствено.
	— Удоволствието е изцяло наше.
	Мартино побърза да преведе нареждането на Сорса и се облегна назад.
	— Наред ли е всичко? — попита Баум.
	— Да. Съпровождат ни до летището. Още петнайсет минути и край.
	Баум беше превъзбуден. Отново посегна за цигара от табакерата си, но този път ръката му беше спокойна.
	— Чувствам се, сякаш наистина се освобождавам от някакви окови.
	— Напълно те разбирам — отвърна Мартино.
	— Наистина ли? Странно. Бях при Сталинград, казах ли ти? Най-голямото поражение в историята на германската армия. Триста хиляди души, жертвани напразно. Аз имах късмета да ме ранят в крака един ден преди да преустановят полетите. Евакуираха ме в чудесен стар _JU 52_. Деветдесет и един хиляди пленници, в това число двайсет и четирима генерали. Как ли успях да се измъкна?
	— От години и аз се опитвам да си отговоря на подобни въпроси — отвърна Мартино.
	— И успя ли?
	— Не. Накрая реших, че отговор няма. Няма и логика, а и почти никакъв смисъл.
	Гласът отново зазвуча в слушалките и той ги намести. Дадоха му друг курс и нови указания. Преведе всичко на Сорса. Започнаха плавно да се снижават. След няколко минути гласът отново прозвуча:
	— Хорнли Филд право пред вас. Свободна писта.
	Светлините на пистата се виждаха ясно и оттук насетне Сорса нямаше нужда от никакъв превод. Намали скоростта, пусна колесара и се приготви за поредното показно приземяване. Двата спитфайъра се отлепиха от двете му страни и изчезнаха в нощта.
	Юнкерсът се приземи, Сорса уби скоростта, изви, зарулира към контролната кула, спря и изключи двигателите.
	— Успяхме! — скочи Баум и се разсмя като дете.
	Сара, усмихната, стискаше ръката на Мартино, а легналият на пода Келсоу се смееше неудържимо. Всички изпитваха едно и също огромно облекчение. Баум отвори вратата и двамата с Мартино подадоха глави навън. В този миг дочуха един глас в мегафон:
	— Останете по местата си!
	Самолетът бе обграден от охранителен взвод със сини униформи и карабини. Зад тях в тъмното се мернаха още някакви силуети, които Мартино не можа да познае.
	Баум направо скочи на пистата и гласът отново прозвуча:
	— Останете по местата си!
	Баум завърза бялото шалче около врата си, усмихна се на Хари и му отдаде чест с маршалския жезъл.
	— Идвате ли, щандартенфюрер? — После се обърна, пристъпи към веригата на охраната и им извика на английски:
	— Свалете тия пушки бе, идиоти! Всички сме свои!
	Прозвуча единичен изстрел. Баум рязко се завъртя, олюля се, направи две-три крачки към юнкерса, а после падна на колене и се свлече на земята.
	Хари изтича към него, размахвайки ръце, и изкрещя:
	— Престанете, тъпанари такива! Това съм аз, Мартино!
	Видя как хората от веригата забавят крачка. Отнякъде се появи командирът на ескадрилата Барнс, който им заповяда да останат на място. Мартино коленичи до Баум, който го сграбчи за ревера.
	— Прав беше, Хари — дрезгаво прошепна той. — Няма логика, всичко е безсмислено.
	— Замълчи за малко, Хайни. Сега ще дойде лекарят.
	Сара се надвеси над тях. Ръката на Баум безсилно се отпусна.
	— Последно действие, Хари. Нали ще ми кажеш _кадиша_? Обещай ми.
	— Обещавам — отвърна Мартино.
	Баум се задави, от устата му шурна кръв. Той целият потръпна, ръката му изпусна куртката на Мартино и застина. Мартино бавно се надигна и зърна Дъгал Мънро и Джак Картър, застанали пред Барнс и неговите хора.
	— Нещастен случай, Хари — обясни Мънро. — Едно от момчетата изпадна в паника.
	— Нещастен случай ли! — просъска Мартино. — Така ли му викате вече? Понякога се чудя кой всъщност е врагът. Между другото, ако все още те интересува, американският ти полковник е в самолета.
	Проправи си път през охраната и тръгна към сградите на стария авиоклуб. Странно, болката в гръдния кош отново се появи. Не му се беше случвало, откакто започна да се готви за операцията в Джърси. Седна отвън на стъпалата, запали цигара и ненадейно го втресе. След малко Сара приседна до него.
	— Какво значи _кадиш_?
	— Заупокойна молитва. Еврейската. Обикновено за това имат грижа близките, но на него не му бяха останали живи роднини. Всички до един са ги напъхали в проклетите газови камери. — Подаде й недопушената си цигара. — Е, сега вече ще го знаеш. Курсът на обучение завърши. Нито почести, нито слава. Само Хайни Баум изпружен ей там, на пистата…
	Двамата се изправиха почти едновременно. Отнякъде се бе появила носилка и Баум вече го отнасяха. Мънро и Картър придружаваха Келсоу, който куцукаше с патериците през пистата.
	— Сетих ли се да ти кажа колко добре се справи? — попита той.
	— Не.
	— Наистина чудесно. Толкова чудесно, че Дъгал навярно ще се опита да ти възложи нова задача. Но ти по-добре се върни в онази твоя болница.
	— Не смятам, че след такова нещо някой изобщо би могъл да се върне към каквото и да било. — Двамата тръгнаха към очакващите ги коли. — А ти какво възнамеряваш да правиш?
	— Нямам ни най-малка представа.
	Тя го хвана под ръка, впи здраво пръсти и двамата закрачиха заедно под гаснещите светлини на пистата.


>	17.

	_Джърси_
	_1985 г._

	В библиотеката се бе възцарила пълна тишина. Застанала до прозореца, Сара Дрейтън дълго гледа навън.
	— Скоро ще се стъмни. Понякога ми се струва, че този дъжд никога няма да спре. Тежка беше зимата.
	Вратата се отвори. Вито, прислужникът, влезе с поднос и го постави на масичката до камината.
	— Кафето ви, графиньо.
	— Благодаря ти, Вито. Сама ще го поднеса.
	Той излезе, а Сара седна и напълни чашките.
	— И какво стана след това? — попитах аз.
	— Питате какво е станало с всеки един от хората? Ами Конрад Хофер излетял на сутринта със сторча и отишъл да докладва на Ромел за случая.
	— И как е успял Ромел да се оправдае?
	— Точно както беше предположил Хари. Веднага излетял за Растенбург.
	— За Вълчата бърлога?
	— Да, точно така. Лично обяснил на Хитлер, че получил от разузнаването предупреждение за вероятен заговор срещу него. Затова понякога използвал двойника си Бергер. Придържал се платно към фактите. Доказал, че ако бил отишъл в Джърси лично, Хари щял да го убие и упрекнал Бергер задето като плъх напуснал потъващия кораб.
	— Уверен съм, че пред фюрера едва ли е поднесъл фактите точно по този начин — допуснах аз.
	— Надали. Провели официално разследване. Два-три месеца след войната имах възможност да прочета гестаповското досие по случая. Не бяха разкрили нищо повече. Не забравяйте, че те не са знаели за Келсоу, а това, което е направило версията на Ромел правдоподобна, е било името на Хари.
	— Не мога да ви разбера — учудих се аз.
	— Както си спомняте, Хари непредпазливо бе разкрил на Хофер кой е всъщност, а Гестапо знаело това име, имали досие за него и от доста време го издирвали. Не забравяйте, че едва не го спипали при оная история в Лион, когато очистил Кауфман.
	— Така че са повярвали на Ромел.
	— Е, не мисля, че Химлер е бил кой знае колко щастлив, но се задоволил с тези обяснения. След това потулиха случая. На онзи етап от войната едва ли са изгаряли от желание случаят да се появи по първите страници на вестниците. Същото важеше и за нашите, но по други причини.
	— И тук ли не са го разгласили?
	— Точно така.
	— Излиза, че случайният куршум, улучил Хайни Баум, се е оказал добре дошъл. Този човек би могъл да създаде неприятности…
	— Прекалено добре дошъл — безстрастно отвърна Сара. — Както ми обясни веднъж Хари, Дъгал Мънро не обичал недовършените работи. Така че никой не беше наказан за случая. Айзенхауер беше зает единствено с предстоящото настъпление и достатъчно възрадван от факта, че сме върнали Келсоу цял и невредим. А нашите хора от разузнаването не искаха да създават затруднения на Ромел и останалите генерали в заговора им срещу Хитлер.
	— Още повече че те за малко не са успели — допълних аз.
	— Да, при бомбения атентат през юли същата година Хитлер беше ранен, но оцеля.
	— И какво стана с атентаторите?
	— Граф Фон Щауфенберг и още доста други бяха екзекутирани, някои от тях след ужасни мъчения.
	— А Ромел?
	— Три дни преди покушението срещу Хитлер колата на Ромел била обстреляна с картечници от „съюзнически“ самолети. Той бил тежко ранен. И макар да бил замесен в заговора, просто не е имал физическата възможност да участва.
	— Но все пак са го разкрили, нали?
	— След време. Някой не издържал на изтезанията в Гестапо и споменал името му. Но Хитлер нямал желание да замесва в скандала най-големия герой на Германия. Така че му оставили възможността сам да свърши със себе си с обещанието, че няма да посягат на семейството му.
	Кимнах.
	— А с Хофер какво се е случило?
	— Загинал в боевете край Кан, още в първите дни на настъплението.
	— А с Хю Келсоу?
	— Той замина в запас. Кракът му така и не се възстанови. Но през март четирийсет и пета при форсирането през Рейн го повикали за инженерна експертиза и налетял на мина, докато ръководел възстановяването на моста при Ремаген.
	Станах, отидох до прозореца и замислено се загледах в дъжда.
	— Удивително — рекох. — Най-невероятното от всичко е, че истината така и не е излязла на бял свят.
	— За това имаше съществена причина — обясни ми тя. — Връзката на цялата история с Джърси. Островът беше освободен на девети май 1945 година. Четирийсетгодишнината ще се чества след два месеца. Този ден винаги се празнува особено тържествено. Денят на победата.
	— Представям си.
	— Но веднага след войната времената бяха трудни. Дълго се отправяха обвинения срещу хората, които бяха сътрудничили на германците, и те непрекъснато трябваше да се оправдават. Гестапо действително беше успяло да издири някои от хората, изпращали анонимни доноси до тях по адрес на приятели и съседи. И досиетата им се бяха запазили. Както и да е, беше назначена следствена комисия.
	— И какво успя да разкрие тя?
	— Не зная. Резултатите бяха засекретени със стогодишна давност. Така че до 2045 година никой няма да може да научи истината.
	Върнах се и седнах.
	— А какво стана с Хелън де Вил, с Галахър и с Гуидо?
	— Нищо особено. Никой не ги обвини в нищо. В края на войната Гуидо беше изпратен във военнопленнически лагер, но Дъгал Мънро почти веднага уреди да го освободят. Ралф, съпругът на Хелън, се завърна със силно разклатено здраве. Ранили го по време на пустинната кампания. Така и не се оправи и три години по-късно почина.
	— А Хелън и Галахър не се ли ожениха?
	— Не. Знам, че звучи абсурдно, но си мисля, че просто се познаваха прекалено добре. Тя почина преди десет години от рак в белите дробове и само след няколко месеца той я последва. Беше на осемдесет и три години, но не се предаваше. Издъхна в ръцете ми.
	— Мислех си — неуверено започнах аз — дали не бих могъл да посетя дома Де Вил и Септембъртайд?
	— Не съм съвсем сигурна. След войната Джърси доста се промени. Сега тук е един от главните световни финансови центрове, което значи, че се появиха страхотно много пари и доста милионери. Домът Де Вил в момента е притежание на един от тях. Може би ще успея да уредя нещо, но не съм сигурна.
	Бях отложил главния въпрос за накрая и тя, разбира се, го усещаше. Просто очакваше да го задам.
	— Ами вие с Мартино? С вас двамата какво стана?
	— Мен ме наградиха с медал за изключителна храброст, за военнослужещи. Естествено, без да се посочват причините. Неизвестно защо и френското освободително движение ме удостои с военен кръст.
	— А американците? Не ви ли измислиха нещо?
	— Господи боже! Не, разбира се! — тя се разсмя. — За тях целият този случай беше крайно неприятен и предпочетоха час по-скоро да го забравят. След това Дъгал Мънро ме назначи на работа на Бейкър Стрийт. Не можех да откажа, дори и да имах желание — не забравяйте, че ми бяха дали офицерски чин.
	— А Мартино?
	— Здравето му изневери. Някогашните рани в гръдния кош, от оня случай в Лион, непрекъснато му създаваха проблеми. Е, и него го назначиха на Бейкър Стрийт. След настъплението там имаше страшно много работа. Живеехме заедно в един апартамент на „Джейкъбс Уел Меншънс“, на няколко минути от управлението.
	— Бяхте ли щастливи?
	— Да. Много. — Тя поклати глава. — Тия няколко месеца бяха най-щастливото време в живота ми. Но напълно съзнавах, че едва ли ще е за дълго. Нали разбирате, на него винаги нещо не му достигаше.
	— Искаше нови мисии ли?
	— Да. Нуждаеше се от това както други се нуждаят от бутилката. И в крайна сметка го постигна. През януари четирийсет и пета някои от немските генерали се свързаха с английското разузнаване, за да преговарят за по-скорошно прекратяване на войната. Дъгал Мънро измъдри поредния си план, според който Хари и един пилот доброволец трябваше да отлетят за Германия с един арадо на Вражеския летателен отряд. Както вече знаете, самолетът носеше отличителните знаци на Луфтвафе и двамата бяха с немски униформи.
	— Значи не са успели да стигнат?
	— Напротив, стигнали са. Кацнали отвъд Рейн, срещнали се с когото трябва и излетели обратно.
	— И са изчезнали безследно, така ли?
	— Беше дадено нареждане да ги пресрещнат, но очевидно съобщението не е стигнало до летците от въпросната една-единствена ескадрила. Навярно поради недоглеждане от страна на някой чиновник или пък…
	— Боже мой! — възкликнах аз. — Колко банални могат да бъдат понякога причините за една катастрофа.
	— Прав сте — кимна тя. — От прегледаните по-късно рапорти се изясни, че някакъв арадо бил атакуван от изтребител „Спитфайър“ близо до Маргейт, прикрил се долу в облаците и пилотът изгубил връзка с него. А в онзи ден видимостта беше наистина ужасна. Смяташе се, че са потънали в морето. Е, сега вече знаем какво всъщност е станало.
	Настъпи мълчание. Тя взе от коша две цепеници и ги пъхна в камината.
	— А вие? — не преставах да разпитвам аз. — Как се разви животът ви след това?
	— О, потръгна ми. Отпуснаха ми държавна стипендия, за да уча медицина. Тогава, след войната, към бившите военнослужещи се отнасяха особено великодушно. След като завърших, една година работих като интернист в добрата стара болница „Кромуел“. Струваше ми се естествено да се върна там, откъдето бях започнала.
	— И не се омъжихте? — Прозвуча по-скоро като твърдение, не като въпрос, и останах много учуден от отговора й, макар че ако бях малко по-съобразителен, трябваше сам да се досетя.
	— О, небеса! Това пък откъде ви хрумна? Гуидо най-редовно ме навестяваше в Лондон. Единственото, което беше пропуснал да ми каже, беше колко заможна е фамилията Орсини. Но докато следвах медицина, той всяка година ми предлагаше да се омъжа за него и аз всеки път отказвах.
	— Но се връщаше отново и отново със същото предложение, така ли?
	— В промеждутъците между останалите си три брака. И аз най-сетне се предадох, но с твърдата уговорка, че ще продължа да практикувам. Фамилното му имение се намира край Флоренция. Години наред бях участъков лекар там.
	— Значи все пак наистина сте графиня?
	— Така излиза. Графиня Сара Орсини. А Гуидо загина преди три години в автомобилна катастрофа. Представяте ли си — беше вече на шейсет и четири, а все още караше ферарито си като луд.
	— След всичко, което ми разказахте за него, не се учудвам.
	— Тази къща е наследство от родителите ми. Винаги много съм я обичала и затова реших да се върна да живея в нея. И за лекарската ми практика тук, на острова, е много по-удобно да използвам моминското си име. Най-малкото за да не смущавам местните хора.
	— А вие с Гуидо бяхте ли щастливи?
	— Що за въпрос?
	— Ами след като сте се върнали тук след толкова години…
	— Странно кътче е този остров. Има особеното свойство винаги да те притегля обратно към себе си, рано или късно. Не оставайте с впечатлението, че съм се опитвала да търся нещо, което съм изгубила преди години. Поне аз не чувствам така нещата. — Тя поклати глава. — С Гуидо наистина много се обичахме. Родих му дъщеря, после и син — настоящият граф, който два пъти седмично ми звъни от Италия, за да ме моли да се върна във Флоренция при него.
	— Да, разбирам.
	Тя стана и продължи:
	— Гуидо прекрасно разбираше, както той го нарече, „духа, който ме преследва“ — спомена за Мартино, който никога няма да ме напусне. Навремето леля Хелън ми беше казала, че да си влюбен е нещо съвсем различно от това да обичаш.
	— Тя ви е казала и това, че Мартино не е бил за вас.
	— Да, и се оказа права. Психиката на Хари беше вече дотолкова променена, че аз не бях в състояние да му помогна. — Тя пак отвори чекмеджето на бюрото, извади лист пожълтяла хартия и го разгъна. — Ето го стихотворението, което той изхвърли в камината — тогава, когато се запознахме в онази вила в Лълуърт. По-късно го възстанових по памет.
	— Мога ли да го прочета?
	Тя ми подаде листа и аз го прочетох набързо.
P>
	Злокобна е гарата нощем.
	Надежда е безсмислена дума.
	Време е да вземем друг влак.
	Но влаковете до един са заминали.
	Няма път назад, за там,
	откъдето си потеглил.
P$
	Почувствах някаква неизразима мъка.
	— Той смяташе, че това стихотворение е калпаво — продължи тя. — Но то просто изразява всичко. _Няма път назад, за там, откъдето си потеглил._ Може би в крайна сметка беше прав. Може би наистина е трябвало да загине още на седемнайсет години там, в окопите на Фландрия.
	Просто нямах какво да й отговоря и за това се надигнах:
	— Е, отнех ви целият следобед. Смятам, че е време да се прибирам в хотела си.
	— В „Хоризонт“ ли отседнахте?
	— Да.
	— Обслужването там е добро. Ще ви откарам.
	— Няма нужда — запротестирах аз. — Не е далеч.
	— Не се притеснявайте. И без това исках да занеса малко цветя на гроба.


	Дъждът се беше засилил и над залива хоризонтът вече притъмняваше. Слязохме до църквата „Сент Брелад“ и оставихме колата отвън. Сара Дрейтън разтвори чадъра си и аз й подадох цветята.
	— Искам да ви покажа нещо — рече тя. — Да минем оттам.
	Поведе ме към старата част на гробището и спря пред един обрасъл с мъх надгробен камък от гранит.
	— Какво ще кажете за това?
	Надписът на камъка гласеше:
C>
	Тук почиват останките на капитан Хенри Мартино, от Пети Бенгалски пехотен полк, починал на 7 юли 1859 г.
C$
	— Случайно го открих, едва миналата година. Веднага се свързах с една от агенциите за издирване на родословия и те откриха, че капитан Мартино се уволнил от индийската армия. На четирийсетгодишна възраст починал, вероятно от последиците на някаква стара рана. Вдовицата му и децата се преселили в Ланкшир и оттам емигрирали в Америка.
	— Невероятно.
	— Когато за пръв път дойдохме тук, в това гробище, той ми каза, че изпитва странното усещане, че си е у дома.
	Тръгнахме обратно край гробовете и аз се поинтересувах:
	— А къде се дянаха всички ония немци, които са били погребани тук?
	— След войната пренесоха останките им — отвърна тя. — Доколкото знам, в Германия.
	Стигнахме до парцела, където го бяха положили днес следобед, и постояхме над прясно зарития гроб. Тя остави цветята, изправи се и изрече нещо, от което аз замръзнах:
	— Проклет да си, Хари Мартино! — тихо прошепна тя. — Погуби себе си, но погуби и мен!
	Той нищо не отговори. Никога нямаше да й отговори…
	Изведнъж се почувствах като натрапник, обърнах се и си тръгнах.
	Сара Дрейтън остана в древния църковен двор под дъжда, сама с миналото.
