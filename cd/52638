>
	Казват, че всички мъртъвци си приличат — тихи, кротки, с една дума — покойници. И най-важното — вече безвредни. Но това не е вярно. Подполковник Антонов беше виждал достатъчно много трупове и беше се убедил, че хората и след смъртта си са тъй различни, както и приживе. И не само външно. Лица, обезобразени от докосването на смъртта, и лица на хора, заспали сладък сън, обзети едва ли не от умиление. Да, кротките, добрите, изглежда, си отиват примирени със съдбата си, а злите, отмъстителните сякаш правят последни отчаяни опити да сплашат света, дори след като завинаги са загубили всяка възможност да пакостят. Завинаги ли?
	Тази жена положително не е била добра. А това, че е била красавица, само подчертаваше някакъв контраст, сякаш на красивата физика трябва да отговаря и благородна душевност. Светлосивите й очи сигурно и приживе са изглеждали студени, стъклени. Сега те светеха като парчета синкав лед. Изкривените черти на лицето й, вероятно последица от агонията, приличаха на гримаса на човеконенавистник, а ръцете, стиснали конвулсивно гърлото, навеждаха на мисълта, че като е нямало вече кого да души, е посегнала към своето гърло.
	Отдавна беше загубил сметката и на случаите, и на мъртъвците, с които службата го бе срещала. Но да свикне с труповете не можа. Виновен за това вероятно беше онзи стар руснак, самотен белоемигрант, на чиято аутопсия трябваше да присъствува още като студент. В ушите му сякаш досега стържеше трионът, с който режеха черепа, още виждаше скалпела, с който лекарят безцеремонно изцеди кафеникава течност от дробовете. Старецът е бил страстен пушач. Като него.
	Подполковник Антонов седеше на табуретката до леглото и се взираше в лицето на умрялата. От опит знаеше, че от днес, неизвестно за колко време — може би за дни, може би за месеци — неговата съдба ще се приплете по странен начин със съдбата на тази русокоса красавица. Вторачен в лицето й, му мина мисълта, че борбата вече е започнала и че тези студени очи неминуемо ще победят. Той няма да издържи погледа им, ще сведе очи, а тя — никога вече!
	Глупости! Силата на умрелите е в това, че отнасят със себе си всичките си тайни. А той знаеше колко трудно, понякога невъзможно е да се изтръгнат тайните на мъртвеца.
	Стана и премина в хола. В антрето старшината стоеше все така прав. Като го видя, се усмихна с облекчение, но не се решаваше да каже нещо.
	Антонов излезе да изпуши една цигара на балкона.
	Само преди час узна за съществуването на тази Пенка Василева Бедросян, наричана Пепи. Узна, след като вече я нямаше. Такава му беше службата — да се запознава със загинали, с убити…
	Повикал го бе началникът на управлението. Там завари и полковник Бинев. Щом влезе, те замълчаха, сякаш говореха нещо, което не биваше да чуе. Но скоро стана ясно и за какво са говорили, и защо се е наложило за възлагането на един тъй обикновен случай да го викат двамата началници. От градското управление бяха изпратили Консулов, известен като „мъчен човек“, пък и наскоро строго наказан лично от министъра. Бинев не искаше да го приеме. А Пиротски знаеше, че Антонов работи с удоволствие с него. Впрочем удоволствие не беше най-точната дума, но несъмнено го ценеше като добър криминалист. Затова и прощаваше прекаленото му оригиналничене.
	Някой позвъни настойчиво. Старшината отвори. На вратата се мярна фигурата на Консулов.
	— Здравей, Круме, много се забавихте.
	— Докато събера ордата… Ти не си ли започнал?
	— Какво ще започвам сам?
	— Така, вю женерал. Къде е виновницата на нашето мило събиране — Антонов кимна към спалнята. — Разбирам, в будоара си. Хайде, момчета, на работа.
	„Момчетата“ бяха добре познатият на Антонов доктор Теодоси Първанов, възрастен съдебен лекар, наричан от всички фамилиарно бай Досю, и непознатият висок млад мъж, който се представи като експерт старши лейтенант Людмил Киров. Носеше голям следствен куфар, а през рамото му висеше натъпканата фоточанта.
	Антонов смяташе, че хората, с които работи, винаги трябва да са най-пълно информирани за всички възможни обстоятелства, да познават точно задачата, която има да изпълняват. Полезно беше дори милиционерът да бъде информиран. Макар че този път не повика старшината. Затова, преди да започнат, им разкри всичко, което знаеше за случая. Но то беше твърде малко — това, което чу в управлението от полковник Бинев, което прочете в протоколите на дежурния екип.
	Днес, към 13,30 часа, на дежурния по градско управление на МВР се обадила Клеопатра Андонова, фризьорка в козметичния салон на булевард „Витоша“, и съобщила, че нейната колежка и приятелка Пепи Бедросян не се е явила на работа. На въпроса, какво й дава повод да се безпокои, отговорила, че вчера Пепи била съвсем здрава, не е съобщавала, че ще отсъствува. Това я накарало през обедната почивка да отиде до дома й. Звъняла, чукала, викала… Дори опитала със свой ключ да отвори. Но в бравата на вратата имало пъхнат отвътре ключ. Тогава се уплашила и позвънила на милицията.
	Оперативният екип, изпратен да провери случая, повторил всичко — звънели, чукали, опитвали бравата. Там наистина имало ключ. Оглеждайки апартамента от улицата, открили, че вратата към балкона е открехната. Тогава оперативният работник старши лейтенант Коцев се прехвърлил през балкона на съседите и отключил входната врата. Той пръв видял трупа. Това всъщност беше всичко, което Антонов можа да разкаже на колегите си.
	Беше време да започнат огледа. Докато фотографът снимаше трупа, обиколиха апартамента — малък, уютен и пълен с всевъзможни скъпи вещи. Състоеше се от хол, спалня с двойно легло (на което намериха полуизлегнатия труп), голяма баня, цялата облицована в розови плочки, столова с кухненски бокс, малко антре и балкон.
	След фотографа с трупа се зае лекарят. Доктор Първанов бързо завърши огледа.
	— Никакви белези на насилие, умряла е преди повече от дванадесет часа.
	— Значи снощи. А нещо за причината? — запита Антонов.
	— Причини — много. След аутопсията…
	— Докторе — обади се Консулов, — а за самия труп какво ще кажеш?
	— Труп като труп.
	— Не си прав. Трупът е на красавица, а това значи много. Или за теб вече нищо не значи.
	— Аз, батенка, съм човек на точните науки. С гадаене не се занимавам. Оставям го на вас. Ще ви трябва ли още, или да викам колата?
	— Повикайте я — каза Антонов. — А докато дойде, ние ще погадаем.
	Лекарят излезе да потърси телефон, за да извика линейката.
	— Някой е седял до умрялата — каза Консулов, сочейки стола до главата на жената.
	— Позна, седял е — отвърна му Антонов. Дори мога да кажа кой е.
	— Сетих се. А тук ли завари стола?
	— Не. Ей сега ще възстановя статуквото.
	Антонов отнесе стола на мястото му в хола, откъдето го беше взел, и се върна в спалнята.
	— Е, куме, откъде да започваме, като нищо не знаем. Дори от какво е умряла. Какво да гледаме, какво да търсим?
	— Предлагаш да си отидем и след като имаме резултата от аутопсията, да извършим огледа?
	— Опазил Бог! Освен ако ти го предлагаш.
	— Аз предлагам да се възползуваме от редкия шанс, че още нищо не знаем и да огледаме обстановката без всякаква предварителна нагласа.
	— Тогава сядай и пиши. А то бай Досю всеки момент може да пристигне със своите бели лъвове.
	Двойното брачно легло бе застлано с плътна тъмночервена копринена завивка, тип дамаска, с ресни. На лъскавия й фон ярко се открояваха и разпилените съвсем руси коси, и бялото лице на умрялата. Светложълтата, блестящо чиста и току-що огладена блузка и зелената копринена минижуп, под която се очертаваше покритата част на бедрата, допълваха цветовата симфония.
	— Само е за цветни снимки — каза Консулов.
	— С цветен филм съм снемал — обади се от хола старши лейтенант Киров.
	— Юнак си ми ти, Бисер Киров!
	И двамата още дълго се взираха в трупа на жената. Някой можеше да помисли, че просто й се любуват.
	— Е, Круме, какво ще кажеш?
	— Като от кутийка извадена. Не е случайна тази работа. Мадамата не е била сама!
	— Ти като се прибереш в бърлогата си, веднага ли се преобличаш?
	— Моите староергенски навици тук не важат. Вечеряла е в този си вид — виж в хола на масичката следите от похапването. Пък и червилото на устните й съвсем е изядено. А вечерята е била приготвена в кухнята. А лакът? Съвсем прясно сложен. Не, като се е прибрала, е покъщувала и след това се е издокарала така. Пита се — защо?
	Да допуснем — Антонов сам беше на мнение, че облеклото, въобще външният вид на умрялата говори, че тя не е била сама или поне, че е очаквала гости. Но особено когато друг изказваше негови мисли, не пропускаше да ги подложи на критика, да ги оспорва. Така, сякаш отстрани, те можеха по-добре да бъдат проверени. — Само че няма никакви белези тук да е имало други хора. И масичката е сервирана за един човек.
	— Ей, Бисер Киров — провикна се Консулов. — Ела да ни изпееш един шлагер.
	На вратата се появи старши лейтенант Киров.
	— Много пъти съм ви напомнял, другарю капитан — той явно натърти думата „капитан“, — че се казвам Людмил и не желая да ме прекръщавате!
	— Добре де, занапред мога да те наричам и Кочо Мангалов. Само мир да има. А сега, за да не седиш без работа, снеми отпечатъците на умрялата и провери навсякъде из апартамента има ли други следи, освен нейните.
	— Из целия апартамент?
	— Аз ли да те уча. Там, където може да се очаква гости, чужди хора да са пипали. И не си пести четките, търси!
	Старши лейтенант Киров отвори следствения куфар, приготви принадлежностите и взе ръката на умрялата. За миг я задържа, сякаш се поколеба бива ли да изцапа тези тънки, изящни пръсти на жена, която не се е занимавала с груба домакинска работа. Още не бяха свършили и се появи лекарят с двама санитари и носилка.
	Когато изнесоха трупа, Антонов се почувствува някак по-свободен. Не беше приятно да работиш в чужд дом, където хазяйката лежи с изцъклен поглед, сякаш следи какво правят тук тези непознати мъже.
	Продължиха отегчителната работа по огледа на спалнята. Не намериха никакви мъжки дрехи, обувки. Гардеробът беше пълен с рокли, поли, костюмчета, блузи, манта, с фино дамско бельо. И двете шкафчета край двойното легло бяха заети от всевъзможни женски дрехи и дреболии.
	— Абе този, мъжът на Пепи, арменецът, да не е ходил с женски дрехи — промърмори Консулов. — Защото не видях нито един панталон, нито едни мъжки обувки.
	Антонов разглеждаше чекмеджетата на нощните шкафчета. Дясното бе пълно с принадлежности за шиене. А най-отгоре, кой знае защо, се мъдреше кутия със спринцовка — 10 кубика — и няколко резервни игли. Имаше всевъзможни конци, от всички цветове и видове, напръстници и безброй копчета, стотици копчета. Той порови, докато се убоде на една игла, набучена на черна макара, и затвори чекмеджето. Поизсмука пръста си, на който се образува голяма капка кръв, и мина да разгледа другото. То пък приличаше на аптека — имаше едва начената туба седалгин нео, две употребявани вече пликчета дормидол, цяла туба алергозан, една вече опразнена опаковка някакъв си антикон, аспирин и шишенца валериан — две вече опразнени, едното наченато, витамини и някои вносни лекарства.
	— Изглежда, че е страдала от безсъние — каза Антонов.
	Консулов също започна да разглежда медикаментите.
	— С това някои имат обичая да се тровят — той беше хванал в пинцетата една туба западно приспивателно средство. — Но къде са опразнените две-три туби? А това знаеш ли какво е?
	— Пише антикон. От ГФР.
	— Трябва да е против забременяване. Ама вече изконсумирано. У покойната такива стоки явно не са се залежавали.
	— За умрелите или нищо…
	— Та аз казах ли нещо лошо? Интересно защо не е хвърлила празната опаковка?
	— Сигурно й е харесало и е искала още да си поръча.
	— А виж тук пък какво има — Консулов посочи масичката под огледалото. — Цял козметичен салон.
	Наистина върху масичката едва ли имаше свободно място за дори още едно шишенце. Парфюми, одеколони, всякакви пудри, кремове и какви ли не козметични принадлежности. Но най-много бяха — няколко десетки — шишенца с лак за нокти — с всички мислими и немислими цветове — от черно-кафявия, през безбройните нюанси на червеното, лилави и зелени до сребърните и безцветните. Антонов дори и не подозираше, че могат да съществуват толкова цветове лак за нокти.
	— Стоножка да е била, пак нямаше да може да ги употреби. Ама че женска лакомия! Слушай, куме, тъкмо сме сами (Киров беше отишъл в кухнята), искам да те попитам нещо — Консулов хвана за лакътя Антонов. — Кажи ми, ти ли ме поиска, или моите ме изпратиха?
	— Това ли намери сега да ме питаш? Толкова ли е важно?
	— Не искаш да кажеш. Ясно…
	— Нищо не ти е ясно. Щом подозираш мен, ще ти кажа — полковник Пиротски. Не само предложи, но и отстоя кандидатурата ти. Само че ти сега да не навириш уши! Предложи те не защото си му много симпатичен, а както канят магарето на сватба — за работа. С една дума — търсена личност.
	— Кажи по-добре — гонена.
	— Не бъди мнителен. А това, че понякога жънещ плодовете на магариите си — сам си си виновен. Трябва да свикнеш с правилата на играта.
	— Ти много ли си им свикнал?
	— Поне ги знам и във всеки случай по-кротко играя. Хайде сега да оставим административно-философските проблеми и да видим…
	— Чакай! Ти каза „отстояваше“. Значи някой е бил против.
	— Е, много искаш. Аз бях против, доволен ли си?
	— Нещо… не ми се вярва.
	— Като знаеш много, чакай сега пък аз да ти кажа. Защо наричаш момчето Бисер Киров? Неприятно му е, обижда се.
	— Че какво пък обидно има! Пожелавам му да стане прочут като Бисер Киров, всички гимназистки да са влюбени в него. А то сега, като щрака по мъртъвци…
	Антонов знаеше, че Консулов е готов да спори, да теоретизира до втръсване и никога няма да отстъпи. И за да сложи край на препирнята, предложи да преминат към огледа на хола.
	Скъпа гарнитура от канапе, две кресла и две табуретки. Пред тях дълга ниска маса с дебело черно стъкло, на която бе сервирана вечеря от студени закуски. На отсрещната стена — музикален шкаф „Грундиг“ — радио, магнетофон и грамофон. Върху него — цветен телевизор „Филипс“. До музикалния блок маса с четири стола… До нея — остъклен бюфет, напълнен с всевъзможни чаши и сервизи.
	— А, Круме, как ти се струва?
	— Интелигентно и красиво си е живеела другарката фризьорка. Само че ако поровим, сигурно ще замирише…
	— А ти порови…
	— Какво има да ровя, то и така си е ясно. Гарнитурата е корекомска, май югославско производство. А на тази машинка за шумове направо пише „Грундиг“. Не е купувана от ЦУМ. Да не говорим за телевизорчето. Но мокетчето е нашенско. Общо взето, икономическа идилия — мирно съвместно съществуване на лева с оная, презряната валута.
	Появи се старши лейтенантът.
	— Как е, Киров? — запита го Антонов.
	— Нищо определено не мога да ви кажа, другарю подполковник. Хаос от следи, вероятно все на умрялата. Ако дотрябва, ще ги проверя всичките, но досега не виждам нищо подозрително.
	— Провери и бутона на звънеца. Макар че… онази е звъняла, пък и нашите.
	— Ами ако е умряла от инфаркт? Защо се мъчим тук да търсим това, което го няма.
	— Инфаркт! На тази възраст?
	— Случва се.
	— Ама много рядко. Пък и няма вид на сърдечно болна.
	Докато разговаряха, Консулов разглеждаше внимателно масата. По чиниите, по дръжките на вилицата, на ножа и лъжицата за сервиране се виждаха петна от проявените от Киров пръстови отпечатъци. Но не в тях се взираше Консулов.
	— Какво ще кажеш за тази трапеза?
	— Апетитна е. Да не си огладнял?
	— Три резенчета салам, едно кайзер и две шунка. Това е всичко.
	— Малко ти се види, а?
	— Съвсем малко, като си представя тази голяма чиния в първоначалния й вид. Не допускам да е била наполовина сервирана. Тук е имало общо поне половин кило мръвки. А виж колко малко е останало от тарамата — Консулов преглътна театрално. — Не, куме, тук са работили поне двама души. И то сериозно. Пепи, видя й линията, не е могла сама да се справи.
	— Знаеш ли, че си прав. Пък и… едва ли би сервирала на себе си тъй изискано. Освен ако е била маниачка, влюбена в собствената си персона.
	— Чак пък толкова. Не, тук е имало някой.
	— А къде му е чинията? — запита Киров.
	— Да-а… втората чиния наистина я няма.
	— Здрачава се. Да запаля ли? — Киров посегна към ключа на полилея.
	— Стоп! — почти извика Консулов.
	— Ама аз вече проверих ключа. Снех следата. Размазана е.
	— Не е в следата работата. Кой е угасил осветлението?
	Те бяха влезли по светло и на никого не направи впечатление, че в целия апартамент не свети нито една лампа. А събитията тук са се разигравали по тъмно, след вечеря. Нито в хола, нито в спалнята (Антонов погледна още веднъж), нито където и да е другаде в апартамента не бяха запалени електрическите крушки.
	— Да приемем, че на Пепи й е прилошало внезапно. Но тя още не си е била легнала. Значи не е угасила осветлението. Докато й е било зле, също не ще да е гасила. Още по-малко — след като е умряла. Тогава кой?
	— Възможно ли е да се е самоубила — продължи мисълта си Антонов. — Навечеряла се е тържествено, прощално…
	— В тази чаша е имало уиски — Консулов се беше надвесил над една висока чаша на масата и усилено я душеше. — Уиски! А къде е шишето? Не виждам шишето!
	— Навечеряла се е, взела е две туби приспивателно…
	— А къде са празните туби?
	— Трай де. Ще видим после. Легнала е облечена. Елегантна, за да я намерят така. Това го разбирам. И угасила осветлението. На тъмно да умре. Хм…
	— А тубите?
	— Тях ще търсим след аутопсията. Ако има смисъл.
	— И все пак, аз да запаля, а? — запита Киров.
	— Запали. Ще впиша в протокола, че сме заварили осветлението угасено, макар че… — Антонов разлисти и зачете протокола на дежурния екип. — Дали колегите не са го угасили, като са дошли след обяд. Но в протокола няма нищо отбелязано. Може и да са пропуснали. Дреболия…
	Огледът на останалите помещения зае още около час. Нищо за отбелязване, нищо подозрително. И банята, и кухнята бяха изрядно обзаведени и подредени и нищо не подсказваше за характера на събитието през миналия ден.
	Какво трябваше още да предприемат? Докато действуваха слепешката — без да знаят причината на смъртта, — май че нищо. Можеха да разпитат свидетелите, да се поинтересуват от личния живот на умрялата, къде е съпругът и толкова.
	Консулов, нали е ерген, веднага предложи да отскочи до салона, да поразпита колежките й (но за какво?) или поне да обиколи съседите. Наближаваше време за вечеря. Съседките, които често разказват повече, отколкото знаят, сигурно сега действуваха в кухните. Жена му също. Като си представи вечерята пред телевизора, която го очакваше, желанието му да продължи съвсем изчезна. Можеше да остави Консулов да действува. Но нито беше наложително, нито му се искаше да се откъсва от разследването. Пък и по-добре е да не избързват.


>
	Щом отвори вратата на апартамента, го лъхна приятна миризма на пържени картофи. Пак ще преяде, няма как.
	— Ти ли си — чу се гласът на жена му от кухнята. — Бях започнала да се безпокоя, че картофите ще изстинат.
	Обу пантофите, които го чакаха зад вратата, и отиде да се преоблече в спалнята. Жена му, „сливенска домакиня“, както я наричаха и той, и приятелите му, редовно му се караше, че преяжда, че допустимо е напълнял, а всеки ден готвеше от вкусни по-вкусни неща. Впрочем, без да омаловажава кулинарните й способности, съзнаваше, че вината все пак е у него — всичко му беше вкусно!
	Промъкна се крадешком в кухнята. Две чинии с тънко нарязани сланина и салам, домашна туршия от камби, салата от прясно зеле, любимата му лютеница със сирене и праз вече бяха готови на масата. Той смръкна няколко пъти демонстративно.
	— Още не дошъл и вече огладнял, а? Ще почакаш. Пък и Дорето още я няма.
	— Не прекалява ли?
	— Какво питаш мен. Поговори с нея, да разбере, че има и баща.
	— А Тони?
	— Забил нос в поредния криминален роман, вместо да готви уроците си. И с него няма да е зле да побеседваш!
	Открадна си едно резенче салам и бързо се измъкна от кухнята. Разположи се в креслото и взе вестника. Сутрешните вестници успяваше да прегледа едва вечер. Тъкмо бе зачел шестата страница и се появи синът му.
	— Тате, ти виждал ли си „Морли“?
	— Кой е този Морли?
	— Така се казва пистолетът на Арчи Гугуин.
	— Аха. Не, Тони, това ще да е някакъв американски пистолет, не го познавам.
	— А дали е добър?
	— Откъде да знам, като не съм го виждал.
	— Ама от твоя сигурно е по-голям.
	— Сигурно. Казвал съм ти вече, че работата се върши не с голям пистолет, а с главата.
	— Ама ако стане нужда Арчи да стреля по теб с морлито, ти какво ще правиш с твоя „ТТ“?
	— Тогава ще му мисля. Първо — няма да стане нужда, второ — този Арчи е измислен герой, трето — вече петнадесет години съм следовател, а още не е ставало нужда да стрелям по някого, и четвърто — млъкни, искам да прочета вестника!
	Ясно, синът му бе зачел романа ма Рекс Стаут „На входа се звъни“. Естествено беше този дванадесетгодишен хлапак да се увлича по криминални романи, особено след като баща му работи в милицията. И въпреки протестите на Милка, той не му забраняваше да чете такава литература. Щеше да е безполезно.
	— Тате, всички ли прочути детективи са дебели?
	— Отгде го измисли. Напротив. Я си спомни за Шерлок Холмс. Ами Еркюл Поаро — дребно, съсухрено старче.
	— Ама Ниро Уулф е най-умен от всички. И е най-дебел. Като тебе.
	— Ти извинявай. Първо — не съм дебел…
	— А какъв си?
	— Пълен. Е, във всеки случай не съм дебел като Ниро Уулф. И второ — аз не съм детектив, а следовател.
	— Че каква е разликата — нали все престъпници ловите?
	— Престъпниците не са бълхи, та да ги ловим. Ние разкриваме престъпленията.
	— Тате бе, защо у нас няма частни детективи?
	— Че кому са нужни?
	— Не знам. Ама е много интересно.
	— Интересно за частните детективи. А за тези, които им плащат? Видя ли колко пари даде онази, богаташката, на Ниро Уулф. Само за аванс сто хиляди долара! Ако на един обикновен човек му дотрябва помощта на частен детектив, как ще плати? Излиза, че това е привилегия за богатите. А у нас е за всички еднакво, безплатно.
	— Като медицинската помощ. Ами я ми кажи защо навсякъде по света се казва полиция, а само у нас милиция. Каква е разликата?
	— Не по целия свят се казва полиция. В Съветския съюз и в някои други социалистически страни също е милиция.
	— Да, ама само у пас се казва народна милиция. Защо? В Съветския съюз не е ли народна?
	— Ух — въздъхна Антонов. — И там, както у нас и във всички социалистически страни, милицията, дори когато се казва полиция, както е в ГДР, служи на народа и затова се нарича народна. И престани с безкрайните си въпроси! Вместо ти да ме разпитваш, аз ще взема да те разпитам как си подготвил уроците си за утре. А сега ме остави да прочета вестника.
	Но на вестника така и не дойде ред. Повика ги жена му да вечерят. Докато си миеха ръцете в банята, синът му продължаваше да го обсипва с въпроси: владеят ли джудо и самбо всички оперативни работници, карат ли самолет, ами ако се сбият един от феберето и един от нашата милиция, кой ще победи, и тъй все в този дух. Млъкна едва когато влязоха в кухнята. Пред майка си не смееше да задава „глупави въпроси“.
	Огромната купа картофи вече привършваше, когато изщрака пътната врата. След малко в кухнята влезе дъщеря им Дора — красиво петнадесетгодишно момиче.
	— Добър вечер — каза тя и застана някак гузно до вратата.
	— Още малко и можеше да ни пожелаеш лека нощ — жена му я загледа вторачено. По устните личаха следи от изтривано червило. Дорето разбра какво гледа и поруменя.
	— Хайде, сядай да вечеряш! — майка й продължаваше да я гледа намръщено. — Щом Тони си легне, ще си поприказваме за твоето поведение напоследък.


>
	Въпреки категоричната декларация, Консулов не беше в „осем и тридесет минути, нула нула секунди“ в управлението. А беше всеизвестен със своята пунктуалност, за която „на всеки немец биха потекли лиги“.
	Първата работа на Антонов, щом влезе в кабинета си, беше да повика доктор Първанов. Сега „Ескулан“ държеше нишките на следствието — да бъде или да не бъде. Ако се окаже наистина инфаркт или нещо подобно, някаква естествена причина на смъртта, нямаше да има какво да се разследва.
	Първанов обеща да дойде веднага.
	Но преди доктора се появи Консулов заедно с един млад, слабичък момък, с вид на студент, който, щом влезе, застана плахо до вратата, без дори да поздрави.
	— Един истински Крум Консулов никога не закъснява — засрещна го Антонов „по консуловски“.
	— Ей туй пърле е виновно. Реших да го взема свят да види, човек да направя от него. А той беше изчезнал, открих го да забавлява машинописките. Но да ти го представя — Пенчо Хубавенски, какво име, а! Току-що назначен, още ни барут помирисал, нито кръв видял, а вече лейтенант. Нали нямаш нищо против?
	Първо го довежда, после пита за разрешение — съвсем в негов стил. Но какво да го прави. Антонов стана и се ръкува с младежа. В този момент влезе и докторът с тънка папка под мишница.
	— А, компанията се е увеличила. А кой е този млад господин? Да не би вече да сте хванали убиеца?
	— Лейтенант Пенчо Хубавенски от градското управление — отрапортува смутено младежът.
	— Как звучи, а, от градското управление — подхвърли Консулов. — Да не помислите, че е от Федералното бюро за разследване.
	— Готово ли е, докторе? — запита Антонов.
	— Тип-топ. Има да черпиш.
	— За какво трябва да черпя?
	— Отрова!
	— За това, че е отровена ли да черпя?
	— Не бе, за своевременната и ювелирна работа на бая ти Досьо. Там всичко е описано, ама по докторски, затова ще ви го разкажа по-простичко, та да го разберете. Отровена е. В лабораторията идентифицираха фосотион. Сравнително рядък инсектицид, който вече почти не се използува поради високата му токсичност. Много силен инхибитор. Съвсем малки дози, взети орално, могат да бъдат летални.
	— Хайде-е… отпуши се — обади се Консулов.
	— Нали го разбра, какво пискаш!
	— Как го каза?
	— Фосотион, подполковник. Съжалявам, но ще трябва да го запомниш.
	— Друго?
	— Вечеряла е, преди да вземе отровата. Не много, но си е хапнала нормално. От това, дето го видяхме на масичката: шунка, салам, хайверец. Пила е и алкохол. Също не много, но стотина грама концентрат трябва да е погълнала. Между впрочем алкохолът засилва действието на тази отрова.
	— Фосотион. Не бях я чувал.
	— Нищо чудно. Това е търговското име, една от многото селскостопански отрови, които по-рано можеше да вземеш от всяко текезесе. Химическото й название е диетил-нитрофенилтиофосфат и тъй нататък. Но от него по-умен няма да станеш.
	— Значи — отровена?
	— В смисъл на причина за настъпването на смъртта — погълнала е отрова. Това личи не само от химическия анализ на съдържимото в стомаха, но и от редица типични симптоми — обилна секреция на бронхите със саливация, тежък белодробен оток и тъй нататък.
	Консулов бе взел протокола и задълбочено го изучаваше. Първанов го погледна изкосо, но нищо не каза.
	— Нещо друго заслужаващо отбелязване? — запита Антонов. — Нещо при огледа на трупа?
	— Нищо. Никакви следи от насилие, синини, одрасквания. Тялото е непокътнато, чисто. Няма данни и за полов контакт.
	— А алкохолът какъв е бил? — запита Консулов. Дали не е уиски?
	— Нали четеш — не пише, значи не сме могли да установим. С увереност може да се твърди, че не е било вино, нито червено, нито бяло, нито вермут, а някакъв концентрат, но не и мастика. Нещо като ракия или водка, може да е и уиски. И едва ли повече от сто грама.
	— А какво ще кажеш за момента на настъпването на смъртта? — запита Антонов.
	— В протокола пише между 18 и 24 часа на двадесет и първи. Но това е според данните на огледа, на аутопсията. Като се вземат предвид обстоятелствата и цялостната картина на случая, аз бих уточнил между 20 и 22 часа. Прибрала се е, приготвила е вечерята, вечеряла е и е взела отровата. От степента на храносмилателните процеси следва, че смъртта е настъпила скоро след приемането на храната.
	— Какво значи скоро. Минути, часове?…
	— Да кажем — до половин час.
	— Това вече е нещо. Но след вечерята, а не по време на яденето, така ли да те разбирам?
	— Не съм казал такова нещо. Може да е в самия край на яденето, но не и в началото. Тази отрова действува бързо, при достатъчна доза — за минута-две. Може жената да си е хапнала добре, за последен път, да си е сипала отровата в чашата и…
	Антонов погледна Консулов. Той кимна:
	— Ясно! И не само чашата. Тя играе такава фатална роля само в сценария на бай Досьо, а жестоката действителност кой знае как е изглеждала. Ще трябва да проверим за фосотион всичко, което може да се сложи в уста — ядене и пиене. Впрочем, докторе, само през устата ли?
	— А ти отгде още очакваш?
	— През ушите например. Съществувала е и такава практика. Ти гледал ли си „Хамлет“?
	— Когато аз играех Полоний, ти, батенка, си се начишквал.
	— Значи това е, докторе — Антонов се намеси, за да прекъсне задявките им, които можеха още дълго да продължават. Нито единият, нито другият обичаха да се лишават от последната дума.
	Поотделно Антонов изтърпяваше остроумниченията и на Консулов, и на Първанов, но събрани заедно — му идваше много. Пък и предстояха толкова задачи. Сега вече, след като знаеха причината на смъртта, трябваше сериозно да се заемат с отровата, още веднъж да прегледат апартамента. Освен Киров добре беше да покани и майор Станилова от научно-техническия отдел — отличен инженер-химик, тя се беше прочула с прецизните си анализи. Освен това крайно време беше да се заинтересуват от „житие-битието“ на умрялата. Та те още нищо, абсолютно нищо не знаеха за нея. Трябваше да се разпитат колегите й, съседите и все пак да се види къде е този неин съпруг. Време беше може би и да го уведомят. Работа най-малко за един ден и… свързана с много тичане. Тъкмо за Консулов. Впрочем със съседите май трябваше той да се заеме.
	— Круме, какво предлагаш?
	— Ами, като в оперетата — аз на север, ти на юг. Аз ще се заема с биографията на о бозе почившата, а ти ще й напишеш некролога. Ще намина да си накъдря алаброса в нейния салон, а оттам — каквото сабя покаже.
	— Не забравяй и Бедросян.
	— Не се безпокой. Само този рошльо какво да го правим?
	Младият оперативен работник, когото Консулов бе довел, откакто влезе в кабинета, седеше неподвижен на един стол и наблюдаваше. Заприлича му на студент, който чака да бъде изпитан, а не е научил материята. „Рошльо“! Наистина косата му бе буйна и доста дълга, значително по-дълга, отколкото би се харесала на полковник Бинев (той впрочем нямаше защо засега да го вижда!), но чак пък „рошльо“! Защо да не го вземе със себе си? Щом вече ще помага, да види и обстановката в апартамента.
	— Другарю лейтенант, я елате с мен! Ще направим повторен оглед на местопроизшествието, ще потърсим следи…
	— Както заповядате, другарю полковник. Дали това е убийство?
	— А сега де, отговори му, ако можеш! Защото, ако не е убийство, защо да идва момчето.
	— Може и да е убийство, може и да е самоубийство, може и да е нещастен случай. Всичко може да е.
	— А вие какво мислите?
	— Мисля, че е време да започнем работа.
	След като Консулов излезе, Антонов остави лейтенанта да чете досегашните протоколи и отиде да докладва на началника на отдела. Полковник Бинев изслуша краткия му доклад, свърза се с началника на научно-техническия отдел и взе съгласието му за Станилова и накрая, когато Антонов вече напускаше кабинета, попита:
	— А оня див петел как се държи?
	— Отлично. Сега изучава биографията на умрялата. От градското управление са ни пратили един млад оперативен работник да постажува край нас.
	— Добре. Само внимавай. Сбъркали са, като са го дали на Консулов. Ще го научи на своите лафове, момчето може да помисли, че всички в милицията трябва да са като него.
	— Не се безпокойте, другарю полковник, взех го със себе си.
	— Правилно.


>
	Когато позвъни на Станилова, тя вече знаеше. Уговориха се да минат да я вземат. С Киров и Хубавенски седнаха в колата и след десетина минути той беше в лабораторията. Обясни съвсем накратко случая. Трябваше да почака малко, докато Станилова вземе нужните й реактиви и прибори.
	Печатът на апартамента беше непокътнат. Съпругът още не се бе появявал. Странно, какво означаваше това?
	Влязоха в хола. Сега вече можеше да постави пред двамата експерти конкретни задачи.
	— Вашата задача — обърна се той към Станилова — е да откриете отровата, искам да кажа, с кое ядене или питие е била отровена. В случай че някой й е сложил отровата. Вариант убийство. Или… в какъв съд се е намирала отровата, ако приемем самоубийство. Не я е носила в шепата си я! Все в нещо е била поставена тази отрова. Къде е сега това „нещо“?
	— Изключвате ли варианта „случайност“? — запита Станилова.
	— Не, макар че го считам за най-малко вероятен. Тогава задачата ви би била улеснена. Ще трябва да видите има ли в апартамента някъде такава отрова — в шише, в кутия…
	— Имам още редица въпроси — каза Станилова, — но по-добре да ги оставим за края. Нали и вие така предпочитате — първо фактите, а после размишленията.
	— Зависи от фактите. Понякога предпочитам да започвам с размишленията. Но в дадения случай мисля, че сте права.
	Станилова започна да оглежда бавно, внимателно обстановката, сякаш бе дошла да купува.
	Задачата на Киров също така беше ясна — той трябва да работи, така да се каже, над варианта „убийство“ — да потърси още веднъж следите на евентуалното чуждо присъствие в апартамента.
	Оставаше младокът. Какво да го прави? Можеше да остане тук и да наблюдава работата на Станилова и Киров. Но те не се нуждаеха от неговата помощ. Можеше да го вземе със себе си. Бе решил да разпита съседите. Но на него също не бе нужен. Щеше да седи, да мълчи и да смущава хората. Не. Да му възложи някаква самостоятелна задача? Но каква?
	— Другарю лейтенант, аз ще обиколя съседите, ще поприказвам с тях. Какво са чули и видели, какво знаят. Ще се наслушам на махленски клюки. Понякога и от тях има полза в нашата работа. А вие поседете тук, почакайте ме.
	— Но какво да нравя тук?
	— Как какво? Това, което правим всички. Гледайте и мислете. Мисленето е голяма, отговорна работа, повярвайте ми, без него наникъде не сме. Представете си, че на вас е възложен случаят. Като се върна, ще ми кажете какво сте измислили.
	На етажа имаше пет апартамента. Последователно Антонов посети всички съседи. Посрещнаха го къде по-сдържано, къде гостоприемно — но никой не можа да му съобщи нещо интересно. Хората бяха вече се приучили да живеят, макар и един до друг, отчуждено.
	Когато позвъни на своите, преди да му отворят, някой погледна през шпионката. Беше Хубавенски. Киров отново действуваше в кухнята, Станилова оглеждаше шкафчетата край леглото. Изведе Хубавенски на балкона да запушат.
	— Е, измислихте ли нещо?
	— Уви, нищо, другарю подполковник. Старах се, гледах, ама нищо свястно не роди главата ми.
	— Да-а… не е лесно. Но не се отчайвайте. Само в романите детективите лесно се сещат. В нашата работа, както и навсякъде, главното е трудът, къртовският труд, постоянството и старанието. Макар че… има и известна специфика. Елате в хола да ви покажа нещо.
	Това „нещо“ той го беше забелязал още вечерта, а сега искаше да го демонстрира на младия си колега.
	— Вие казахте, че сте гледали. А майсторлъкът не е в гледането, а във виждането. Разгледайте още веднъж внимателно тази маса и ми кажете какво ви прави впечатление.
	Хубавенски се загледа напрегнато в масата. Погледът му скачаше от предмет на предмет. Но явно нищо не спря вниманието му.
	— Ще ви помогна. Нещо, освен яденето и пиенето, което е било сервирано.
	— Има вазичка с цветя, два чисти пепелника, две пакетчета стюардеса, хубава позлатена газова запалка.
	— Горещо!
	Хубавенски го изгледа зачудено.
	— Като в детската игра — искам да кажа, — близо сте до целта.
	— Да се търсят пръстови отпечатъци по запалката?
	— Студено. Това вече е сторено. На Пепи са. Други няма.
	— Тогава?
	— Това трябва да кажете вие.
	Хубавенски продължи да се вглежда безпомощен в масата.
	— Ами… букетчето. Може „той“ да й го е донесъл.
	— Студено! Може, но какво от това? По цветята не остават отпечатъци. Пък и… в хола има още две вази с цветя. Явно не й е донесъл три букета. Значи самата тя ги е купувала, обичала е цветята.
	— Какво си приказвате за цветя? — на вратата бе застанала Станилова.
	— Поставил съм една криминална задача на младия ни колега.
	— Интересно. Мога ли и аз да участвувам в решаването й?
	Тя седна на канапето, извади кутия БТ и запали. Клечката хвърли в пепелника.
	— Стоп! — Антонов прибра внимателно клечката. — Разваляте ми задачата. Киров!
	— Заповядайте, другарю подполковник — обади се от кухнята старши лейтенантът.
	— Пепелниците на масичката готови ли са?
	— Тъй вярно. И двата. Чисти са, по тях нямаше никакви следи.
	— Благодаря. Сега вече може — и Антонов пусна клечката в пепелника. Ясно ли е?
	— Нищо не ми е ясно. Що за фокуси? — каза Станилова.
	— И на мен, другарю подполковник — допълни Хубавенски, окуражен от това, че и опитният експерт не се досеща.
	— И двамата губите. Не видяхте очевидното. Тази, Пепи, е била пушачка. В чантата й има пакетче стюардеса и запалка. Също газова и скъпа. Още две кутии и запалка на масата. Всичките наченати. Прибрала се от работа, приготвила е вечерята, вечеряла е. Сама или по-вероятно с някого. Пила е алкохол. След това се е самоубила или е била отровена. А не е пушила. И двата пепелника са съвсем чисти. Измити, без каквито и да е пръстови отпечатъци по тях. Това на вас харесва ли ви? На мен — не!
	— И вие от това нравите извод! — в очите на Хубавенски заблестя огънчето на хрътката, подгонила дивеча, — че някои ги е измил, след като са пушили, някой, който също е пушил, а не е искал да остави следи след себе си. Затова е избърсал и пръстовите си отпечатъци. Че това е сторил убиецът.
	— Е-е-е… чак това не съм казал. В края на краищата може да се окаже, че по някакви причини тя не е запушила. Макар че това е решително по-малко вероятната хипотеза. Но не там е работата. Важното е ДА СЕ ВИДИ фактът, да не се пропусне. А изтълкуването му… за него има време. То ще дойде от съвкупността на всички факти, на всички обстоятелства на разследването. А сега да чуем другарката Станилова.
	— Какво ли да кажа! Нищо, абсолютно нищо не открих.
	— Много обичам негативните факти. Обикновено те са най-откровени, най-красноречиви. Така че не се стеснявайте, разкажете подробно.
	— Фосотионът е бледожълтеникав прах, почти без мирис и вкус. Но химически, като фосфороорганично съединение, е много лесен за откриване. В никой от мислимите съдове, в които би могъл да се съхранява, не открих следи. Също и по храната, в чашата, от която е пила. Както ви казах — никъде нищо.
	— По какъв начин, в каква опаковка се доставя?
	— В тенекиени варелчета от по пет килограма, на прах. Разтваря се във вода с органични разтворители и с него се пръскат овощните и зеленчуковите градини.
	— Разни там кутии, пликчета, проверихте ли?
	— Ама и вие задавате едни въпроси!… От тях започнах. Търсех го като прах или разтвор. Няма. И, да ви кажа, досега не съм чула някой да се е самоубил с фосотион. Нещастни случаи с отравяне по селата — колкото искаш. Затова го забраниха. Но така… самоубийство, не знам.
	— А сега искам да ви попитам нещо, но не като инженер-химик, а като жена. Кажете ми, ако сте сама у дома си, съпругът ви е заминал в командировка… Тази сервировка: покривката, чиниите, приборите, качеството и количеството на храната — като за сама домакиня ли са, или за желан гост?
	— Вие днес май сте решили да ме мъчите с, меко казано, не особено умни въпроси. Сам виждате! Като за любовник, пред когото иска да се представи, на когото държи.
	— А, Киров, какво ново по твоя линия?
	— На няколко места открих замазани следи, съвсем негодни, някой ги е бърсал с мокра кърпа, вероятно навлажнена с одеколон. Дори лек мирис сякаш още се усеща. В долапчето, където домакинята си е държала чиниите, установих, че горните две чинии, голяма и малка, също като тия на масата, са без дактилоскопични следи, а по всички други под тях има пръстови отпечатъци на умрялата.
	— Охо! Та това е много интересна улика! Значи някой ги е измил и поставил, като се е пазел да остави отпечатъците си.
	— Така мисля и аз, другарю подполковник. Същото се отнася и до крайната чаша в бюфета, същата като онази на масата, с алкохола! Прясно измита, без да има следи по нея.
	— Браво, Людмиле!
	— Освен това ми направи впечатление, че в къщата има една начената бутилка мастика и две шишета мавруд, неразпечатани. А в чашата има останки от някакъв друг концентрат, но в никакъв случай мастика. Къде е бутилката, от която е наливано в чашата?
	— Той я е взел — обади се възбудено Хубавенски.
	— Не съм свършил. Изследвах внимателно кофата за смет, която се намира под мивката. Бях чул вашия разговор за пепелниците. В кофата скоро не е било хвърляно пепел и угарки от цигари. А има стари от преди готвенето на вечерята. Изследвах кофата пласт по пласт. Изглежда, тя преди всяко готвене е чистила пепелниците. Пепелта с угарките са на слоеве между останките от хранителните продукти. Най-отгоре са обелките от саламите, черупките от яйца и други. Но върху тях няма никаква пепел. За последен път е хвърляно преди приготвянето на вечерята.
	— Може да ги е хвърлила този път в клозета?
	— Може, но преди това ги е хвърляла в кофата.
	— Друго?
	— Това е. Пита се — къде са угарките, пепелта?
	— Доволен съм, много съм доволен. И все пак не откри ли някъде чужд пръстов отпечатък?
	— За съжаление не. Навсякъде, където можеше да се очаква, или няма, или е изтривано. Някой е поработил акуратно и добросъвестно.


>
	Консулов се появи едва към края на работния ден — идеално подстриган, излъскан, дори напарфюмиран. И явно доволен от себе си. Това впрочем беше обичайно за него.
	— Привет, труженици на криминалния фронт, нося ви много поздрави от византийския император.
	— Да не си бил в Цариград?
	— Искаш да кажеш Константинополис? Не, там отдавна вече няма византийци. От 1453 година. Време е да го научиш.
	Без задявки и шеги, понякога прехвърлящи границата на приетото, той сякаш не можеше да диша, без остроумия и шутовски номера.
	— Къде беше цял ден?
	— Не виждаш ли какъв съм натупан, като младоженец за сватба. Така могат да те изработят само в „Инститю дьо боте`“ на булевард „Витоша“. Първо ме обръснаха. Специално не се бръснах тази сутрин в къщи. След това се наложи да ме подстрижат. И ми измиха косата. Но и това не ми стигна. Отворих дума за масаж. Но номерът не мина. На мъже не правели масаж. Като акцентираха на „мъже“. Въобще спечелих си само незавидната слава — започнаха да ме гледат подозрително. Мен, стопроцентовия мъж! Трябва да знаеш, че това не са хора, а някакви зверове и зверкини. Стрижат като на конвейер. Ти имаш усещането, че си овца от стадото за стрижене, а те гледат на теб не като на човек, а като на… глава! Изпаднах дотам, че си направих маникюр. Вижте!
	Консулов показа ръцете си. Наистина ноктите му бяха идеално подравнени, изпилени, кожичките изрязани.
	— Нямаше друг начин да проникна в дамския салон — добави той, сякаш се извиняваше.
	— Всичко това, както виждам, решително е разхубавило екстериора ти, но с какво е обогатило безсмъртната ти душа?
	— Не се безпокой, куме, не съм губил напразно времето си и ако съвестта ми беше малко по-сговорчива, можеше да поискам стойността на всички тези хигиенно-козметични операции да минат по сметката на служебните разходи, включително и бакшишите. Преди всичко установих, че този „Инститю дьо боте“ е едно мило оазисче на миналото в нашата сурова социалистическа действителност. Там другарката Мангалова се превръща в госпожа Пенка. Там резедави русалки с бели ръчички, обсипани с големи пръстени, пред очите ти превръщат трудещите се в хубавици неземни, там е пълно с чудеса, ще се намерят и златни вериги, ако стопанската се поразрови. А между русалките леший бродит. Само дето кот учьоний не можах да срещна и витязите не бяха тридесет, а само един…
	Консулов изпъчи театрално гърди.
	— Добре, че Пушкин го няма да те чуе!
	— Че какво, от осъвременяване на класиците хората вили си направиха. Първото ми откритие беше, че Пепи не е била фризьорка, а ранг по-долу — само маникюристка. Седях на нейната масичка, допирахме си коленете със заместничката й. Поприказвахме си. За малко среща щяхме да си уговорим за довечера. Но няма смисъл — момичето е преведено от друг салон, нищо не знае. Но с леший имах удоволствието да беседвам. В малката стаичка, в дъното на салона.
	— Кой е пък този „леший“?
	— Как кой — отговорникът на смяната Панайот Велев, художник по дамската хубост, иначе казано, фризьор. Първо не искаше да ми обърне внимание. Като разбра откъде съм, стана прекалено сервилен. Черпи ме кафе, и коняк предложи. Според него Пепи работила почти три години в салона все като маникюристка. Бил доволен от работата й, само дето често закъснявала и излизала по-рано, а понякога въобще не идвала. Но той бил добър, прощавал й. От поведението й не можел да се оплаче, по я търсели много мъже, а съпругът й бил ужасно ревнив — звънял час през час по телефона, та безпокоял касиерката. Ако може да се вярва на думите му, Пепи била много добро момиче, но колежките й, кой знае защо, не могли да я понасят. Тя се държала добре с всички, но никого не обичала. Само една приятелка имала, фризьорката Клеопатра Андонова. Ама връзката им била подозрителна, макар че той нищо конкретно не знаел за „това“. За връзките й също нищо не можел да каже, но допускал да са „всякакви“. Въобще трябва да ти кажа, този Панайот Велев прави такова впечатление, че след като си се ръкувал с него, имаш непреодолимото желание да измиеш ръцете си с лавандулов спирт. С една тънка брадичка, има вид на персонаж, измъкнат от съвременна българска историческа пиеса. Прилича ми на византиец, изпратен от императора да измами храбрия и благороден български цар.
	— Затова ли носеше поздрави от византийския император?
	— Че за какво друго. Но удоволствието от срещата продължи. Разпитах го за деня на смъртта. Не искал да безпокои милицията, защото бил уверен, че нищо лошо не се е случило. Помислил, че Пепи се е заключила с някого. И досега не вярвал, че това може да е убийство. Макар че мъжът и приятелите й били едни… да те е страх нощем да ги срещнеш из някой от новите жилищни комплекси. Но той не вярвал. Въобще един порядъчен подлец. О, не, няма да ти забие ножа в гърба. Нещо повече — дори няма да го подаде на желаещия да те убие. Само ще мине тихо и ще го пусне край него. С една дума — византиец. Макар и не от най-изпечените, византиец-аматьор!
	— Би ли ми обяснил разликата между професионалния византиец и аматьора?
	— Понеже си юрист, ще си послужа с твой пример — като между довършеното престъпление и опита: истинският измамва, а аматьорът — само се опитва. Но не успява. Мен поне. А ти с какво ще се похвалиш?
	Антонов подробно му разказа за повторния оглед на апартамента, за разговорите си със съседите. Дългият следователски опит го беше научил да не прави прибързани изводи.
	— Засега има само едно обстоятелство, което можем да смятаме за твърдо установено. В апартамента е имало някой, който го е напуснал очевидно след настъпването на смъртта. И то — не просто е излязъл, а е направил всичко възможно, за да заличи преките следи от присъствието си. Ако е глупав или мисли нас за глупаци — разчитал е да прикрие присъствието си. Ако е умен — постарал се е да направи това, което е било по силите му. Примирил се е, че по действията му ще установим, че някой е бил там, но е разчитал да не разберем кой е бил. За това говорят и почистените пепелници, и измитите чинии и чаши, и заличаването на пръстовите отпечатъци.
	— Какво се установи за угасяването на осветлението?
	— Не съм забравил. Говорих със следователя на оперативния екип майор Попов от пето управление. Дори се обиди, че сме могли да допуснем. Категоричен е. Когато те влезли в апартамента, никаква лампа не е светила, нищо не са гасили. Това е още една улика. Осветлението е угасил неизвестният на излизане. Неизвестният или неизвестната.
	— Нима допускате, че това е било жена? — запита Хубавенски.
	— Защо не. Дори, бих казал, статистически отровата е по-скоро женски метод за убиване. Макар че това няма никаква стойност в нашия случай. Важното е, че нямаме данни дали е бил мъж, или жена.
	— А сервирането?
	— Изискано може да се сервира както за мъж, така и за жена. Зависи не от пола, а от навиците на тази, която сервира, от желанието й „да се представи“.
	— Правилно — обади се Консулов. — А това означава, че на дадения етап първият въпрос, на който трябва да отговорим, е — кой е бил на 21 вечерта на гости у Пепи. Първият, най-главният, а може би и… последният. Другари, търси се лицето А! Или… лицата?
	— Лицето е било едно!
	— Шесто чувство?
	— Не. По-вероятно е, а и фактите… Прясно измитите без отпечатъци съдове са като за един човек.
	— Добре, да приемем, че е било едно лице, наречено от мен А. Кой може да е той — Консулов започна да брои на пръсти. — Първо — съпругът, който още не се завръща и който е бил вече заминал из провинцията. Хипотеза не най-вероятна, като се има предвид старанието на Пепи, но която не можем да изключим. Второ — дежурният любовник. Трето — бивш любовник, ревнивец. Върви го търси. Четвърто — приятелка в кавички. И пето — някой, дето и през ум не ни минава. Както виждате — богат избор!
	— Богат или беден — нас чака. И тъй като от всички изброени ние знаем само един — съпруга, — предлагам да започнем с него.
	Антонов замълча, сякаш не беше уверен в това, което каза:
	— И обстановката тук, в апартамента, нещо ме смущава. Не съответствува на предполагаемите доходи на една фризьорка и един телевизионен техник.
	— Какво знаеш ти за доходите на телевизионните техници, куме, пък и на фризьорките — каза Консулов.
	— И все пак. Запомни ми думите, от този разкош ще изскочи нещо.
	Позвъниха от пропуска. Гражданката Андонова била повикана. Антонов се сети, че това е колежката на Пепи, която бе сигнализирала на милицията, и нареди да я пуснат.
	— Ти ли си я извикал? Защо не ме предупреди, можеше и да ме няма.
	— Пропуснах. Но аз щях да съм тук. Това е била най-близката приятелка на Пепи. Тя трябва да знае много за живота й. Затова не разговарях с нея в салона, там няма подходяща обстановка.
	— Кой ще води разговора? Не съм подготвен.
	— Ти, естествено. И какво ще се готвиш, като още нямаме опорни точки. Как мислиш — да останем ли и ние? Аз, Пенчо…
	— Останете. Нали нямате друга работа.
	Милиционерът въведе жената и си излезе. Тя застана до вратата, изгледа тримата мъже и кимна, без да каже нещо.
	Антонов, както и много други, вярваше в първото си впечатление от хората, но не се водеше слепешката от него. Проверяваше го и беше горд, когато то се потвърждаваше. Това се случваше често, макар и невинаги. Сега той си даваше сметка колко важно е „да улучи“ — тази жена, поне засега, беше главният свидетел, може би единственият източник на тъй нужната им информация. Въпросът е, дали ще желае да разговаря с тях откровено. Неговата задача е да я предразположи.
	— Вие сте… — Антонов разлисти досието — другарката Клеопатра Аргирова Андонова. Моля, заповядайте, седнете.
	— По баста Ставридис.
	Защо счете за необходимо да допълни. Дали смяташе, че тук, в милицията, трябва да знаят и моминската й фамилия или… беше горда с гръцкия си произход, че е Ставридис? Както и с акцента си.
	За жените казват, че са или че са били красавици. А какво да каже за тази. След малко, като записва данните, ще узнае точната й рождена дата, а да познае сега му е трудно. Отсече — някъде около четиридесетте. И си призна — още красива. Силно гримирана (сигурно имаше какво да крие), белолика, чернокоса хубавица. Косата й беше идеално фризирана, на ушите й висяха тънки златни обръчи. По двете й ръце преброи шест големи пръстена. Вишневият костюм, блестящо изгладен, сякаш съвсем нов, сигурно привличаше погледите на мъжете по улицата. Пък и на жените. От нея се носеше дъх на скъп парфюм. Само жълтото по върховете на пръстите й подсказваше, че е фризьорка. Дали ходеше винаги така, или се бе издокарала заради тях? Едва ли. Да, това беше жена, която се харесва на мнозина. Само очите й, тъмнокафяви, уж топли, а гледаха студено, отчуждено. Очи на жена, видяла твърде много в живота. С тази няма да е лесно.
	— Моят колега ви е поканил да ни посетите, за да побеседваме тук, на спокойствие. Няма да крия — разчитаме много на вашите показания.
	Антонов направи малка пауза, но жената не се възползува от нея и продължи да го гледа в очите.
	— Какво ви накара да се обадите на милицията? Имаше ли някакви обстоятелства, които ви даваха основание за тревога?
	— Отидох, застото си помислих, це Пепи несто болна. Мозе сцупила крак. А истински се разтревозила, като видяла, це клюц във врата. Знаци, тя вътре. А не се обазда…
	— Значи само за това?
	— Само за това.
	— Значи не е имало никакви обстоятелства, които да са породили безпокойство, някакви опасения по отношение на вашата колежка?
	— Никакви.
	— А защо тогава се е самоубила?
	— Самоубила! Не мозе да бъде. Пепи обицала, радвала се на зивот. Не бесе такъв цовек. Не се е самоубила!
	— Вие сте били най-близката й приятелка, би трябвало да разберете дали…
	— Нали ви казвам — не се е самоубила.
	— Да допуснем. Тогава… остава да е била убита.
	Консулов го гледаше, без да се намесва, но в очите му той прочете някакво неодобрение за начина на водене на разпита. Хубавенски беше вторачил поглед в жената и сякаш й се любуваше.
	— Е, какво ще кажете. Знаете ли някой, който да мрази вашата колежка, да я е заплашвал, да е имал основание да желае смъртта й?
	— Не зная такъв цовек.
	— А искате ли да заловим убиеца и той да получи заслуженото си наказание?
	— Искам, разбира се, искам.
	— Тогава трябва да ни кажете всичко, което знаете за нея, което би ни помогнало да издирим убиеца.
	— Ама тя убита ли е? Нали казахте — самоубила се?
	— Слушайте, Клео, нали така ви наричат в салона — намеси се Консулов. — Вие били ли сте на гости у Пепи?
	— Много пъти. И тя у дома.
	— Сега ме интересува кога сте били вие у нея. За последен път. Разкажете ни най-подробно какво правихте в понеделник, на 21, след като излязохте от работа. И внимавайте да не пропуснете нещо!
	Клео изгледа Антонов, сякаш очакваше от него потвърждение дали да отговори на този въпрос. Нали той седеше зад бюрото, значи е най-главният тук.
	— Отговорете на въпроса!
	— Ама той ме обизда. Засто ме пита такова несто?
	— Не виждам нищо обидно. Отговорете!
	— Добре. За последен път била у Пепи преди месец и повеце.
	— А къде бяхте в понеделник вечерта? — намеси се отново Консулов. — Защо не отговаряте на този въпрос?
	— Засто да не отговоря. При една приятелка. На гости.
	— Как се казва тази приятелка? Разкажете подробно, час по час, как сте прекарали времето този следобед и вечерта.
	Въпросите на Консулов бяха, както се казва, съвсем законни, но и на двамата бе ясно, че те нищо няма да дадат. Нямаше съмнение, че Кле е била вечерта у Пепи, че наистина тя е била на гости у приятелка. Защо тогава така настойчиво ги задаваше? Единственият смисъл беше да й внуши косвено, че и тя може да е между заподозрените, да я постресне и да „развърже езика й“. А нямаше съмнение, че езикът на Клео е дълъг и че има какво да разказва. Във всеки случай за Пепи, а вероятно и за причината на смъртта й.
	Разпитът завърши с полуобещанието, полузаканата, че „наскоро пак ще се наложи да разговарят“, но Клео не им каза нищо съществено.
	— Така е, когато не знаем нищо — заключи Антонов, след като Клео си излезе.
	— Нисто, нисто, тя сте си казе всицко.
	— Круме, моля ти се, не започвай и ти… А сега трябва да отидем при полковника. Време е да докладваме.
	— Трябва ли и аз да идвам?
	— И ти, и Хубавенски. Хем да ви види.
	— Той, предполагам, никак не копнее да ме види, а аз — още по-малко.
	— Това не е вярно, пък и да е вярно, няма никакво значение. Ти си там служебно, а не на гости.
	Началникът на отдела полковник Кънчо Бинев, наричан още „малкият полковник“ за разлика от „големия полковник“ — началника на управлението полковник Пиротски — пък и заради скромния му ръст, не се ползуваше със симпатиите на подчинените си. Прекалено строг и взискателен, често пъти груб, той не прощаваше никому никакви грешки или пропуски и наказваше за всяко, дори и най-дребното провинение. Сам се хвалеше: „От мен прошка не чакай! Като се пенсионирам, ще изразходвам добрящината, която съм си спестил за 30 години служба в органите.“ Той очевидно смяташе „добрящината“ за излишен лукс в работата им. Особено се гордееше, че служи без прекъсване в МВР от 9 септември 1944 година, че е извървял отначало пътя до полковник и началник на „най-тежкия“ отдел. Дори когато получи юбилейния медал „30 години МВР“, се похвали, че в управлението той единствен „го е заслужил стопроцентово“.
	Антонов се отнасяше снизходително, търпимо към тези му слабости. Особено ценеше в него огромния му опит, обогатяван от необикновената му памет и фантастичното му преклонение пред фактите. В отдела имаше достатъчно любители на всевъзможни хипотези и догадки, че наистина добре беше поне началникът да се кланя „на бога на фактите“. Разбира се, любимата му формула „Ние установяваме фактите, а съдът прави изводите“ не издържаше критика. Това го разбираше и самият Бинев. Веднъж беше му признал, че „тоя лаф“ е камшик за мързеливците, а умният човек сам знае „кога да тича и кога да мисли“. Към Антонов впрочем той винаги беше внимателен, вероятно в неговия тефтер той беше зачислен сред „умните“.
	Антонов представи двамата си колеги. Без да се ръкува с тях, Бинев им предложи да седнат и не направи никоя от привичните си забележки. Той беше способен да каже за Консулов: „Знам го, знам го, дори съм чел за него“, или нещо в този дух. А това неминуемо щеше да породи някаква хаплива контра-реплика.
	Познавайки вкуса на шефа си, Антонов докладва „само фактите“. Сега самият той, сякаш отстрани, чу за първи път събрани всички техни наблюдения. Дявол да го вземе, в този метод имаше все пак нещо здраво, чисто. Сякаш фактите, ако ги поръсиш с размишления и догадки, губеха своята познавателна чистота. Завърши с разпита на Клеопатра Андонова, като призна, че не е дал нищо ценно и че може би само поражда известни надежди за бъдещето, когато ще могат да разговарят по-конкретно с нея.
	— Това ли е всичко?
	— Това е, другарю полковник. Фактическият материал е все още твърде беден, за да строим хипотези.
	— Правилно. Макар че по очите ви, и на тримата, дори на това младо момче, виждам, че главите ви са пълни с идеи.
	— От вас бензина, от нас идеите — не се сдържа Консулов.
	— Какъв бензин? Защо се обаждаш, когато не съм те питал! И все пак два извода вече мога да направя. И без вас! Ясно е, че някой е бил в апартамента по време на смъртта, някой, който предпочита да не знаем кой е. Оттук следва, че първата ви задача е да установите кой е този някой. Тогава ще можем да разговаряме отново. И то — по-бързо. Вече са загубени два дни. А вторият извод е — фактите ви наистина хич ги няма. За тая, Пенка Бедросян, умрялата, за живота й, за обкръжението й и тъй нататък. Факти, факти и пак факти. И преди всичко — мъжът й. Издирете го! Може да е избягал зад граница. Убил я и избягал.
	— Интересна хипотеза — подхвърли Консулов.
	— Слушай, Консулов, при мен подчинените се обаждат само когато ги питам. Запомни това! А сега сте свободни!
	Още не бяха затворили вратата и Консулов каза:
	— Ама че чвор!
	Пак добре, че вътре не го каза. И все пак пред Хубавенски, съвсем нов човек…
	— Не си прав, Круме, Бинев не е чвор, а ти не трябваше да се обаждаш. И за бензина беше излишно, той не е чел „Златният телец“, пък и за предположението му. Предупредих те да си траеш.
	— Не мога да съм безразличен към проявите на глупостта.
	— Бинев не каза нищо глупаво. И, ще се увериш сам, той съвсем не е глупав. Просто е омесен от друго тесто. Неговият недостатък е, че няма чувство за хумор.
	— Най-ценното качество на един джентълмен е чувството за хумор.
	— Добре де, ще се примириш, че Бинев не е джентълмен. А със съпруга наистина е крайно време да се заемем. Тук полковникът е просто прав.
	Работата си разделиха така: Консулов и Хубавенски да проучат връзките на Пепи — като започнат от личното й дело (ако имаше такова в предприятието), до приятелите, приятелките и роднините й. Паралелно с това те трябваше да потърсят източниците за купуване на всички тези вещи, които се намираха в апартамента. Засега сами, а ако се наложеше, и с помощта на стопанската милиция.
	От моргата вече се бяха обадили — какво да правят с трупа? Никой не беше дошъл да го прибере Затова трябваше да започнат с издирването на роднините. И преди всичко съпруга. С него пък се зае Антонов. Странно беше това изчезване точно в деня на смъртта. Дали просто не подозираше какво се е случило със съпругата му, дали се укриваше (ей така, просто от глупост или от страх пред отговорността), или пък… наистина бе избягал? Но да безпокои граничните власти май беше още рано. А да го издири дори просто за да го уведоми, беше крайно наложително. Но как? Според справката в адресната служба Дикран Таквор Бедросян бе регистриран в жилищния комплекс „Младост“ заедно с Пепи. Естествено. Но кого да пита за роднините му, след като него го нямаше, а съпругата му бе мъртва? Антонов разлисти телефонния указател. Името беше рядко, може би щеше да улучи. Бедросян бяха четирима. И вторият по ред беше „Дикран Т. Бедросян“, но съвсем друг адрес, на улица „Раковски“. Случайно съвпадение на трите имена ли беше това, или… Май ще трябва да отиде. А ако не завари никого? Ако този Бедросян няма нищо общо с техния?
	В апартамента на „Раковски“ завари двама престарели хора. Да, това бяха родителите на Дикран. Но освен че напоследък живее при тях и че в понеделник заминал с колата за Врачанско, нищо друго не можа да научи.


>
	На връщане, докато пътуваше, някаква смътна мисъл се мъчеше да изплува в съзнанието му. Но шумът, блъсканицата в автобуса и трамвая не й даваха възможност да се избистри. Едва когато тръгна пеша към управлението, му хрумна какво го смущава в този случай. Отчуждеността! Някаква странна отчужденост към тази жена, липсата на интерес, която обграждаше смъртта й.
	Когато някой умре, особено когато това е млада, красива жена, около нея веднага се създава оживление на чувства и преживявания. Близките скърбят, плачат; познатите коментират, любопитствуват. А сега? Дори съпругът някъде изчезнал, свекърът и свекървата не знаят, никой не се е погрижил да ги уведоми. Сякаш се пазят да не се набъркат в тази история. Няма кой дори да се поинтересува от трупа, да помисли за погребението. Там, където работи, също нехаят. Дори некролози няма.
	Щом се прибра в кабинета си, започна да звъни, да събира сведения за Дикран Бедросян. От районното управление, където живееха родителите му. Заръча кварталният отговорник да дойде при него. Поиска сведения от картотеката, от бюрото за съдимост. След това слезе в стола да обядва.
	Към два се появиха Консулов и Хубавенски. Антонов им разказа за разговора си с родителите на Бедросян. Без да чака покана, Консулов извади бележника си и докладва резултатите от техните „сутрешни похождения“.
	— Първата приятна изненада беше, че това бръснаро-фризьорско учреждение по нищо бюрократично не отстъпва на останалите си събратя. Не само има „Личен състав“, но и дела за всеки майстор на ножицата. Нашата хубавица се оказа родена в Плевен през 1949 година. Гимназията наистина не успяла да завърши, но само две години след като през 1966 година се преселва в столицата, успява да получи като дефицитен кадър софийско жителство. А знаеш, за нашите хора понякога и пет години не са достатъчни, за да бъдат миропомазани от сегенесето. Допускам, че и тук сексуалните мотиви са казали решаващата си дума. За съжаление книжно документираната й биография завършва с назначаването й за маникюристка в този салон. Оттам нататък нито лист. Последният „документ“ е препоръка на онзи византиец Панайот Велев. Бил я познавал. В какъв смисъл, дали не както „Аврам позна Ребека“ — няма писмени данни.
	— Това ли е всичко?
	— Ами. Това е само постната увертюра. След това с този млад човек се развихрихме из салона. Днес Клео я нямаше, та колежките й бяха по-словоохотливи. Макар че нищо съществено не казаха, с изключение на… Я, Пенчо, кажи какво обядвахме ние с теб, докато другарят подполковник си е ял компота в столовата?
	— Баница.
	— Какво значи баница? Не някаква си там студена найлонова баница, а горещ, парещ бюрек полят с две студени кока-коли. И кой плати сметката?
	— Вие.
	— А защо аз?
	Хубавенски наведе срамежливо глава и дори леко се изчерви.
	— Ай, ай, ай, каква скромност! Само че полза от нея няма, моето момче. Скромните ги експлоатират, скромните ги подминават при поредните повишения и при раздаването на наградите. Но нищо, животът ще те научи. Та наш Пенчо се прояви. Първият му успех на попрището на криминалистиката. Прост и елементарен, както всичко гениално. Ето какво ми казва: Пепи няма телефон в къщи. Единственият начин да си уговори среща с някого е по телефона в салона. А той се намира в будката на касиерката! Значи тя е слушала и ако разговорът е бил „по-особен“, може да го е запомнила. И след половин час, като свърши смяната, ние двамата и любезно поканената от нас касиерка се озовахме в „Бразилия“ на кафе с коняк. Бързо намерихме общ език. От нея узнахме, че в понеделник Пепи е разговаряла само веднъж по телефона. Повикал я мъжки глас. Разговорът бил кратък, но съдържателен. Приблизително: „Да, аз съм“, „Много се радвам“, „Може“, „Да“, „В седем“, „Ще те чакам“, „Чао“.
	— Нещо повече за човека, който я е търсил?
	— Куме, не ставай алчен. Гласът познат, в смисъл че се е обаждал и друг път. Напоследък това бил „гласът“. А инак — „Може ли да се обади Пепи?“ и нищо повече. Не си е казал трите имена, нито точния адрес.
	— Аз я запитах — обади се Хубавенски — дали мъжът е говорил от автомат, чула ли е характерен уличен шум, но тя не си спомни. Макар че какво ли значение може да има това?
	— Значение може да има и добре сте се сетили да я питате — каза Антонов.
	— Въобще днес Пенчо се прояви като мислещ индивид. А както е известно, единствено мисленето отличава хомо сапиенса от останалите бозайници — добави Консулов.
	Окуражен от похвалите на двамата, Хубавенски каза:
	— От разговора, който ни предаде касиерката, може да се направи изводът, че Пепи си е уговорила среща у дома със свой любовник, а не със съпруга си.
	— Защо мислите така? — запита Антонов.
	— Защото едва ли би казала „Много се радвам“ на съпруга си.
	— Ей, толкова млад, още неженен и вече ги разбира тия работи — засмя се Консулов.
	— Съгласен съм, че това е най-вероятната хипотеза, но не е изключено понякога и на съпруг така да се отговори. Теоретически. В случая — едва ли. Защо ще си уговаря среща у дома по този начин със собствения си съпруг — Антонов се обърна към Консулов. — Нима никой в салона не знае кой е приятелят на Пепи?
	— Поразпитах. Не знаят или не искат да кажат. Надеждите ми са в Клео. Ще трябва отново да я повикаме.
	— Няма ли да стане много често. Какво е виновна тя, че ние не сме знаели какви въпроси да й поставим.
	— Нека! Тя трябва да разбере, че ще се отърве от нас само като каже всичко, което знае. И ако желае повече да не я „разкарваме“ — да се изповяда час по-скоро.
	— Прав си, че до този неизвестен можем да се доберем чрез Клео, макар че тъкмо някой друг може да знае и да не се обажда. Но сме длъжни да опитаме чрез нея. И все пак не съм убеден, че най-добрият начин е да я викаме повторно. Може би ти някак ще намериш по-ефективен подход.
	— Само не искай да я ухажвам. Стара е за мен. Пък и… после да не се сърдиш, че съм преминал изцяло на „гръцки“.
	— Значи все пак не изключваш тази възможност. Да, пропуснах да ти кажа. Обадих се на врачанското управление. Съобщих им номера на колата и Бедросян. Помолих ги да проучат не се ли е мяркала някъде из окръга им. Едва ли са я фиксирали, но да опитаме.
	— А ако не е из Врачанско?
	— Тогава работата е съвсем безнадеждна. Но нали нещо трябва да предприемем. Хем ако го открият, ще успокоим полковника.
	— Ха, тъкмо стана дума за твоя фактофил. Да се възползуваме от отсъствието му и да поразмислим на свобода.
	— Недей така, Круме, Бинев не е против мисленето, а против преждевременното фантазиране.
	— Ти си ми проповядвал, че трябва ВИНАГИ, при всички обстоятелства да мислим. Давай!
	— Какво да мисля? Имам чувството, че са ми поръчали да изградя постройка, а няма почти никакви тухли, нито вар, нито цимент и бетонно желязо, да не говорим за врати и прозорци. И не знаеш колко голяма трябва да е тази постройка, как трябва да изглежда. Върви строй при това положение. Няма тухли, Круме, няма факти!
	— Абе знам, че тухлите са дефицитни, но нещичко от основите все пак се очертава. Спориш ли, че това е убийство?
	— Не знам. Прилича, но…
	— Спориш ли, че при смъртта е присъствувал чужд човек, мъж, мистър Чао?
	— Присъствувал е. Но той ли е убиецът?
	— Че кой друг? Ако беше невинен, щеше ли да се укрива, да заличава следите си?
	— Може да е имал други причини да се спотаи.
	— Причини много, всякакви може да е имал, но не и пред смъртта.
	— Тъкмо защото е видял смъртта. Не отстоявам обратната версия, само трябва да сме наясно, че са възможни и други хипотези — случайно отравяне, дори… самоубийство.
	— За случайно отравяне трябваше да намерим останалата отрова.
	— А ако е погълнала цялото количество?
	— Тогава щяхме да намерим съда, в който е била отровата. Не го е погълнала и него, я!
	— Въобще прав си. Същото се отнася и до хипотезата „самоубийство“. Нищо не подсказва такава възможност и все пак, не можем абсолютно да я изключим — Антонов се обърна към Хубавенски. — А вие какво мислите?
	— При Пепи е бил нейният любовник, който по някакви причини е искал да се отърве от нея и я отровил.
	— Ясно и категорично — каза Консулов — Станахме двама!
	— Мнозинство значи. Само че истината не се гласува, а се открива.


>
	На другия ден сутринта Антонов отиде рано на работа — трябваше да се подготви за разпита на Бедросян. Малко преди 17,30 часа бяха позвънили от окръжното управление във Враца и го помолиха да почака, защото имат да му предадат важно съобщение. След час се обади майор Костов. Докладва, че лицето, което ги интересува, е било засечено в Бели извор. Преди това Бедросян е бил по за ден-два в Ботуня и Главаци. Навсякъде действувал по един и същи начин — отсяда у някой познат и из селото се разпространява слухът, че е пристигнал голям специалист от София, който поправя бързо и качествено всякакви телевизори, радиоприемници, грамофони и магнитофони. Изглежда, обикаля този район не за първи път, защото го знаят като добър майстор и клиенти има предостатъчно. В колата си носи всякакви уреди и запасни части. Селяните са доволни от работата му. Майор Костов разбираше, че този интерес на следственото управление към Бедросян не е платоничен, както се казва, „не е на хубаво“ и сякаш се стараеше в подтекста на доклада си да го представи в най-добра светлина.
	— Какво, майоре, да не е поправял и вашия телевизор? — закачи го Антонов.
	— Съвсем не, другарю подполковник. Но това е един полезен човек. При мудността на нашите сервизи, при тяхната безпомощност, не виждам защо трябва да преследваме майстора само защото е частник, който услужва на хората да гледат нашата телевизия.
	— Не се безпокойте, работата, във връзка с която ни трябва, няма нищо общо с телевизорите.
	Уговориха се, че утре рано сутринта един оперативен работник от Враца ще придружи Бедросян до управлението, така че към 9 часа да са в София. Ако се съгласи, разбира се. Освен това майор Костов обеща да установи ден по ден и час по час движението на Бедросян из техния окръг, особено за 21, понеделника.
	Консулов беше отишъл в салона да се опита да разузнае от Клео връзките на Пепи, „готов на всякакви жертви“, както заяви снощи. Но там Хубавенски само щеше да пречи на „интимните им разговори“, затова лейтенантът остана да слуша разпита на Бедросян и да води протокола.
	Малко след девет се появиха Бедросян и придружаващият го оперативен работник. Антонов му разписа командировъчното и веднага го освободи.
	Бедросян беше около 45-годишен мъж, понапълнял, с черна къдрава, започнала да посивява коса, облечен доста небрежно. Имаше вид на спокоен и добродушен човек, който е разтревожен от внезапното отвеждане в София, в милицията. Той с право очакваше да му обяснят причините за това, но Антонов го предупреди за отговорността за даване на неверни показания и започна методично да снема самоличността му, така както се полагаше да започне всеки разпит.
	На въпроса „семейно положение“ Бедросян отговори „разведен“. Хубавенски, преди да запише отговора, изгледа Антонов, сякаш очакваше разрешението му да го впише. Това вече беше излишно. Учудването вероятно забеляза и Бедросян. Ако подобни прояви на емоции се повторят, ще трябва да си поприказва с младежа. Дори и без да се повторят. Щом ти е казано „пиши!“, то с това само се и занимавай!
	Щом завършиха „официалната част“, Антонов не започна да задава въпроси, а замълча. Въобще той обичаше повече да слуша, отколкото да приказва. И Бедросян побърза да се възползува от паузата.
	— А сега моля да ми обясните защо трябваше така внезапно да се завърна в София. И въобще аз арестуван ли съм, или какво?
	— Вие, разбира се, не сте арестуван и това, че наш работник ви е придружил дотук, съвсем не означава, че сте докаран под стража. Нали доброволно се съгласихте?
	— Абе… доброволно, да кажем.
	— Щом свършим разпита, вие сте свободен да се завърнете, макар че едва ли ще го направите.
	— Защо?
	— Като свършим, сам ще разберете. А сега ми разкажете най-подробно кога напуснахте София, къде бяхте тия дни и какво правихте там?
	— Нищо лошо не съм правил. Поправях на хората телевизорите. Да не е престъпление! Работя по-качествено, по-бързо от мърлячите от сервиза, пък и вземам по-малко. Какво престъпно има в това, да услужваш на нуждаещите се? Кому преча? Ако не работех по-добре, нима някой щеше да ме потърси? Не разбирам защо се заяждате с мен!
	— Вие къде работите, къде сте на служба?
	— В сервизната база. Телевизионен техник съм.
	— Един от мърлячите, а?
	— Аз и там работя добросъвестно.
	— А обикаляте селата.
	— От понеделник съм в отпуска. Защо да не поработя, да изкарам някой лев с черен труд през това време. Кому преча? По насрещния план, така да се каже.
	— Няма да спорим за това. А сега ми разкажете, каквото ви питах. Кога заминахте, какво правихте. Да започнем от понеделника.
	Бедросян го изгледа с досада, както се гледа бюрократ, който не разбира елементарни истини, и започна да разказва как тръгнал рано сутринта в понеделник за Врачанско, как пристигнал в Ботуня към десет часа сутринта, при кого отседнал, къде бил викан да поправя телевизори и радиоприемници. Разказваше спокойно като човек, който няма какво да крие, който няма от какво да се страхува. Постепенно дори се пооживи.
	Разбира се, всичко това врачанското МВР щеше да провери на място. Но на Антонов му беше вече ясно, че Бедросян не лъже, че той наистина е бил там. Не е той човекът, който се е обадил по телефона на Пепи. Касиерката може и да не разбере дали са звънили от автомат, но щеше да запомни, ако я бяха викали от провинцията. Според разказа на Бедросян той поправял телевизори до късно вечерта, докато завършила програмата. А по това време Пепи е била вече мъртва. И не знае за това. Може и да се преструва, но някакво вътрешно чувство подсказваше на Антонов, че не знае.
	— Трябва ли да ви кажа и колко пари съм взел за свършената от мен работа? — запита дръзко Бедросян.
	— Не, мен това не ме интересува. Може би данъчните власти. А сега продължете така и за следващите дни.
	Него всъщност и това вече не го интересуваше. Но нека продължава. Да, те щяха всичко да проверят. Но Антонов вече знаеше, че Бедросян не лъже, че не може да лъже тъй примитивно. Той не е бил в понеделник вечерта в София, той не е дал отровата, той не е заличавал следите. А защо въобще трябваше да бъде именно той? Само защото нямаха друг подръка? Добър аргумент, няма какво да се каже! Но както и да е, време беше да пристъпи към неприятната част, да му съобщи за смъртта на Пепи.
	— Вие казахте, че сте разведен. Кога сте се развели?
	— Че това пък какво общо има с пътуването ми? Защо ви интересуват семейните ми работи?
	— Питам ви не от празно любопитство. И така…
	— Наскоро. Решението влезе в сила през март.
	— А защо?
	— Какво защо?
	— Защо се разведохте. Питам за причините.
	— Не разбирам.
	— Ще разберете.
	— Несходство на характерите. По взаимно съгласие.
	— Хм. А след развода? Какви бяха отношенията ви с бившата ви съпруга?
	— И това ли ви интересува? Най-добри, останахме си приятели.
	Време беше. Играта започваше да става нечестна.
	— Тя има ли близки роднини — баща, майка, братя, сестри?
	— Не, съвсем сама е. Майка й умря преди няколко години, а баща й ги е напуснал, когато тя е била една-две годишна. Нито той се е интересувал от дъщеря си, нито пък тя от него. Дори не знам жив ли е. Но защо ме разпитвате толкова за Пепи?
	— Защото… щом сте останали и след развода добри приятели, на вас се пада да изпълните един последен, тъжен дълг към нея.
	Бедросян го загледа с неразбиращи очи. Пребледня, започна бързо да преглъща.
	— Какъв дълг? — сподавено каза той.
	— Последният. Бившата ви съпруга умря. В понеделник. Ще трябва да се погрижите за погребението й.
	Бедросян наведе глава, хвана се за стола, сякаш за да не падне, и остана така известно време. След това рязко се изправи.
	— Не може да бъде — той почти викаше. — Та тя беше съвсем здрава. Не може да бъде! Ама наистина ли?
	— Успокойте се. Хубавенски, дайте му чаша вода.
	Бедросян пое чашата и я изпи на един дъх. Заоглежда се, сякаш търсеше нещо, нещо, което да потвърди или отхвърли страшната вест. Накрая спря погледа си на Антонов. Загледа го с плувнали в сълзи очи, с поглед, питащ и търсещ подкрепа. Не, този възрастен, груб на вид мъж или още много обичаше Пепи, или беше някакъв изключителен артист. А трябваше да се успокои, с него имаше още какво да разговарят. И то сега, докато е потресен от новината. Нали затова го доведоха да узнае първо тук за смъртта.
	Изминаха няколко минути, докато Бедросян се съвземе.
	— Как, от какво е умряла Пепи?
	— Била е отровена. В понеделник вечерта, в дома ма й.
	— Отровена! — той пак наведе глава и задълго се замисли. Така измина минута-две. За какво ли мислеше? Дали не преценяваше кой я е отровил и защо. Или нещо друго съобразяваше? Антонов го остави да си мисли. Колкото повече време минаваше, толкова повече щеше да се успокои, да стане годен за разпитване.
	— Апартамента! — неочаквано извика той. — Какво ще стане сега с апартамента?
	— Какъв апартамент?
	— Този, дето Пепи живее в него. Той е мой!
	— Е, и какво тогава?
	— Да, ама аз й го прехвърлих. За да го спасим. Когато се развеждахме. Ние затова се и разведохме. За да остане наш апартаментът. По закона за собствеността на гражданите.
	Ето каква била работата. Любящият бивш съпруг се тревожи преди всичко за апартамента. Но ще трябва да се прости с него.
	— Апартаментът на „Раковски“ ваш ли е?
	— Не, на баща ми. Моят е на булевард „Евлоги Георгиев“. Но не живея там. Давам го под наем на „Балкантурист“.
	Така значи. Три апартамента. Дали пък някаква имуществена разправия не лежи в основата на случая, някакви неудовлетворени искания на този колекционер на апартаменти? Не, по-скоро обратното. Той трябва да си е давал сметката, че убивайки Пепи, губи един апартамент. А това би могло да бъде сериозна спирачка! Интересно, а кой ще го наследи сега. Загадъчният баща? Дали не ще трябва да проверят тази линия? Добре, да допуснем, че Бедросян не е убил Пепи. Просто не му е било изгодно сега. Сега, когато по този начин ще загуби апартамента. В такъв случай и той е заинтересован да се разкрие убиецът. Става съюзник. Ако не за друго, поне от яд, че убиецът го е лишил от един апартамент.
	Бедросян продължаваше да мълчи, явно измъчван от свои мисли, от своя мъка — от смъртта на Пепи или от загубата на апартамента.
	— Как мислите, ще мога ли да си върна апартамента?
	— За това говорете с адвокат. Мен ме интересуват обстоятелствата около смъртта на вашата бивша съпруга. Какво можете да ни кажете в това отношение? Познавате ли някого, който да е искал да я премахне?
	— Че как мога да знам? На мен ли ще каже?
	— Нещо да ви се е оплаквала? Някой да я е заплашвал?
	— Няма такова нещо. Не се е оплаквала. Тя въобще не се оплакваше, стискаше зъби и сама се оправяше.
	Близките, когато узнаят за внезапната смърт, обикновено още дълго говорят за умрелия като за жив, в сегашно време. А този нещо много бързо премина в минало свършено време.
	— Какво знаете за нейните близки и познати? За приятелките й, вие трябва да ги познавате, за… приятелите й?
	— Тя нямаше приятелки. Само Клео, фризьорката, от салона, в който Пепи работеше. Но аз не я обичам. Тя влияеше лошо на Пепи.
	— В какъв смисъл?
	— В какъв… ами… подстрекаваше я срещу мен… учеше я да си прави каквото си иска… С една дума… лоша жена.
	— Слушайте, Бедросян, да си говорим откровено по мъжки. Установихме, че в понеделник вечерта при Пепи е бил някой… мъж. Не се ли досещате кой може да е той?
	Пак го загледа с помътнен, влажен поглед, Антонов бе докоснал някоя болезнена струна в душата му. Той може би знаеше, а може би само е подозирал. Нали съпругът узнава последен…
	— Не знам кой може да е бил. Около нея се въртяха много, всякакви пущове. Нали беше красавица. Съпруга на стар мъж! Пък и аз често отсъствувах от София. Имаше един, някакъв артист, Асен. Край нея се увърташе един, Мери му викат, хаймана и хулиган. И оня, Велев, техният отговорник, и той й беше мераклия. Чувал съм и за други.
	— Знаете ли да е имала с някого сериозна връзка?
	— Не, все разни там флиртове. Ама не ме разпитвайте, моля ви се, за тия работи. По-добре онази, Клео, ще ви каже.
	— Разбирам колко неприятна е за вас тази тема, но и вие ме разберете. Трябва да проучим всичките й връзки. Без това не може. Нали желаете да открием убиеца.
	— Разбира се, че желая.
	По-нататък разпитът премина мъчително. Бедросян явно бе ревнив, и не без основание. Ревнив и като значително по-стар съпруг, и то на жена, търсена, красива, готова да откликва на ухажванията. А Антонов трябваше да го накара въпреки мъжкото му самолюбие да разказва на двама чужди хора всичките си подозрения. А те бяха много. В това се състоеше и бедата. Изобилието на евентуални любовници в случая означаваше не само много работа, но и разсредоточаване на вниманието.


>
	От протокола, записан от Хубавенски и от бележките, които бе водил самият той, съставиха „схема на любовниците“. Ясно беше, че тук можеха да влязат и „невинни“ хора, за които Бедросян подозира без основание, а сигурно и много „провинени“. Но засега разполагаха само с това. От деветимата упоменати само двама бяха достоверно известни. Останалите Бедросян знаеше само по малко име или по прякор, на някои знаеше професията или къде често се мяркат. Всички те трябваше да бъдат издирени, идентифицирани и да се установи къде са били, какво са правили на 21, понеделник вечерта. А с тези, които нямаха алиби, щяха да поработят допълнително. Но затова щяха да са нужни хора, тримата нямаше да се справят бързо. Преди да поиска още двама оперативни работници, щеше да изчака завръщането на Консулов, да се посъветва в него.
	Той пристигна едва към пет часа, към края на работния ден. Потри ръце и каза:
	— Ха сега да опразваме кошниците!
	Антонов му разказа за разпита на Бедросян, след това му показа „схемата на любовниците“. Към нея, без да поглежда в бележника си, Консулов направи редица допълнения. Явно бе разговарял в салона на същата тема и по всичко личеше — с по-запознати с материала личности. Артистът Асен се превърна в естраден певец, наричан Коко; „хайманата и хулиган“ Мери прерасна в „мъжествен красавец без определено занимание“; Велев остана твърдо в списъка; появи се нова фигура — художникът от ЦНСМ Чавдар Барев. Останалите „заподозрени“ Консулов отхвърли като отдавна ликвидирани случаи или като „плод на фантазията на ревнивия арменец“.
	— Но има още един и той е най-интересният — каза Консулов. Това е сигурно „гласът, който се е обадил“, човекът, който е посетил Пепи в понеделник вечерта.
	— Кой е той?
	— Там е работата, че никой не го познава. Дори Клео. Това е „новата голяма любов“ на Пепи, новата й голяма тайна.
	По загадъчния начин, по който започваше Консулов, личеше, че е успял да узнае нещо, че не идва с „празна кошница“. И след като Антонов не му зададе никакъв въпрос, сам започна да разказва:
	Основният източник на достоверна информация, както и трябваше да се очаква, се оказала Клео. Но разговорът не потръгнал леко. Първо трябвало да напълни главата й с опасностите, които я грозят, ако укрива важни сведения, после да й разясни колко е важно да познават връзките на Пепи. Поканил я да обядват заедно в ресторанта на ЦУМ. И едва към кафето Клео се отпуснала. Разказала, че напоследък, от няколко месеца, Пепи имала нов приятел, „човек много солиден“, връзка, която може да доведе до неочаквани последици. На въпроса под „неочаквани“ може ли да се разбира убийство, Клео разяснила — не, по-скоро брак. Разбира се, първият въпрос на Консулов бил „Кой е той?“ Клео го уверявала, че наистина не знае, че този път Пепи, кой знае защо, категорично отказала да съобщи името му. Казала само, че е „баровец от външната търговия“. Имал жена и дете, поради което засега не могла да съобщи името му. Била му обещала да пази в най-строга тайна връзката им.
	— А както знаеш, министерството на външната търговия не е от най-малолюдните и баровци там с жени и деца — колкото искаш. Но нищо повече не можах да изкопча. Пепи никога не била споменавала дори малкото му име, наричала го само „моят търговец“ или просто „моят“. Той често пътувал в чужбина, главно „по второ направление“, и й носил разни подаръци. Така и щяхме да се разделим, ако в последния момент, вече на ставане, Клео не се сети, че и тя е получила един подарък от този баровец, макар и косвено.
	Консулов извади от джоба на сакото си малко светлокафяво тефтерче-календарче и го сложи на масата. Антонов го взе и започна да го прелиства. Елегантна вещ — кожена подвързия, напечатано на фина оризова хартия. Но на гръцки. В края беше разделът „телефони“. Там имаше записани няколко номера и имена — на български.
	— Не гледай телефоните. Тях ги е писала Клео, след като е получила тефтерчето.
	— А какво да гледам? Другото не мога да го прочета.
	— Там е работата, я! Преди около месец Пепи дала на Клео това тефтерче. Обяснила й, че „нейният“ й го бил дал „за твоята приятелка, гъркинята“. Изглежда, тя му е разказала. Е, и аз помолих Клео да ми услужи за няколко дни с това тефтерче. Неохотно, но ми го даде. Обещах й, че „няма да го конфискуваме“. Баровецът от външната търговия, който явно много държи на своето инкогнито, тук здравата се е минал.
	Антонов понечи да каже нещо, но Консулов го спря с пръст на устата:
	— Момент! Силанс, сил ву пле. Малък експеримент с учебно-дидактична цел. Пенчо, ела насам. Разгледай това веществено доказателство и ни кажи какво може да даде то на следствието.
	Хубавенски взе тефтерчето и започна напрегнато да го разглежда.
	— За улеснение ще ти кажа — първото нещо, което узнах в министерството, — че това е рекламно тефтерче на гръцката фирма за износ на маслини „Захариадис и Захариадис“ в Солун. Дребна фирма.
	— По него може да са останали пръстови отпечатъци на мъжа.
	— Не е това. Тефтерчето е било подарено обвито в целофан. Клео е хвърлила обвивката и това, дето държиш в ръцете си, само тя го е пипала.
	— Тогава… да се проучат телефоните, записани вътре.
	— Но те са на Клео. Освен ако те интересуват нейните връзки.
	Хубавенски разглеждаше, разлистваше замислен тефтерчето и мълчеше.
	— Пенчо, Пенчо, забравил си завета на стария бай Петко Славейков. Знаеш ли как той е напътствувал своя достоен син, твоя адаш? Вижда се, не познаваш класиците: „Пенчо бре, чети! Пенчо не чете!“ Но това е било през миналия век. Модернизираният му вариант е: „Пенчо бре, мисли! Пенчо не мисли!“
	— Но аз мисля.
	— Виждам, виждам. Ей този другар по едно време беше намислил да окачи лозунг в кабинета си. Лозунг оригинален, макар и идейно не дотам издържан. „Трябва повече да мислим, и то… качествено!“ Поради някои тактически съображения лозунгът не бе нарисуван, но ти го имай наум, не го забравяй, докато работиш при нас.
	— Сетих се — извика изведнъж Хубавенски. — Трябва да се провери на кого е дала фирмата това тефтерче!
	— Браво, Пенчо, так держат. Тази блестяща мисъл ми хрумна и на мен веднага, щом Клео ми показа тефтерчето. Тя знае дотолкова гръцки, че ми прочете първата страница. Слава Богу, рекох си аз, че не е от някой световен концерн, дето разпраща и раздава хиляди тефтерчета, а на скромните солунски братя Захариадис. Дощя ми се, ако някога ги видя, да ги разцелувам и двамата.
	— Може да са баща и син — вметна Антонов.
	— Ако ще да са и първи братовчеди, това не изменя работата. Тъкмо в два свършихме обяда и аз, бегом, в министерството на външната търговия. Бързо намерих нужния ми човек, който ме отпрати към един друг. Следващият вече знаеше за тази фирма. Неин представител е идвал в края на февруари тази година. Преговорите са протекли успешно, така че наскоро можем да очакваме нова партида буркани със зелени маслини. Дотук беше лесно. Сложното започна, когато трябваше да установя на кого е дал тефтерчето. И колко е раздал този кириос Захариадис — едно-две, пет-шест или десет-двайсет?
	— Той може да ги е раздавал и на случайни хора — обади се Хубавенски. — На администратора на хотела, на камериерката, на човек, с който е седнал на масата в ресторанта.
	— Може, но не е интересно. Не забравяй, че на Пепи го е дал „нейният баровец от външната търговия“. И аз концентрирах вниманието си сред „баровците“ там. Срещнах се с началника на отдела, който е подписал договора, с другаря Манев. Човек много изискан, сдържан, пък и на възраст, как да ти кажа, в която едва ли… Срещата с него се оказа много плодоносна. И той получил тефтерче. Показа ми го. Беше в чекмеджето на бюрото му. Преговорите непосредствено е водил Петров, Калофер Петров. Малко странно име, но щом като има Видин Даскалов, защо да няма и Калофер Петров. В някои моменти на преговорите участвувал и Генчо Генчев. Допускам тефтерче да е получила и секретарката на отдела.
	— Среща ли се с тия двамата?
	— Срещах се. Но първо бях в „Кадри“, поразгледах делата им. Чувствувах, че работата се нагорещява. И двамата подхождат — и по възраст, и по минимално количество опорни точки, с които разполагаме. Само в едно се различават. Калофер има жена и едно дете, точно по данните, а Генчо е от моята партия — ергенче. Макар че кой му пречи да се е представил за женен с дете.
	— Обикновено женените се представят за ергени — каза Хубавенски.
	— Ех, дете невинно, какво знаеш ти за живота. Понякога е по-изгодно да се представиш за женен. Слушай мен, стария ерген, иначе как щях да оцелея. И така, срещнах се и с двамата. Първо посетих Петров. Няма как, след кратка интродукция намекнах и за тефтерчето. Че уж ни интересува като съдържание, дали няма там нещо политическо. Той веднага го извади, също от чекмеджето. Дори ми го подари. Ето го.
	Консулов сложи на масата още едно, също такова кафеникаво тефтерче.
	— А Генчев? — запита Антонов.
	— Хм. Там работата не се изясни. Призна си, че е получил, но не можа да го намери. Порови из чекмеджетата. Извади повече от десет разни, и големи, и малки. Накрая дойде до извода, че му е взел химикалката, а самото тефтерче „за какво ми е на гръцки, трябва да съм го изхвърлил“. Това е, куме. Така изглежда на дадения етап „операция тефтерче“.
	Антонов взе двете тефтерчета от масата и още веднъж ги разгледа. Бяха съвсем еднакви.
	— Това, на Клео, си е с химикалката — каза той.
	— Но дори и той не беше сигурен, че я е извадил. Само допусна.
	— Може ли да е Генчев? Ти си разговарял с него, имаш някакво впечатление.
	— Ако питаш дали може той да е убиецът…
	— Не това питам. Може ли той да е бил посетителят?
	— Напълно е възможно.
	— Това е единият вариант. Вторият е — Захариадис да е дал и още някому, когото ти не си открил.
	— Гледай, Пенчо, и се учи. Вместо похвали — упреци. Върви, че пълней! Не, с други хора от министерството той не се е срещал. Там преговорите се водят на отчет и се знае точно кой и колко пъти се е срещал с кириос Захариадис.
	Решиха с „операция тефтерче“ да продължи да се занимава Консулов. И тримата бяха убедени, че нейните възможности не са изчерпани докрай. Хубавенски трябваше да замине за Врачанско и да провери алибито на Бедросян. То наистина звучеше убедително, но все пак те нямаха право да се основават само на доверието. А Антонов реши да присъствува на погребението на Пепи. Понякога тъкмо на гробищата изскачаха фигури, които можеха да бъдат полезни.


>
	Преди да замине, Хубавенски се отби в научно-техническия отдел и води дълъг разговор с инженер Станилова. Той имаше нещо наум, което смяташе да провери при предстоящото си пътуване. Като пристигна във Враца, веднага отиде в окръжното управление. Там бяха събрали почти всички необходими им сведения за движението на Бедросян по селата. Той не само не беше се крил, а тъкмо напротив, всячески бе разгласявал своето появяване. Иначе как щеше да набере клиенти. Алибито му както за понеделник, така и за останалите дни, бе точно установено. И въпреки това Хубавенски остана там три дни, обиколи подред всички села, които бе посещавал Бедросян.
	На другия ден сутринта Антонов трябваше да помогне на Бедросян при формалностите около погребението — все пак след развода юридически той не й беше никакъв. А други роднини, които да се погрижат за трупа, нямаше. Ходиха в моргата, в райсъвета, в апартамента в жилищния комплекс „Младост“, на гробищата. Навсякъде с жигулито на Бедросян. Обстановката беше непринудена, естествена и Антонов се възползува от случая да води всякакви разговори. Личеше си, че Бедросян е обичал и още обича Пепи, макар че животът му с нея явно не е бил нито лек, нито спокоен. Постепенно Бедросян се отпусна, сякаш забрави, че вози подполковник от криминалната милиция, и започна да разказва историята на техния брак.
	Оженил се през 1968 година. По любов, както каза той. Макар че веднага поясни — въпреки голямата им разлика в годините, Пепи намерила при него спокойно пристанище, уреден дом, внимателен, угаждаш на всичките й капризи и при това не беден съпруг. Първото им дете се родило мъртво. През 1970 година. Било момиче. През 1972 година се родило второ. Този път момче. Но уродливо, нежизнеспособно. Поживяло една седмица. В къщи така и не го довели. Било страшно за гледане. А Пепи го преживяла много тежко. Изпадала ту в истерия, ту в меланхолия. Обвинявала го, че той е виновен за неудачните раждания. Колкото и да се мъчел да я разубеди, обикновено деликатно, а понякога и грубо, че не е справедлива към него, че може и тя да е виновна, Пепи твърдо настоявала, че причината е в него, че тя знае, че има доказателства. Но не казала нито какво знае, нито какви доказателства има.
	След това, както Бедросян се изрази, бракът им се разтурил. Тя все повече се отчуждавала от него, държала се грубо, дръзко, започнали да й се „губят часове“, постоянно се карали. Той настоявал отново да имат дете, да опитат за трети път, но Пепи с ужас отхвърляла тази възможност. Бояла се, че пак ще се роди урод. Все повтаряла: „Това ми е Боже наказание!“ И въпреки всичко той продължавал да я обича. И ако не бил законът за собствеността на гражданите, и досега щели да бъдат женени. Но за да „спасят“ апартамента, той предложил да се разведат. „По-добре да остане на Пепи от мен, отколкото държавата да го продаде на безценица!“ И все пак по главното, което интересуваше Антонов — връзките й през последните месеци, — той не можеше нищо определено да каже. Пак спомена за Мери, за „тоя хаймана“. Но само смътни подозрения. Явно беше убеден, че Пепи му е изневерявала, но не искаше открито да го признае. Пък и моментът наистина не беше никак подходящ.
	На погребението дойдоха малко хора, почти само жени. Мъжете бяха само трима — Бедросян, Велев и Антонов. Останалите бяха от салона и някакви арменки, които явно изпълняваха съмнителния си роднински дълг. Имаше и поп, и плач, и скъпи бонбони с коняк „Преслав“ — всичко, както се полага. По погледите, които му отправяха, по шушуканията, на Антонов беше ясно, че всички са разбрали кой е. Но в присъствието му те не виждаха съчувствие, а кощунствен интерес. Още повече че не намери сили да се нареди на опашката и да изкаже съболезнованията си. През цялото време стоя встрани и наблюдаваше. Но не видя нищо заслужаващо внимание. С черен воал беше само Клео. Отиваше й, тушираше годините й.
	Към четири часа всички се разотидоха. От канцеларията на гробищата позвъни на секретарката на отдела. Беше го търсил Консулов. Казал, че трябва веднага да го види, и поръчал да му предадат само една дума „Еврика!“
	Какво друго би могъл Консулов да открие, освен — кой е дал тефтерчето на Пепи. Дори и да бе успял — какво им даваше това? Кой е „баровецът от външната търговия“. Е, и после? Означаваше ли това, че тъкмо той е бил в апартамента на 21, че той е убиецът?
	Намери Консулов при секретарката на отдела да разговарят оживено. Той явно й беше разказал нещо много забавно, защото смехът на Марчето се чуваше още от коридора. Добре, че не бе привлякъл вниманието на полковник Бинев.
	Колкото и да му се искаше час по-скоро да се похвали, Консулов, съвсем в свой стил, настоя „да оставят вкусното за десерт“, а най-напред да чуе какво бе свършил Антонов и търпеливо изслуша постния му разказ.
	— Аз пък се подвизавах из министерството, търсех „нашето тефтерче“, макар че ми беше в джоба. Да ти разказвам как, не е интересно. Първо, Генчев беше намерил своето — у дома си, случайно се запазило. С това кръгът се затвори. Трябваше да търся друг човек или…
	— Друго тефтерче.
	— Точно така, куме. Посетих отново Калофер Петров и той веднага си каза. Получил две, едното дал на своя колега Сивков. Реших — този или никой! Ако и той извади от джоба си, спукана ни е работата. Тефтерчетата се разпълзяваха като дървеници из цяла София, върви ги гони. Хоп, при Сивков. Обаче — ядец! И то двоен. Първо, Сивков го няма, заминал за чужбина, значи не мога да го разпитам. Е, нищо, ще почакаме до завръщането му. Но аз все пак реших да посетя „Кадри“, там вече ме знаят. Макар че не ме посрещнаха с възторг. Установих първо, че се казва Стоил Огнянов Сивков, ес-о-ес значи. Казах си — тук има нещо, ако не друго — пръст Божий. Особено след като се оказа женен с едно дете. Гледам му снимката в делото — бива си го — засукан, с провиснали мустаци и бакенбарди. А както знаеш, вторичните полови белези се използуват обикновено за привличане вниманието на противния пол. Явно — покорител на маникюристки сърца. А най-отгоре на делото, вече подшита, заповедта за последната му командировка. До Берлин и Айзенах. Нещо във връзка със запчасти за автомобилите вартбург. И какво мислиш пише в тази заповед? „Командирова се от 21 април…“ Тъкмо от 21, от нашия ден! Това вече решително не ми хареса. Сякаш нарочно! Ако беше през миналата седмица, добре, щях да се примиря и ако беше вчера. Но защо точно на 21? Що за съвпадение е това абсолютно алиби! Разговарях с колегата му, с когото работят в една стая. „Да, Сивков замина в понеделник след обяд за Берлин. До обяд беше в министерството, подготвяше документацията си.“ А мен нещо продължава да ме чопли отвътре. Защо точно в този ден, защо… Намерих в указателя домашния му телефон и от един автомат позвъних. Обади ми се детско гласче, на дъщеричката му явно. Без много да се интересува кой и защо го търси, обясни: „Папа го няма, замина за Германия. Ще ми донесе голяма берлинска ръмжаща мечка.“ „А кога замина, моето момиче?“ „В понеделник.“ Те това е. И тук ударих на камък. В понеделник, та понеделник!
	— Е, и после?
	— После на 84-ти автобус, дето тръгва от Народното събрание. Нали ме знаеш, като ми влезе някоя муха, докато не я прогоня или не я хвана да й откъсна главата, нямам мира. Пътувам за летището и си мисля: Глупости! Заминал си е човекът като едното нищо, както казва Мечо пух, а ти, Круме, се разкарваш на вятъра. Само че защо точно на 21. Ей това трябва да разбера.
	— Значи ти от летището си изскочил гол, викайки „Еврика!“ Аз пък помислих, че е било от министерството.
	— Не, от летището. Той, този ес-о-ес, просто си е заминал във вторник, на 22, с нашия, с първия самолет за Берлин. За всички — в службата и у дома му — той обаче е заминал в понеделник.
	— Освен за една! И все пак кажи, Круме, кое те накара да ровиш, да се съмняваш в очевидните факти?
	— Тези няколко странни съвпадения — притежател на тефтерче, женен с дете, от външната търговия и заминал тъкмо преди убийството. Особено това „тъкмо“ най-много ме смущаваше. А така наречените „очевидни факти“ бяха: заповедта — лист хартия! Нали знам колко такива листове не се изпълняват. А „свидетелите“ — та нали те са могли да бъдат излъгани, не са го видели с очите си как се качва на самолета, я! Но списъкът на пътниците на самолета — виж, на него няма как да не повярвам.
	— Ти си проучил кадровото му дело. Какво представлява този Сивков?
	— Прегледах го бегло. Тогава още не знаех, че съм попаднал на търсения човек. Но това не е беда, делото няма да избяга. Икономист на 35 години, работи в министерството от пет години. Сякаш всичко — и произходът, и служебната характеристика му са в ред. Ходи често в чужбина, въобще един завършен съвременен външнотърговски герой.
	— Член на партията?
	— Естествено. С паспорт за Европа, Азия и Африка. Да се надяваме, че още не се е възползувал от всички възможности на паспорта си…
	— Ти явно не се съмняваш, че той е убил Пепи?
	— А ти?
	— Представи си, че е закъснял за самолета в понеделник и е успял да намери място в следващия, който заминава за Берлин на 22.
	— Куме, не сме се събрали, за да се обиждаме. Ти допускаш ли, че не съм проверил. В списъците на нито един от двата излитащи за Берлин самолета на 21 не фигурира неговото име. Нали видях и откъснатия лист от билета му. Издаден е с „о, кей“ за 22.
	— Трябваше да провериш кой е купил билета и защо за 22, след като е командирован от 21.
	— Ще проверя, всичко ще проверя. Само дано да се върне.
	— Къде ще ходи!
	— Убийство има зад гърба си. Успял да се измъкне невредим, дали ще събере кураж да се върне обратно. Казваш, къде ще ходи. Ами… може да има леля в Бон.
	— Такива с лели в Бон не ги държат в министерството.
	— Не знам. Ако си няма леля, може да се сдобие с някой чичо в Бон. Момчето е запознато с разни там поверителни материали, поне за първо време все ще се намери някой добър чичко. Пък после — ако ще би и Австралия. Само да не дойде при нас. Имам предвид нас двамата.
	— Толкова ли сме страшни?
	— Не ние — законът. От петнайсет до двайсет или смърт!
	— Ти нещо май не ги обичаш външнотърговските.
	— И тук според човека — едни са за обичане, а други… „держи карман!“. Дори при вътрешнотърговските е така.
	— Слушай, Круме, тъкмо сме двамата насаме, кажи каква е тази история с преместването ти в криминалната, с понижаването ти в звание. Наслушах се на разни клюки, бих желал от теб да чуя истината.
	— Истината ми е написана на раменете — вместо една звезда, обсипаха ме с четири.
	— Ама малки!
	— Нищо, ще го преживеем. И Конг Ле цял свят го знаеше, докато беше капитан. Произведоха го генерал и вече да си чул нещо за него? Абе работата е много проста. Попадна ми един мръсник, и той външнотърговски деятел, от едно експортно обединение. Издал информация, която нанесла на държавата щета в размер на двеста хиляди валутни лева, и то за какво мислиш? За бял мерцедес? Нищо подобно. За един японски транзистор и шест чифта чорапогащи! За толкова оценил, говедото, националните ни интереси. Е, като чух това, не се сдържах, зашлевих му два шамара. Това беше всичко!
	— А той се оплака?
	— Нито помисли. С тоя оцапан задник! Аз сам доложих. Веднага!
	— Ти сам?!
	— Ако се учудваш, значи не ме познаваш. Иначе не можех да постъпя. Неговото мълчание би означавало нещо като подкуп. Един вид — аз ще си мълча, ама ти пък… И второ, той може да си е помислил, че ние, ей така, бием! А като доложа, значи… не бием, чрезвичайно произшествие. И трето, най-важно, че аз да не съм подлец като него, та да крия постъпките си. За всяко оригинално изказано становище се плаща!
	— Ти на шамарите становище ли им казваш — Антонов се засмя. — И то оригинално!
	— А ти как би постъпил на мое място?
	— Също като теб, само че — без „оригинални становища“.
	— Значи не влагаш душа в работата ни.
	— Пардон! Не душа, а ръце искаш да кажеш. И трябва да ти съобщя, че одобрявам наказанието, което са ти наложили.
	И аз го одобрявам. Но заедно с това ти заявявам, че ако срещна още веднъж подобна гадина, пак ще му се случи същото. Докато свършат звездичките на пагоните ми.
	— Не се ежи! Мен веднъж, отдавна беше, един подследствен ми се изхрачи в лицето. Но аз само се измих. Дори не се опитах да го „натапям“. В заключението си изтъкнах и всички възможни смекчаващи вината му обстоятелства. А такива имаше. С това му показах разликата помежду ни.
	— Е, не всички могат да бъдат като теб съвършени. Животът без малко сол става блудкав.
	— Добре де, разбрахме се — вие ще бъдете солта на земята, пък нас ще ни плюят. А сега да видим какво ще правим с този Сивков. Дали да го чакаме сам да благоволи да се върне, или да предприемем нещо.
	— Ако вече не е късно!


	Антонов отиде сам да докладва на полковник Бинев. Консулов не пожела да дойде, пък и той не настоя. Неприятно му беше да стои напрегнат между двамата. А с Бинев той винаги намираше общ език. Полковникът го изслуша внимателно. И той като Консулов не се усъмни в това, че Сивков е убиецът. Затова реши, че „няма какво да се церемонят с него“. Каза, че сам ще се погрижи граничарите от ГДР да не му разрешат да напусне страната им в западна посока, ако направи такъв опит. Тогава да го изпратят по „етапен ред“ в България, а ако не — да го оставят да се завърне сам. Каза, че ще се свърже с нашето представителство на „Балкан“ в Берлин, за да ни уведомят, като се качи в самолета. „И от летището — право при нас!“ Антонов възрази, че е по-целесъобразно да го оставят да се завърне свободно и известно време да наблюдават поведението му в София. Но полковникът беше непреклонен. Той въобще обичаше да действува „праволинейно и решително“. „Няма какво да го наблюдаваме — каза той. — Прибирате го от летището и веднага, докато не се е опомнил, на разпит. Така ще разбере, че всичко ни е известно, че няма къде да шава. Така ще стигне по-лесно до самопризнанието.“
	„Чак пък всичко да ни е известно“ — помисли си Антонов, но не възрази. Полковникът рядко променяше решенията си, а в случая то може би беше и правилното. И все пак не пропусна да го попритисне.
	— Ще ми дадете ли заповед за задържане? Ако не пожелае да дойде с нас, тогава как да го докараме?
	— Ще дойде и без заповед. Ще видиш. И това ще бъде първият сигнал, че е гузен.
	— Ако е гузен, той вече може да е „отвъд“.
	— Нали ти казах, че ще взема мерки.
	Каза и отсече. Антонов си излезе, без да спори. Беше го яд, а същевременно и го разбираше. Такава е съдбата на началниците — да знаят по-малко за всеки отделен случай от подчинените си и да решават вместо тях. Затова когато началник „Кадри“ го повика през есента и му предложи да го назначат за заместник-началник на отдела, той отказа. Отказа, въпреки че му намекнаха, че Бинев скоро ща се пенсионира, че му предлагат тази длъжност „с перспектива“. Аргументите на началник „Кадри“ бяха не само ласкави, но и силни: големият му опит сега остава затворен в него, а така ще може да се използува в широки мащаби спокойният му разсъдлив характер и тъй нататък. Той можа да противопостави само едно съображение — че иска сам да провежда следствия, а не да наблюдава другите как работят, дори и като ги ръководи. Но настоя твърдо на своето. Лесно е да се бориш, когато ти предлагат повишение. Поспориха и оставиха „засега“ въпроса открит. Изглежда, Бинев беше информиран за това предложение. На него явно му е харесало държането на Антонов (не иска да го измества) и оттогава беше станал още по-внимателен към него. Нищо не му каза. Само веднъж, ни в клин, ни в ръкав, подметна: „Аз пък мислех, че донкихотовците са се свършили“. Стана по-любезен, но не и по-отстъпчив. Щом веднъж вземеше решение, упорито го отстояваше докрай. Какъв началник щеше да бъде, ако си променяше решенията!

>
	На другия ден, малко преди обед, Бинев го повика неочаквано и му съобщи, че Сивков е излетял от Берлин за София с нашия самолет. Добре, че Консулов беше при него. Неприятно щеше да му бъде, ако се наложеше сам да го „посреща“ и довежда в управлението. Пък и не го познаваше. А Консулов бе виждал поне снимката му.
	В колата по пътя за аерогарата мълчаха. Дори словоохотливият Консулов не се обаждаше. Този обрат нещо го смущаваше. Той бе очаквал някакво по-сензационно развитие на събитията — бягство в Западна Германия или поне необичайно забавяне и принудително докарване в България. А така Сивков, веднага щом е свършил работата си в Айзенах (немците са делови хора!), бърза да се завърне в родината си. Като всеки човек с чиста съвест.
	Антонов обмисляше възможностите, ако някой друг дойде на летището да посрещне Сивков. Но кой може да го посрещне? От министерството? Не е птица от такъв ранг. Жена му с дъщеричката? Най-неприятният вариант — отвеждането на „папа“ заедно с ръмжащата мечка. Но едва ли. Слава Богу, той пътува често и завръщането му не е такова семейно събитие, че да го посрещат на летището. Дано!
	— Ще го познаеш ли, Круме?
	— Бъди спокоен. Кога мислиш да му се явим?
	— Веднага щом мине митническият преглед. На изхода. Както се полага на посрещачи. Или не, там може да стане скандал. По-добре след паспортната проверка.
	— Скандал може да стане навсякъде. Но няма да има, остави на мен.
	Още докато минаваше граничният контрол, Консулов му го показа. Беше висок, едър, красив мъж, с малко дълги, бухнали, контешки бакенбарди и още по-дълги мустаци. С кафява шапка и шлифер в същия цвят. Изглеждаше елегантен и самоуверен. Ето, само след няколко минути ще започне борбата между тях, борба, както се казва, на живот или смърт, борба около един вече погребан труп, в която Сивков ще отстоява свободата си, може би живота си, а те… закона. Не, не само закона, а и справедливостта. И преди всичко — истината.
	Сивков носеше само един куфар. Митничарят го подпечата, без да го отваря. След това той излезе от летището и се заоглежда за такси. Но свободни таксита нямаше. Консулов застана до него и направи знак на шофьора да дойде. Когато колата застана пред тях, отвори вратата почти пред Сивков и каза любезно:
	— Заповядайте, другарю Сивков, ще ви откараме.
	Едва сега Сивков го забеляза. Изгледа го учуден.
	— Кой сте вие?
	— Капитан Консулов от милицията. А това е подполковник Антонов. За вас сме дошли.
	Сивков видимо пребледня.
	— Но… какво означава това?
	— Влезте в колата, не се бойте. Да не се разправяме тук, пред хората. Дайте куфарчето.
	Сивков някак безволно подаде куфара си. Шофьорът го пое и го постави в багажника. След това и тримата седнаха отзад — Сивков в средата. Като ще се играе играта — то по всички правила, Психологически сега това беше правилно.
	И тримата мълчаха. Едва когато излязоха на булевард „Ленин“, Сивков преглътна и запита:
	— И все пак няма ли да ми обясните къде отиваме, какво означава всичко това?
	— Не се безпокойте, без обяснения няма да мине — каза Консулов. — И ние ще ви обясним, и вие ще ни обясните. Само имайте търпение.
	Повече никой нищо не каза.
	Едва когато излязоха и Сивков се изправи пред мрачните каменни стени на затвора, вътре в него нещо сякаш се разбунтува. Огледа се отчаяно, сякаш обмисляше възможността да избяга и като осъзна безнадеждността на подобен опит, пое подадения му от шофьора куфар. А може би мислеше за нещо съвсем друго — за погубения си живот, който ей сега, щом прекрачат вратичката до караула, ще свърши. Може би се прощаваше със свободата си. Да, контрастът беше силен — от Берлин направо в затвора!
	Настаниха Сивков на прикования към пода стол пред бюрото. Той остави куфара до себе си, но Консулов го взе и го премести в единия ъгъл на стаята, сякаш искаше да му каже: „Не, драги, не мисли, че ей сега ще станеш, ще си вземеш куфара и хайде у дома“. След това седна до бюрото на Антонов.
	— А сега ще ми кажете ли, другари, какво означава всичко това? — Сивков донякъде се бе овладял и гласът му звучеше спокойно, макар и не съвсем уверено.
	— У нас е прието първо ние да питаме, а ако се окаже възможно, после и да отговаряме.
	— Добре, питайте тогава.
	И Антонов започна да му задава въпросите — за самоличността му, за това, къде работи, с какво се занимава, къде е бил, по каква работа, кога е заминал… Отстрани, за непосветения, изглеждаше, че няма нищо по-лесно, нищо по-просто от това, да задаваш въпроси. Питаш и подследственият е длъжен да ти отговаря. Но това далеч не означаваше, че следователят може да пита каквото му хрумне. Да не говорим за етичната страна на въпросите — че не бива да се пита, за да се задоволява някакво нездраво любопитство. Въпросите трябва да бъдат целенасочени — към разкриването на истината, и то само на истината, която интересува следствието. Но от друга страна, те не биваше и да са „откровени“, пряко насочени, издаващи. С тях не биваше да се излъчва информация за това, какво вече е известно на следствието. Това от своя страна налагаше поставянето на редица отклоняващи вниманието въпроси. Макар че поради внезапното завръщане на Сивков Антонов не бе успял да състави план на разпита — богатият му опит му подсказваше, че в случая трябва да го остави „да затъне в лъжите си“ и след това ефектно да го разобличи, да го „пречупи“. Той знаеше, че Сивков ще лъже. Но не бе очаквал да каже, че е заминал в понеделник, на 21.
	Сивков завърши разказа си и щом Консулов записа и последната му дума, Антонов каза:
	— А сега прочетете протокола и ако всичко записано вярно предава вашите думи — подпишете се.
	Сивков прочете и се подписа.
	— Повторно ви питам — кога заминахте за Берлин? Дата и ден.
	— Нали в казах — Сивков за момент сякаш се поколеба, но в миг се овладя и продължи: — на 21 април тази година, в понеделник.
	— Така и ще запишем: на повторно поставения ми въпрос отговарям — за Берлин заминах в понеделник, 21 април тази година. Подпишете се отново.
	— Под всеки ред ли ще се подписвам?
	— Под всяка лъжа. Така че, моля, подпишете се.
	— Отказвам да се подпиша.
	— Че защо така отведнъж! Впрочем и за това има лек, и то много ефикасен. Ще запишем — свидетелят отказа да се подпише.
	— Ами аз свидетел ли съм?
	— А вие какъв се виждате? Но ако продължавате да ни лъжете, можете да се превърнете и в обвиняем — по член 290 от Наказателния кодекс. Нали в началото ви предупредих за отговорността за даване на неверни показания. Или мислите, че то е само една празна формалност?
	Сивков подписа протокола.
	— Я ми дайте паспорта си, Сивков, да видим какво пише там.
	Сивков неохотно извади дебел скъп кожен портфейл и от него измъкна жълтеникавия служебен паспорт. Антонов го пое, намери страницата.
	— Така, така-а. Какво пише тук? „Излезе — 22.04.75.“ А сега вече обяснете защо ни излъгахте. Вие сте заминали на 22 във вторник сутринта с българския самолет за Берлин полет ел зет 107. Има ви в списъка на пътниците, разполагаме и с копието от билета ви.
	Сивков наведе глава.
	— Защо не отговаряте? Нима досега не сте го измислили?
	— Работата е много проста. Изпуснах самолета и се наложи да презаверявам билета си.
	— Я го дайте, този билет!
	Сивков покорно измъкна от джоба на сакото си синия самолетен билет. Антонов го разтвори и му го показа.
	— Я вижте тук! Не е презаверен, а е издаден по начало на 22.
	— Да, вярно, така е. Но… видите ли… за тази вечер…
	— Момент, не сме записали показанията ви дотук.
	— Но аз се отказвам от тях.
	— И въпреки това трябва да ги запишем. Такъв е редът. Ето, подпишете се.
	Сивков махна отчаяно с ръка и отново се подписа.
	— А сега продължавайте. Но мислете, че пак ще се подписвате.
	— Та — каза Сивков след кратко колебание — за тази вечер се бяхме уговорили с група приятели да прекараме заедно вечерта, по мъжки. Но жена ми е ужасно ревнива. Затова се възползувах от случая, и друг път съм правил така. Казах й, че заминавам в понеделник, за да имам вечерта в понеделник свободна.
	— А тези, групата приятели, предупредени ли са?
	— За какво да са предупредени?
	— Как за какво? Ами че сте прекарали заедно вечерта.
	Сивков замълча, не знаеше какво да отговори.
	— Ех, Сивков, Сивков… че нали вие сега ще трябва да им назовете имената на тези „приятели“. Нали ние веднага ще ги разпитаме, преди да сте успели да ги уговорите и ще им спестим едно евентуално лъжесвидетелствуване.
	— Готово е за подпис — обади се Консулов.
	Но Сивков не помръдна, сякаш не го чу. След това, внезапно събудил се от някакъв транс, механично подписа протокола.
	— Хайде, стига вече сте се подписвали под всеки ред. Сивков, какво правите, опомнете се!
	— Знаех, че външната търговия не е окомплектувана само от гении — не се стърпя Консулов, — ама чак пък толкова… елементарни интелекти не очаквах да срещна. Вие… глупак ли сте, или нас смятате за глупаци?
	— Добре — тежко въздъхна Сивков. — Ще ви кажа истината — той помълча още малко, сякаш набираше кураж. — Бях при една жена, моя позната. Не исках да я излагам. Повярвайте ми, само от чувство на кавалерство ви излъгах. Уговорихме се да се срещнем в понеделник вечерта у нея. Тя щеше да бъде сама.
	— Кога се уговорихте?
	— Щом узнах за командировката. И друг път сме правили така.
	— Кога й се обадихте?
	— Още в петък. А в понеделник следобед още веднъж дали няма никаква промяна.
	— И как се казва тази жена?
	— Не може ли без имена?
	— Не може, Сивков, не може!
	— Пенка Бедросян, но всички й викат Пепи. Запознах се с нея преди няколко месеца. Във фризьорския салон на „Витоша“. Аз там ходя да се подстригвам, на път ми е. Веднъж реших да си направя маникюр преди заминаване за чужбина. При нея. Така се и запознахме. Започнахме да се срещаме. На жената казах, че заминавам следобед. Затова от сутринта излязох с куфара. И на колегите. В случай че жената позвъни в министерството.
	— А тя наистина ли е толкова ревнива?
	— Не е нещо особено, така, както всяка жена. Но нямаше нужда да знае. Нали и вие…
	— И ние, и ние… умеем да пазим тайна.
	— Благодаря.
	— Няма защо. Продължавайте!
	— Бяхме се уговорили за седем. Аз излязох от министерството в два. Трябваше пет часа да се мотая из града. Отидох на гарата и там предадох куфара си на багаж, да не го мъкна със себе си. От четири отидох на кино. Гледах филма „Американска нощ“. След това отново на гарата, взех си куфара и с автобус номер 13 заминах за квартал „Младост“. Тя живее там. Пристигнах малко преди уговореното време. Още правеше нещо в кухнята. Така се бяхме разбрали — да вечеряме заедно и… да остана при нея до сутринта. И аз бях донесъл нещо в чантата — бутилка „Тичър“, уиски, и голяма кутия бонбони. Вечеряхме заедно. След това тя пусна магнетофона да потанцуваме. Бяхме малко пийнали, в много добро настроение. И тогава…
	Сивков замълча, умисли се, сякаш си спомни нещо много неприятно. След това продължи с глух глас.
	— Изведнъж някой позвъни. Веднъж, втори път, трети път. Все продължително, все по-настойчиво. Пепи си глътна езика. Изключи магнетофона. След това угаси и лампите. Така стояхме в тъмнината смълчани около пет минути. Трябва да беше към осем и половина. Още ужасно уплашена, тя шепнешком ми каза, че сигурно мъжът й се е върнал внезапно.
	— Тя омъжена ли е?
	— Разведена е, но уж фиктивно.
	— Как така — и уж, и фиктивно?
	— Ами… развод, така да се каже, по закона за собствеността на гражданите, за да запазят апартамента. Мъжът й я спохождал, но уж нямал ключ. Но много се изплаши, бил ужасен ревнивец, готов бил не само да направи шумен скандал, но и да се бие. А аз никак не желаех скандал. Затова решихме да си отида. Искаше ми се да остана с надеждата, че той повече няма да дойде. Но тя настоя. „Откакто сме се развели — каза тя, — е станал още по-ревнив. Може и да ме убие. А така, дори и да е той, ще си помисли, че просто съм закъсняла. Но непременно ще дойде пак, да провери, и ако тогава не му отворя, ще вдигне блока на глава.“ На излизане ми набута в чантата и бутилката, и бонбоните. За да не останат следи от моето пребиваване. Измъкнах се с голям страх — опасявах се, че мъжът й ме причаква някъде по стълбището. Но нямаше някой. Благополучно се качих на автобуса и какво да правя?… отново на гарата. У дома да се върна нямаше как, пък и за подходящ приятел не се сетих. Нощта прекарах на гарата — докато дойде време за самолета. Така и заминах. Това е, другари, срам не срам, трябваше да ви призная. Не ми се сърдете за лъжите в началото. Сега ми олекна.
	Гледай ти, олекнало му! Още е твърде рано, драги, за да ти олеква. Ами ако наистина е така, ако Сивков си е излязъл и смъртта е настъпила след това, по някаква друга, несвързана с него причина?
	— Значи вие, излизайки от блока, не срещнахте никого, когото да познавате.
	— Никого. Никой не ме спря, не ме заговори.
	— А мъжа на Пепи познавате ли лично?
	— Не. Не съм го и виждал.
	— Лошо.
	— Защо — лошо?
	— Защото според вашия разказ вие сте последният човек, който е виждал Пепи… жива.
	— Как така жива? Какво искате да кажете? Да не е умряла?
	Антонов го изгледа продължително, право в очите. Сивков лъжеше!
	— На другия ден тя е била намерена мъртва. Отровена. И вие сте вечеряли с нея.
	— Вие ме подозирате? Мен?
	— Че кого другиго да подозираме?
	— Но аз… — Сивков се заоглежда, сякаш диреше някъде из стаята аргументите на своята невинност. — Аз… вярно е, щях да изневеря на жена си. Имах намерението да прекарам една любовна нощ с Пепи. Но защо, защо да я тровя? Та тя беше жива, жива и здрава, когато напуснах апартамента. Макар и силно уплашена.
	— Да допуснем, че е била жива. Много отрови действуват със закъснение.
	— Не, не съм й давал никаква отрова. Аз нямам отрова. Откъде?… Пък и защо?… Затова ли отидох при нея, за да я тровя? Това е някаква безсмислица.
	— Макар че — Антонов продължи, сякаш не бе чул последните му думи — вие сте излезли, след като сте убили Пепи.
	— Не — започна да повишава глас Сивков. Не! Това не е вярно!
	— Какво не е вярно?
	— Че съм я убил.
	— А че сте излезли след „това“?
	— И то не е вярно. Тя беше жива, съвсем жива.
	Като че ли човек може и да не бъде „съвсем жив“. А защо не? Човек, на който са дали отрова, вече не е „съвсем жив“. Но не за това бе помислил сега Сивков.
	Консулов му посочи с поглед протокола. „Хайде пак да го подписва, да му покажем още веднъж, че лъже“. Така постъпваха вече няколко пъти. По едва доловимата му усмивка личеше, че е доволен от разпита, че не се съмнява във виновността на Сивков Пък и защо ли да се съмнява?
	Ако сега отиде при Бинев, и той няма да се усъмни, веднага ще подпише заповед за задържането като заподозрян. Въобще тия двамата, капитанът и полковникът, уж не се харесваха, пък проявяват трогателно единодушие. Но случаят все още е в негови ръце. Може да го пусне. Но защо? Как защо? Ами ако го задържи, нали ще узнаят в министерството, ще научи и жена му. Ще узнаят, че е бил при Пепи, за любовната му връзка, че е арестуван като убиец. А защо да го щади? Защо да не узнаят? Ами ако… ако е невинен? Ако наистина не лъже? Възможно ли е? Защо да не е възможно? Мъжът го познава, мъжът е звънял, чакал е, видял го е. Но не се обадил. Има и такава „мъжка логика“. „Паднало му, защо да не се възползува от случая. Всеки би се възползувал. И аз. А тя, кучката му недна, тя ще ми плати!“ Но пали Бедросян по това време е бил във Врачанско. Е, тогава някой друг, бившият, отхвърленият любовник. Възможно ли беше всичко това? Възможно, но крайно невероятно. Колко по-спокойно е да отиде при Бинев, да вземе заповедта, пък после, ако се окаже, че Сивков е невинен… съжалявам. Да, спокойно и примамливо. Спокойно за Антонов — подполковника. А за човека Антонов? Няма ли след това да се чувствува подлец, който заради личното си, не, заради служебното си спокойствие е действувал „по чиновнически“?
	Сивков го гледаше с очакване. Да, той разбираше, че сега нещо се решава. И Антонов го загледа дълго, без да мигне, докато Сивков сведе очи. Но нищо не прочете в тях. Може би някакво покорство — пред съдбата ли, пред силата ли?
	Досега, откакто го „отвлякоха“ от летището, постоянно го атакуваме. С мълчание и с въпроси, с изобличаване в лъжа, със заплахата за съдебна отговорност. И този хубавец, мустакат и бакенбардест покорител на женските сърца, сега се чувствува като преследван звяр. Дали не трябва да му дам време да поразмисли, да се опомни? Но за какво да размисля? Не е ли тъкмо сега времето да „довърша работата“, да го накарам да си признае? А ако няма какво да признава?
	— А сега, разпишете се.
	Този път Сивков без никакви въпроси и колебания веднага се разписа.
	— Докато бяхте при Пепи, колко пъти се звъня?
	— Нали ви казах — три пъти.
	— Не ме разбрахте правилно. Освен тези три позвънявания, за които Пепи е помислила, че е мъжът й, друг звъня ли?
	— Друг? Не, не си опомням.
	— Как така — не си спомняте! Щом едното позвъняване е предизвикало такава паника, то и другото е трябвало да запомните.
	— Е, значи никой друг не е звънял.
	— Добре, разпишете се отново.
	Сивков се поколеба, нещо не му беше ясно.
	— Не се чудете, действуваме според уговорката ни след всяка лъжа — подпис.
	— Но моля ви се, защо не ми вярвате. Само веднъж звъняха, честна дума, не ви лъжа — и все пак се подписа.
	Не беше добър артист този Сивков. Досега нито веднъж не бе отстоявал тъй разпалено показанията си. Значеше ли това, че само сега е казал истината? И действително ли беше казал този път истината?
	— Имате ли да добавите нещо към показанията си?
	— Не, нищо. Казах всичко. Това е истината, повярвайте ми!
	— Не се намирате на църква, ние на вяра не работим.
	— А сега какво ще стане с мен? Ще ме арестувате ли?
	— А вие как мислите?
	— Аз съм невинен.
	— Невинните не лъжат. Запомнете добре това Сивков!
	— Излъгах от глупост. И все пак — невинен съм.
	— Това не се доказва чрез често повтаряне. Но да не спорим — бъдещето ще покаже. А ако наистина сте невинен, помогнете ни и ние да се убедим в това. Досегашното ви поведение съвсем не е във ваша полза. Но въпреки това, въпреки че имаме всичкото основание да ви задържим като заподозрян в убийството на Пенка Бедросян, ние ще ви пуснем. Но при условие че няма да се опитвате да напуснете страната. Паспортът ви ще остане засега тук.
	— Но той ми е нужен при отчитането на командировката.
	— Като стигне работата до отчитане, ще ви го дадем. Ще ми се обадите. Ето на този телефон — Антонов му записа на едно листче служебния си телефон. — И още едно условие — няма да напускате София без мое разрешение. Ще трябва да сте постоянно на разположение на следствието.
	— Разбрано — с видимо облекчение каза Сивков.
	— Дано най-важното да сте разбрали — да дойдете по своя инициатива и да ни кажете самата истина. — Сивков понечи да каже нещо, но Антонов го спря. — Слушайте, Сивков, слушайте внимателно и запомнете какво ще ви кажа. Не се радвайте, че ви пускаме, а още по-малко основание имате за самоуспокоение. Ние знаем за случая много повече, отколкото подозирате. Но за вас, разберете, за вас, а не за нас е важно вие сам да ни го кажете. И за да не мислите, че ви говоря без достатъчно основание, ще ви кажа само едно. Следите, ние знаем кой заличи следите си и защо. Макар и не всичките! И не ме гледайте така. Повече няма да ви кажа нищо. Ваш ред е, ще чакам вие да ни кажете. А сега — вървете си. Другарят ще ви съпроводи до изхода.
	Когато Консулов се върна, Антонов преглеждаше протокола.
	— Четеш, а? Чети, чети! Аз пък мислех, че вече си на доклад при Бинев.
	— Няма защо да бързам. Нека Сивков се отдалечи поне на два квартала оттук. А то… може да ни изпрати да го догоним, да го върнем обратно.
	— Защо го пусна? Защо рискуваш?
	— Известен риск има, но не е този, за който ти мислиш. Рискът иде от това, че е глупав. Може наистина да съчини някоя дивотия и тогава, щем не щем, ще трябва да го задържим. А ако е умен, ще дойде и ще си признае всичко, както е било.
	— Не те разбирам. Значи според теб, ако е умен, ще дойде и ще си признае, че е убил Пепи?
	— Това е според теб, а не според мен. Той не е убил Пепи.
	— Разбирам да изкажеш някакво съмнение, ама така категорично! Защо ще ни лъже, ако не е убиецът?
	— Това ми подсказват неумолимите закони на психологията. Този Сивков или е някакъв гениален престъпник, или е уплашен заек, на когото Кумчо Вълчо, животът, е показал зъбите си. На гений не ми прилича. Остава да е невинен. Лъже, казваш. А я го виж как лъже, какво лъже. Така лъже само човек, загубил ума и дума от страх. Всеки хлапак би отговарял по-умно от него.
	— Ами ако се прави на прост?
	— А, това вече е от друга опера. Не се прави, а е натурално прост. Но да оставим това. Ти, Круме, помниш ли добрите стари седем въпроса на криминалистиката?
	— Как да не ги помня: какво, къде, кога, кой, по какъв начин, с каква цел, защо.
	— Защо, казваш. Отговори ми сега на този въпрос — защо? От петък се кани да я посети, излъгва домашните и колегите си, мотае се пет часа из града, само и само да посети любовницата си — красива млада жена, разведена, сама в апартамента, приготвила му вечеря. Очаква го любовна нощ, а на другия ден — чужбина. След като се върне — нови любовни преживявания. А той — вместо да легне с нея, я отравя. Не друг, а Сивков, същият този, дето сега си излезе. Та той сам ни каза — „безсмислица“. Това е наистина някаква безсмислица. А сега, отговори ми де — защо?
	Консулов се замисли. Сложи длан пред устата си и остана така необичайно дълго.
	— Мислиш, а? Мисли, мисли! Да ти кажа и какво мислиш? Тя иска да се омъжи за него, а той няма намерение да си разваля семейството. Сещаш се и за дъщеричката. Затова решава да я убие. Вместо простичко да й каже „Ариведерчи, Рома“. И сам си отговаряш — слабо, бездарно! Или: тя знае нещо за него, нещо изобличаващо го в службата. А той, за да се отърве — я убива. И това не ти харесва. Изсмукано от пръстите. Откъде-накъде тя, маникюристката, ще знае служебните му тайни, и то изобличаващи го. Отхвърляш го и продължаваш да мислиш…
	— После разправят, че нямало телепатия!
	— Има-няма, не си отговорил на седмия въпрос!
	В този момент иззвъня телефонът. Бинев го извика на доклад. Антонов събра набързо делото и тръгна. На вратата каза:
	— Закъснях. Трябваше аз да му се обадя. Сега ще помисли, че се спотайвам.


>
	На другия ден сутринта първият въпрос на Консулов беше:
	— Е, голямо ли беше конското? Арестуван ли е вече Сивков?
	— Нищо подобно. Прие спокойно случая. Само дето ме обвини в интелигентщина и даже в достоевщина. И подчерта, че отговорността си остава лично за моя сметка. А иначе прие доводите ми. Въобще Бинев не е толкова прост.
	— Колкото мен ли?
	— Не, колкото ти го мислиш.
	Появи се Хубавенски.
	— Къде скиташ, бре Пенчо, да не си хванал някое врачанско гадже — посрещна го от вратата Консулов.
	Но Хубавенски само се усмихна леко, почти загадъчно и започна да докладва за резултатите от командировката си — как решил да мине по пътя на Бедросян, независимо от издирванията на врачанското управление. Той постави на масата тяхното сведение. Решил навсякъде да се представя за клиент на Бедросян, който го търси по някаква спешна работа. Така той препроверил почти всичките му действия, като естествено най-внимателно проучил алибито му за понеделник вечерта. И у кого е работил вечерта, и у кого е преспал.
	— Всичко това е много хубаво — похвали го Антонов, — но необходимо ли беше, след като имаме сведението на окръжното управление?
	— Необходимо беше. В сведението се казва общо, че е бил в Папратово, че е преспал там. И самият той в показанията си казва, че е поправял телевизори до края на програмата. А аз реших да установя точно у кого е работил „до края на програмата“.
	— И какво установи? — запита го Консулов.
	— Установих, че у бай Кольо, бригадира на полевъдите, е бил докъм осем. Тъкмо нагласил телевизора децата да гледат „Лека нощ, деца“, и излязъл. А по-нататък му се губят дирите.
	— Как така ще се губят — обади се Консулов. — Къде е продължил, къде е спал?
	— Никъде не е продължил, а за спане… уж е спал у агронома на Папратово, Стоян Дачев, негов стар клиент и приятел.
	— Пенчо, не ми късай нервите! — подвикна Консулов. — Какво означава това зловещо „уж“?
	— Ами… сами съдете. Съседката на Дачев, у когото уж е спал, към три часа през нощта видяла един автомобил да се прибира в двора на агронома. Събудил я лаят на кучето му и шумът на мотора. От автомобила излязъл мъж, който се прибрал в къщата. Сам си отключил. Но това не бил агрономът. Той е слаб, висок, а мъжът — по-нисък и по-пълен. Пък и автомобилът на Дачев е светъл, почти бял москвич, докато този бил тъмен, може би вишнев.
	— Това „може би вишнев“ вие ли го казвате, или съседката? — запита Антонов.
	— Съседката каза, че не е на Дачев, че е бил тъмен. И още нещо. Ако приемем, че към осем Бедросян е отишъл у агронома, трябваше да се очаква, че ще има хапване и пийване, гуляй, шум. А у агронома е било тихо, след 10 часа дори тъмно. Сега той е сам в къщата си. Синът му е войник, жената отишла при родителите си в друго село. Ето защо казах, че Бедросян УЖ е спал у Дачев.
	— Какво ти „уж“ — каза Консулов. Според твоите думи той просто не е спал там, а се е завърнал отнякъде с колата си едва към три часа призори. Пита се — откъде?
	— От София, разбира се — каза Хубавенски. Той явно беше горд с ефекта, който предизвика докладът му.
	— Дали се разбира, или не е още рано да се каже, но случаят трябва непременно да се проучи — забеляза Антонов. — А сега разкажете подробно как дойдохте до това откритие?
	Поласкан от това, че сведенията му бяха обявени за „откритие“, Хубавенски разказа, че след като не успял да разбере къде е работил Бедросян след осем часа (а тези часове бяха особено важни за следствието), решил да събере сведения от съседите на къщата, където Бедросян бил спал. И попаднал на словоохотливата кака Гинка, която най-подробно му разказала всичко, което те чуха.
	Добре, да приемем, че от Папратово той е могъл да дойде до София за два часа. Значи към 22 часа. По това време Сивков си е бил вече отишъл. В апартамента влиза Бедросян. Дава на Пепи по някакъв начин отровата, подмамва я с нещо, което тя особено обича, а след като се убеждава, че е мъртва, се завръща в Папратово. Може. Но кой е измил съдовете? Пепи? Но защо само едните? И без да остави пръстови отпечатъци по тях. Странно? И все пак сведението, което донесе Хубавенски, беше твърде интересно, може би и много важно. Пролука в отличното алиби на Бедросян. Ако, то се знае, можеше да се вярва на тази кака Гинка.
	Обади се Сивков. Каза, че има да добави към показанията си.
	— Това пък какво ли означава? — запита Консулов.
	— Не се ли сещаш?
	— Само не ме убеждавай, че ще си признае.
	— Тъкмо ще си признае. А какво — ще видим след малко. Нещо, което на първия разпит го е било страх да каже.
	Само след половин час милиционерът въведе Сивков. Сега той изглеждаше по-спокоен. Или може би не точно спокоен, а уверен в себе си.
	Щом седна, преди още да го запитат какво желае да им каже, Сивков сам и зададе въпроса, с който бе дошъл:
	— Ако сега ви разкажа всичко, както си беше, самата истина, ще унищожите ли първия протокол?
	Ама този Сивков наистина не е умен. Първо заявява, че е лъгал, че едва сега ще каже истината, а после поставя и условия. И то на кого — на следователя! Антонов го загледа право в очите. Не, така нямаше да разговарят. Той трябваше да си знае мястото.
	— Ако сте дошли да търгувате, сбъркали сте вратата.
	— Ние не сме търговско обединение — не се стърпя и Консулов.
	— Очаквах, че идвате да ни разкажете чистосърдечно истината — продължи Антонов. — А вие ни предлагате сделка, да извършим длъжностно престъпление, да унищожим официален документ.
	Сивков замълча смутен. Антонов знаеше, че сега, след като сам е дошъл, той ще каже това, което бе намислил и без пазарлъци. Но все пак реши да го поощри.
	— Длъжен съм да ви обясня, че ако вие сам, доброволно се откажете от неверните си показания, преди срещу вас да е възбудено наказателно преследване — а такова все още не е възбудено, — по закона не носите отговорност. Пък и ако се окажете невинен, всичко ще бъде забравено. Важното е, за вас важно, сега да ни кажете самата истина. И, съветвам ви, не се опитвайте да ни лъжете. Нищо хубаво няма да се получи от това.
	Сивков помълча още малко, набираше кураж. След това вдигна глава и заговори:
	— Добре, така да бъде. По-добре истината, каквато и да е тя. Да, аз видях как умря Пепи. Тя издъхна в ръцете ми. И като последен подлец не се реших нито да викам за помощ, нито да съобщя за случилото се. А избягах…
	— С това трябваше да започнете! А сега опишете най-подробно всичко, което се случи в понеделник вечерта.
	И Сивков започна да разказва, подробно, почти вдъхновено, изцяло вживял се във фаталната вечер. Как дошъл щастлив и любвеобилен, че му предстои едно толкова приятно изживяване. Пепи го посрещнала също много мило, целунала го. Дори потанцували преди вечерята и се целували. След това сервирала. Много и все най-фини закуски. Имало и раци, заляни с майонеза, и кешу. Той бил трогнат от вниманието й. Пили само от уискито, което той донесъл. С газирана вода и лед. Пушили, разговаряли оживено. Било много приятно и нищо не подсказвало ужаса, който ще дойде след малко. Щом привършили вечерята (Пепи не била вдигнала още масичката), тя предложила да направи две големи чаши силно кафе — еспресо. Но той настоял първо да потанцуват. Пуснали магнитофона и започнали да танцуват, да се прегръщат и да се целуват. По това време някои наистина позвънял. Пепи веднага изключила магнетофона. Позвънили още веднъж. Угасила и осветлението. Двамата постояли така известно време тихо, прегърнати в тъмнината. Повече не се звънило.
	— Какво каза по този повод Пепи?
	— Че вероятно звъни съседката. Че ще позвъни и ще си отиде. Повече никой не звъня. Това, за мъжа й, за паниката — аз го измислих.
	— Продължавайте!
	Пили още по чашка уиски и пак продължили да танцуват. Но след няколко минути Пепи му казала, че не се чувствува добре. Пребледняла, полюлявала се. Седнали на канапето. Тогава още не обърнал сериозно внимание. Но тя започнала да се задушава. Положението й бързо се влошавало. По лицето й започнали да минават гърчове. Дишала все по-тежко. Тогава Сивков много се изплашил, но не знаел какво да предприеме. От една страна, не смеел да я остави сама в това състояние, особено в начало. Все се надявал, че „като пие една студена вода“ (дал й) — ще й попремине. Но като видял, че състоянието й все повече се влошава и трябва веднага да извика бърза медицинска помощ, изплашил се, че присъствието му у Пепи ще стане известно. Така, докато се колебаел и суетял около Пепи, тя почти престанала да диша, лицето й станало съвсем бяло, гърчове разтърсвали цялото й тяло. Вече била загубила съзнание. Пренесъл я и я поставил да лежи в леглото на спалнята. Само след няколко минути тя затихнала и Сивков разбрал, че се е случило най-страшното, че Пепи е умряла.
	Докато разказваше, Сивков отново преживяваше случилото се. Пребледня, започна да говори несвързано, забрави къде е, пред кого е. Споменът го беше изцяло завладял. Наложи се и на него да му предлагат чаша студена вода, която той изпи на един дъх. Малко се поуспокои и загледа и тримата, сякаш очакваше от някого съчувствие.
	— Ужасно беше! По-голям ужас не съм изживявал през живота си.
	Едва когато осъзнал, че Пепи е умряла, Сивков се сетил, че той може да бъде държан отговорен за смъртта й. Дотогава мислил само или как да й попомогне, или, когато видял, че е безпомощен сам да се справи, за това, да не го заварят тук, да не се изложи. Но след толкова гърчове и мъчителни хъркания Пепи лежала вече неподвижна и без да диша. А той стоял изправен край трупа и не знаел какво да прави. Било към девет и петнадесет. Излязъл от спалнята, започнал да се разхожда из хола. Обзело го страх. Първата му реакция била да избяга. След това помислил да отиде в милицията и да разкаже всичко, което се е случило. Но нямало да го пуснат да замине, в службата ще узнаят, ще се научи жена му… И не набрал кураж. Те вече били говорили с Пепи и тя му казала, че никой не знае за днешната им среща. И изобщо двамата се били уговорили никой да не знае за връзката им и Пепи го уверявала, че не е казала дори на най-близката си приятелка. Той също никому не се бил хвалил. Значи, ако… заличи следите от пребиваването си, така и няма да разберат, че той е бил тук. Изминало доста време, около половин час, докато тази мисъл го завладяла окончателно. След това започнал да действува. Първо измил и прибрал на местата им всички чинии, прибори, чаши, с които той си бил служил. Така че да изглеждало, като че ли Пепи сама се е хранила. След това прибрал всички угарки в един вестник, а пепелниците измил. Сякаш не са пушили двама, два вида цигари. После напръскал с одеколон един пешкир от банята и с него изтрил всички места, до които се е докосвал — доколкото си спомнил. Не забравил, разбира се, да прибере и „своите“ вещи — кутията бонбони и бутилката уиски. Вестникът с угарките прибрал и после изхвърлил заедно с пешкира в една кофа за смет, далеч от дома на Пепи. След като свършил всичко това, останал още доста време, не по-малко от половин час. На два пъти оглеждал апартамента, премислял дали не е пропуснал нещо, не е ли забравил някаква следа, някой предмет, който може да го изобличи. Накрая набрал кураж и отишъл в спалнята, хем да провери „не се ли е случило някое чудо“, хем „да се прости с Пепи“. Тя лежала все тъй бледа и безжизнена. Преди да напусне апартамента, угасил навсякъде осветлението и дълго се ослушвал няма ли някой на коридора. Дръжката на вратата хванал сносната си кърпа. Измъкнал се благополучно към 11 часа, без някой да го забележи. След това отишъл на гарата и там прекарал времето до сутринта, докато тръгнал за летището. Не могъл да дремне нито миг. Едва в самолета поспал от преумора около час.
	— Това е, другари, това е самата истина. Сега ми олекна. Нали ми вярвате? Кажете, нали ми вярвате?
	— Това не е най-важното сега, дали ви вярваме, или не. Ние работим не на доверие, а с доказателства.
	— Знам, знам, но за мен е много важно да ми повярвате. Моля ви се!
	— Оставете това. Имаме ред въпроси. Кажете ми, как вие си обяснявате случилото се. Пепи е била отровена.
	— Нищо повече не знам. Разправих ви всичко, както беше. Не знам как умират хората, друг път не ми се е случвало да виждам как някой умира. Тогава дори не помислих, че е отровена. Кой би могъл да го стори? Нали бяхме само двамата. Едва в Берлин ми мина тази мисъл. Но я отхвърлих. Та нали ако някой я е отровил, това мога да бъда само аз. Та нали ядохме едно и също и двамата. Трябваше и аз да се отровя тогава. Смъртта й си обясних с някакъв сърдечен или мозъчен удар.
	— Не. Отровена е била. С фосотион.
	— Какво е това?…
	— Една много силна и бързодействуваща селскостопанска отрова.
	— Не съм я чувал.
	— Допускате ли възможността Пепи да се е самоубила?
	— Самоубила? Пепи? В никакъв случай! Тя беше много весел и жизнен човек. Никакви причини нямаше да се самоубива. Пък и държането й с нищо, ама с нищо не подсказваше подобни намерения. Беше в отлично, най-радостно настроение. Държеше се като преди… нали ме разбирате. Не, изключено е да се е самоубила!
	— А да се е отровила случайно? Да е яла нещо, което вие не сте опитали?
	Сивков се позамисли за кратко. Но скоро поклати глава.
	— И това не допускам. От всичко, което беше сложено на масата, тя ме канеше с гордостта на грижовна домакиня, аз пръв опитвах и тя след мен. Правеше го дори някак… еснафски. И пихме от едни бутилки — уискито и газираната вода. Не, не мога да си спомня тя да е яла или пила нещо, което аз да не съм опитвал. Освен… преди да дойда. Заварих я да готви в кухнята. Ако тогава нещо е яла… но какво ще яде, след като ни предстоеше да вечеряме заедно.
	— Не, отровата действува една до две минути след като се вземе. Тя е била погълната във ваше присъствие.
	— Надявам се, не искате да кажете, че…
	— Само обяснявам как действува отровата. Между вас всичко гладко ли беше, нямаше ли някакви търкания, скандали?
	— Нищо подобно. Имахме най-прекрасни отношения.
	— А не бяха ли те толкова прекрасни, че да навеждаха на мисълта за брак?
	— С Пепи! Но аз съм женен. Имам и дете.
	— Първо развод, после брак. Случва се, нали?
	— Не, никога не се е повдигал подобен въпрос. Аз не съм мислил да се развеждам. А Пепи? Тя може и да си е мислила. Харесваше ме. Но никога не е проронвала нито дума за това. Нито е намеквала. Горда беше. Вярно е, правеше всичко, за да ми се хареса, може да е имала наум подобна възможност. Но не ми е казвала.
	— Не си ли спомняте така, няколко минути преди да й стане зле, нещо особено, нещо Пепи да е направила по-необичайно?
	Сивков отново се замисли, явно се мъчеше да си спомни.
	— Ами… нищо. Свършихме вечерята, станахме, тя донесе от спалнята магнетофона, включи го, пихме още по чашка уиски и започнахме да танцуваме. Позвъняванията. Докато беше тъмно, беше все до мен, бях я прегърнал. Целувах я. След това продължихме да танцуваме. Призля й. Така беше. Нищо особено.
	— Странно!
	— Да, наистина странно. Сега виждам, след като ми казахте, че е била отровена, че отровата действува толкова бързо. Излиза, че само аз съм могъл да й дам отровата.
	Сивков го каза тоя път без запъване, някак спокойно. Като човек, който не е дал отровата.
	— Да, така се получава.
	На излизане Сивков отново помоли да му върнат паспорта. Антонов му го даде и отново го предупреди, че не бива да напуска страната, нито дори София без негово разрешение. Той впрочем бе вече уведомил съответните власти за това.


>
	Полковник Бинев изслуша доклада му с невъзмутимо лице, без да се обади. Дори въпроси не зададе. Антонов добре знаеше какво значи това — действувал си, както си счел за правилно, без да ме питаш, сега не искай от мен подкрепа. В това имаше не толкова пазене от отговорност (не беше в стила на Бинев да се презастрахова), колкото някаква обида, някаква сръдня за това, че въпросите са били решавани, без да се поиска неговото мнение. Позвъни на началника на управлението и той нареди след 15 минути да му докладват — цялата група.
	Полковник Пиротски беше висок, слаб мъж на около петдесет години, с посребрена коса. Ходеше винаги, лете и зиме, със сив костюм и това му предаваше някакъв джентълменски вид. Той впрочем така и се държеше — винаги любезен, винаги усмихнат, дори когато наказваше. Нещо, което се случваше твърде често. Бяха толкова различни с полковник Бинев, че (както това се случва между мъжете) можеха да бъдат или много добри приятели, или да са си съвсем чужди. Отношенията им бяха официални и клоняха по-скоро към втория вариант.
	В просторния кабинет на началника на управлението беше светло, уютно и там се докладваше някак приятно дори и за неразкрити престъпления. Щом влязоха и рапортуваха, Пиротски се ръкува с всички и ги покани да седнат около продълговатата маса. И той седна при тях. Веднага им разреши да запушат. Това беше второто удоволствие да се докладва на Пиротски, за разлика от Бинев, който сам не пушеше и на никого не разрешаваше да му опушва кабинета. Но с това удоволствията свършваха.
	— Полковник Бинев, вие ли ще докладвате?
	— Предлагам да чуете от първа ръка. Антонов води следствието, целесъобразно е той да докладва.
	Обикновено в такива случаи Бинев сам докладваше. Какъв началник на отдел ще е той, ако не познава по-добре от всички случая. Но този път се въздържа. Това означаваше — каквото си дробил, сега ще го сърбаш!
	Но Антонов беше доволен от развоя. Така получаваше възможност да изложи случая в своя интерпретация. Постара се да го разкаже най-подробно, без да пропуска нищо. Особено подчертаваше успехите на Консулов и на младия им колега. Това той смяташе за свое „свещено задължение“ — за здравата основа на колегиалните им отношения.
	Обичаше тези обобщаващи доклади. В тях като на филм, някак отстрани, той самият оглеждаше случая, в който го бе натопило служебното всекидневие. Когато водиш следствието, ходиш из гората, между дърветата на фактите. Когато го докладваш — виждаш гората като цяло, като от вертолет. И сега, слушайки собствените си думи, той видя, че те все още не могат да отговорят на главните въпроси — кой и защо е убил Пенка Бедросян. Затова завърши:
	— Добрахме се до лицето, което е било в апартамента на убитата и е могло да даде отровата. Но то няма мотиви, за да извърши престъплението. Открихме и пролука в алибито на бившия съпруг, но той пък, според самопризнанията на Сивков, в които не можем да не вярваме, не е присъствувал на смъртта. И главното — все още нямаме отговор на въпроса — защо е била убита Пенка Бедросян.
	— Напредвате, но много бавно — каза Пиротски. — Освен че нищо не знаем за мотивите на престъплението, но няма и никакви данни за произхода на отровата. Отгде е била взета? Някой да добави нещо?
	— Фосотионът може да се набави от някоя химическа лаборатория — обади се Консулов. Това не е проблемът. Важното е, че сега ние знаем кой е дал отровата. Тя действува една-две минути след приемането й, а Сивков е бил там час и половина по-рано. И никой друг не е влизал. Това е или убийство и убиецът е Сивков, или е самоубийство. Но по обстановката съвсем не прилича на самоубийство. Това го каза дори самият Сивков.
	Бинев изгледа с нескривана почуда Консулов. Той явно не бе очаквал капитанът да бъде на неговото мнение. Но пак не се обади.
	— И какво предлагате? — запита Пиротски.
	— Да проучим най-детайлно връзките на Сивков и да открием как се е сдобил с отровата. Със или без задържане.
	— Що за предложение е това — запита Пиротски. — Със или без…
	— След като беше освободен, сега вече няма смисъл да го задържаме. Това трябваше да стане, когато си призна, че е присъствувал на смъртта на Пенка Бедросян.
	— Да, наистина — каза Пиротски, — защо не поискахте задържането му?
	— Защо ще задържаме човек, който току-що е казал истината, при това — човек невинен. Сивков не е убиецът!
	— Човек уличен в толкова лъжи — обади се Консулов. — Откакто започнахме разговора с него, той ни разказа толкова лъжи, че не виждам защо трябва да му вярваме в най-важното — че не е убил.
	— По-често съм срещал обратните случаи — по всичко казват самата истина, а лъжат само по едно — същественото, решаващото. Така поне обикновено постъпват престъпниците. А Сивков ни лъга като първолак, не дори дилетантски, а направо глупашки. И аз вярвам, че накрая той ни изповяда истината. Тя беше тежка за него — и с моралната страна на поведението му, и с опасността да бъде заподозрян в убийство. Дори, ако искате, по чл. 323 — за неоказване на помощ…
	— Значи твоето становище се основава на голата вяра — каза Бинев. — Хубава работа!
	— Не на вярата, а на убеждението, изградено върху логическата интерпретация на фактите и особено на личността на свидетеля. Сивков е бил там със съвсем други намерения, много по-съблазнителни от убийството. И не е имал никакви мотиви да го извърши.
	— Откъде си сигурен, че не е имал мотиви? — възрази му Бинев. — От това, че не ги знаеш ли?
	— Засега поне нямаме и намек за някаква причина да я убие. А това вече значи много. Пък и… могъл е да мине на Запад, а се завърна. Защо? Защото така би постъпил само невинен човек, който няма от какво да се бои.
	— Или който е уверен в това, че ще остане неразкрит — каза Консулов. — Ако не беше тефтерчето…
	— А най-убедително за неговата невиновност говорят лъжите му, тяхната детинщина и поведението му след смъртта.
	— Ако не разиграва баламата-наивник — подметна Бинев.
	— Чак пък такава демонична хитрост. Нали го видях какво представлява!
	— И това, как е заличил следите си, ли говори за наивността на поведението му — каза Консулов.
	— Това, че е дремал цялата нощ в чакалнята на гарата. Кой престъпник ще си построи плана така идиотски? Не виждате ли, че той се е готвил да прекара нощта с нея. Не с трупа, а с живата Пепи. Ако беше отишъл там с отрова в джоба, с намерението да я убие, нямаше да си съчинява алибито, че заминава в понеделник на 21. Та това е алиби за пред съпругата, за пред колегите. Но не и за пред милицията. Затова и рухна тъй безславно. А той го поддържаше ей така, по инерция, веднъж вече излъгал. Пък и… за да прикрие любовното си похождение.
	— Не — реши да сложи точката върху „и“-то Антонов, — Сивков не е убиецът, той е присъствувал случайно на смъртта. И това, което ни разказа, е самата истина.
	— Може ли и аз да кажа, другарю полковник — Хубавенски се изправи, макар че на съвещанията това не бе прието.
	— Разбира се.
	— Защо Дикран Бедросян е заминал от София тъкмо в деня на смъртта? Също както Сивков. Не е ли това една сериозна улика? И второ — какво означава това негово изчезване от Папратово, този провал в алибито му?
	— Това ще трябва да изясним — прекъсна го Пиротски. Къде е бил на 21 през нощта. Но продължете…
	— И най-важното, отговорът на въпроса — защо? Единствен Бедросян е имал основание да иска смъртта на жена си. Та нали той, всички казват това, я е ревнувал болезнено. А тя е продължавала да му изневерява. Както преди, така и, още повече, след развода им. Докато търпението му се е изчерпало…
	— Какво ще кажете вие на това, подполковник Антонов.
	— В хипотезата „Бедросян“ има някакво рационално зърно. Ако приемем, че той е влязъл в апартамента, докато Пепи е била в салона, поставил е отровата, а през нощта е дошъл да провери резултата. Такава конструкция теоретически може да се изгради. Но на практика? Че е бил в София все още трябва да се установи. Пък и за мотива му. Та той е имал основание да ревнува Пенка от години. Защо точно сега, след като са се развели…
	— Фиктивно, фиктивно! Само заради апартамента — прекъсна го Хубавенски.
	— Тъкмо апартаментът ме смущава. Заради него той е решил да се разведе с любимата си жена. Любима въпреки изневерите й, за която е бил женен почти седем години. А сега, убивайки я, той губи окончателно възможността да си върне апартамента. Излиза така, че собствеността на апартамента е достатъчно основание за развод, а не е достатъчно, за да го възпре след това от нещо много по-страшно. Не, тук логиката куца. Пък и според мен този майстор на телевизорите не е човек, способен да извърши убийство.
	— Интересно. Според Антонов Сивков не е убиец, Бедросян не е убиец, всички не са способни да извършат убийството — обади се заядливо Бинев. — Кой тогава извършва убийствата у нас?
	— Убийците у нас са един на десетки, на стотици хиляди. Статистически шансът тези двамата да са сред мнозинството твърде голям, другарю полковник — каза Антонов.
	— Интелигентски приказки!
	— А вие, полковник Бинев, какво предлагате? — запита Пиротски.
	— При тази непълна фактическа обстановка не мога да предложа нищо. Най-вероятно е Сивков да е убиецът. Само той е могъл да даде отровата. Но моментът на задържането му е изпуснат.
	— Моментът ще настъпи тогава — пресече го Пиротски, когато имаме достатъчно основание за това. Основания, подкрепени с доказателства. — Той погледна към Антонов. — Него или когото и да било. Предлагам групата да продължи да работи в три насоки: кой е имал възможност, кой е имал намерение и… подробно изследване на личността, на биографията на убитата. Та вие почти нищо не знаете за нея. Занимавате се само с лицата, които сами са влезли в кръга на заподозрените. Не допускате ли, че може да има и лица, и мотиви, за които вие още нямате дори понятие?


	Разпределиха си по-нататъшната работа така: Хубавенски, като защитник на хипотезата „Бедросян“, замина отново за Врачанско и с помощта на окръжното управление трябваше да проучи къде е изчезнал Бедросян през нощта срещу 22 април. Консулов се зае да изучи основно връзките на Сивков и също дали някъде няма да се появи възможност за снабдяване с фосотион. Ясно беше, че това е безперспективна задача. Сивков сигурно имаше познати и приятели, и те още толкова други, техни си познати и приятели. Всички те не можеха да бъдат издирени и разпитани. Но както Консулов казва „чем чорт не шутит“. И, разбира се, салонът оставаше под неговото попечителство с оглед връзките на Пепи. Антонов, който нямаше „собствена хипотеза“, се зае със самия Бедросян и оставаше за координатор на действията им.
	Когато се прибра в къщи, Антонов завари само сина си. Да, жена му го беше предупредила, службата имат първомайска вечер и ще закъснее? Дъщерята, както все по-често се случваше напоследък, закъсняваше. Синът му се бе зачел в някаква книга. На масата в кухнята имаше подредена вечеря, от която Тони бе похапнал солидно. Но на него не му се ядеше. Седна в хола, пусна телевизора и запали цигара. Някакъв ансамбъл бодро танцуваше народни хора. Угаси телевизора и се замисли.
	Всичките им усилия досега бяха насочени към, така да се каже, главния въпрос — кой? Но в случая фронталната атака не даваше резултати. Изглежда ще трябва да сменят тактиката. Докато не отговорят на други два въпроса: „по какъв начин“ и „защо“, успехи не се предвиждаха. И преди всичко на въпроса „по какъв начин е била дадена отровата?“
	Той отпадаше само в един случай — ако Пепи се бе самоубила. Но нищо, нито едно обстоятелство не говореше в полза на тази хипотеза. Нито общата характеристика на личността на Пепи и нейния живот — уреден, обезпечен, в разцвета на младостта и красотата. На нея всичко й беше „както може само да се мечтае“. Дори това, че се бе развела, в известно отношение беше за нея положителен факт, положителен с оглед на живота, който й харесва, който може да си устрои само по свой вкус и разбиране. А и конкретно като обстановка, описана от Сивков, изключваше напълно тази хипотеза. А Сивков в това поне не лъжеше. Та то бе в пълно противоречие с неговите интереси. Той не беше чак пък толкова глупав да не разбира, че след като само той е присъствувал, ако Пепи не се е самоубила, значи той й е дал отровата. Антонов му повярва тъкмо когато той започна категорично да отрича самоубийството, когато започна убедително да доказва, че нито от настроението й, нито от държането й не е могло да се направи такъв извод. А как би могъл да й даде отровата, ако все пак допуснем, че Сивков е убиецът? Сипва й в чашата с уискито? Станилова беше казала, че фосотионът се разтваря добре както във вода, така и в спирт, значи и в уиски. Добре, Пепи излиза за малко, до кухнята, да кажем, или до спалнята, за да донесе магнетофона. Сивков изважда шишенцето се фосотиона и отсипва в чашата й. Отровата се разтваря. Уискито става кафеникаво, изменя вкуса си. Нима Пепи не е забелязала това? Да кажем, изпива го, докато е било тъмно, докато съседката е звъняла. Но как е могъл Сивков да предвиди, че след малко ще се звъни и че Пепи ще угаси осветлението? Ами ако е сипал отровата точно тогава? Носи я, търси случай, случаят се появява, той се възползува от него. Пепи пие, не усеща вкуса или не му обръща внимание. Макар че в хола не е било съвсем тъмно, уличното осветление е било достатъчно, за да се очертаят фигурите, за да се видят „манипулациите“ на Сивков. Но в чашата на Пепи Станилова не намери следи от фосотион. Дали Сивков не я е измил след това и отново да е налял няколко капки уиски, вече чисто уиски? Защо? За да се издаде, че е имало уиски, а шишето го няма? А отпечатъците? По чашата имаше много пръстови отпечатъци, и все на Пепи. Ако я е мил, те са щели да бъдат заличени. Е да, след това е могъл да ги положи от ръката на умрялата. Страшно! Да пъхаш в ръката на мъртвата измитата чаша! А не е ли по-страшно да я убиеш! Има ли нерви за подобни действия този Сивков? Но дори и да допуснем, че Сивков е бил способен на всичко това, остава открит главният въпрос — защо ще убива Пепи? Не само логическият анализ на фактите говореше против тази възможност. И усетът, не някакво тайнствено шесто чувство, а обобщеният житейски и професионален опит му подсказваше, че Сивков не е убиецът, че убиецът не би постъпил така.
	Добре, друг тогава човек, който не е присъствувал в апартамента в понеделник вечерта. Може да е Бедросян (препуска до София, за да се „наслади на пъкленото си дело“), може да е и някой друг. Да го наречем Х. Х желае смъртта на Пепи, Х има интерес от нея, интерес голям, важен, достатъчен, за да го накара да я убие. Без да присъствува в апартамента. Как?
	Първо — отпадат уискито и бонбоните, донесени от Сивков… Стоп! За бонбоните той не помисли.
	Ето къде може лесно и незабележимо да се постави фосотионът. Предварително. Та той е кафеникав като шоколада, силният вкус на бонбона ще маскира вкуса на фосотиона. Да… И то не само в един бонбон. В определен вид, който той знае и сам няма да яде от тях. Идеална възможност. Как не беше се сетил досега. Тъкмо той. Преди години един приятел му беше донесъл „подарък“ от Швейцария кутия бонбони. Луксозни, апетитни, само че… напълнени с горчица. Някаква тъпа швейцарска шега. Опита един, измами жена си, после дъщеря им ги прибра да разиграва съучениците си. Да, той трябваше да се сети за тази възможност — бонбоните да бъдат напълнени било с горчица, било с фосотион. Само че… за бонбоните те узнаха от самия Сивков. И нямаше от кого другиго да узнаят. А ако не им беше казал?… Ама че глупав Сивков! Никой не го видял, никой не знае, а той сам, без дори да го попитат, си казва, че е донесъл бонбони и е черпил с тях Пепи. Бонбони, за които после милицията, макар и за съжаление не веднага, ще се сети, че с тях е била дадена отровата. Сивков, който лъже жена си и колегите си, че е заминал в понеделник само и само за да дреме после цяла нощ на гарата. Поне да я беше убил сутринта! И още веднъж — защо ще я убива? Не, на Антонов никак не се харесваше тази хипотеза, въпреки „находката“ на бонбоните.
	Добре, не е Сивков, а е Х. Х е решил да я убие. Но как? Той трябва да е имал достъп до апартамента, да е имал ключ, за да влезе, когато Пепи я няма или е могъл да влезе, когато тя е там. Значи близък, познат — съпруг, приятел, приятелка, съседка… Но най-вероятно Бедросян. Как ще даде отровата, как тя ще бъде взета само от Пепи и после да не остави никакви следи? Нали те не намериха никъде другаде отрова, не намериха нито ядене, нито пиене отровено. Значи „цялата доза“ е била погълната от Пепи. Как е станало това? Била е сложена в нещо, което само Пепи ще яде или пие. Та те са пили уиски и газирана вода. И двамата от едни и същи шишета! Уискито поне. Хм. А яденето? Яла ли е Пепи нещо, което да не е опитвал Сивков. И какви гаранции е имал Х, че Сивков няма да го яде. Защо пък гаранции, кому са нужни те? Нека го яде, нека се отрови и той, защо да го жали. Да се жали, е имал основание само самият Сивков. Той е носел бонбоните, единственото „нещо“, в което отровата е могла да бъде сложена тайно, предварително, насочена точно към жертвата. Ето ти омагьосан кръг, ето ти логически анализ на фактите. Сивков е — Сивков не може да бъде!
	Да питат Сивков за бонбоните няма смисъл. Ще им каже — изядох ги по пътя, а празната кутия хвърлих в Берлин. Върви доказвай, че вътре е имало отровени бонбони. Е, отровените той, разбира се, не е изял. Може някое дете в Берлин да ги е намерило и да ги е изяло. Ще има там криминалполицай да си блъска главата за причините, за мотивите. Както той тук. Дали да не запитат Берлин? Но едва ли там някой ще яде бонбони, намерени в кофата за смет. Дано!
	Ами ако отровата е била дадена „на късмет“ — било за любовника, било за развратната съпруга, било за двамата? Това може да бъде позиция само на Бедросян. Ама че кръвожаден тип се получава. Не, тук има някаква тънка избирателност, измерена насоченост. Още утре ще трябва да се свърже с Хубавенски и да му поръча да проучи как се е държал по селата Бедросян — като човек невинен, нищо не подозиращ, или като човек, току-що извършил убийство. Задачка, няма какво да се каже. А за Сивков тя въобще не може да бъде поставена. Кой беше казал: „Трябва повече да мислим, и то… качествено!“ Той самият, нали? А сега — мисли, и то… качествено. Сивков, Бедросян, Х… Колко перспективен е този Х — и мотиви може да си има, и възможност да даде отровата така, че тя да бъде погълната от Пепи по време на посещението на Сивков, тъкмо от Пепи, а не от някой друг. А всичко може да е тъй просто, просто като Колумбовото яйце. Само че — де го Колумб?
	Влезе жена му — развеселена, шумна и веднага започна да разказва как е минала вечерята, какво са им сервирали, кой с кого е танцувал. Сякаш това го интересуваше. И всичките негови мисли се отдръпнаха в паметта му, скриха се в подсъзнанието му, за да изплуват оттам утре и да продължат да го измъчват.


>
	Хубавенски не се появи на сутринта. Нямаше и телефон там, където живееше, за да му позвъни. Сигурно бе избързал да замине с вечерния влак. Така се и оказа. Към десет часа му се обади полковник Пенев от Враца. С нескривана досада той питаше, дали не са престанали да им доверяват, та втори път изпращат „този младок“. Антонов трябваше да употреби цялата си дипломация, за да го убеди, че случаят не е заслужавал да ги безпокоят, че става дума за уточняване на някои детайли. А е наредил на Хубавенски да им се обади само да знаят, че той се намира на територията на окръга им. Накрая Пенев омекна, видимо беше удовлетворен от старанията на Антонов да бъде любезен и декларира, че макар и да не се иска тяхната помощ, те са „насреща“ и ще помогнат на „младия колега“ с каквото могат.
	Антонов изчете най-внимателно отново делото. То все още беше скромно както по обем, така и по съдържание. Много пъти той бе намирал при такива повторни четения обстоятелства не само интересни, но често пъти и решаващи за разкриването на истината. Но този път нищо не се получи. Дали не можеше да ги види тези „обстоятелства“, или те просто не съществуваха в делото? Многократно се спираше, препрочиташе, размишляваше, оставаше да се пораждат всякакви свободни асоциации във връзка с прочетеното, но нищо умно, нищо ново не му хрумна.
	Най-неприятното в този случай беше, че те и досега не знаеха нищо за мотивите на престъплението. Предположения можеха да се строят всякакви, но те бяха все абстрактни, измислени от тях въз основа на богатата им практика. А конкретния мотив можеха да узнаят от човек, близък на Пепи, с когото тя е споделяла — ако въобще е споделяла. Бившият й съпруг, настоящият й любовник бяха заподозрени. А иначе около нея съществуваше някакъв социален вакуум. Нямаше родители, нямаше братя и сестри, дори деца. Към кого да се обърнеш, с кого да поприказваш? Оставаше едната Клео — приятелка и може би душеприказчик на Пепи. Но тази хитра госпожа не проявяваше никакво желание, а може би и нямаше интерес да се разприказва. Да видим какво щеше да постигне Консулов?
	Обади се на Дикран Бедросян, предложи му да се срещнат, за да доизяснят някои обстоятелства. Готов беше да го посети у дома му, при старите родители, да отидат в някое заведение, за да поговорят по-свободно. Но самият Бедросян настоя да дойде при него в управлението. Сякаш посещението в тази доволно смущаваща с вида си сграда не го плашеше.
	Най-после го повика Бинев. Сръднята беше отминала, разговаряха спокойно. Сега и той се съгласи, че още няма достатъчно данни, за да решат кой е убиецът и още по-малко основание, за да задържат някого. Изглежда, насаме полковникът бе поразмислил по-зряло случая и сега настоя да съсредоточат вниманието си върху личността на убитата. Той упорито я наричаше „тая Пенка“, сякаш смяташе за несериозно в един разговор между длъжностни лица да й казва Пепи. Нареди един от младите им колеги, в момента свободен, лейтенант Асен Няголов, да отиде до Плевен и да проучи там „житие-битието“ на Пепи. Антонов му възрази, че тя е напуснала родния си град преди много години, скъсала е всякакви връзки с тамошните хора и едва ли причината на смъртта й може да има връзка с Плевен. Но Бинев настоя — „в тая тъмнина трябва да надникнем зад всеки храст, не знаеш от кой ще изскочи заекът“ — и след като Антонов запозна Няголов със случая, той замина за Плевен.
	Пристигна Бедросян. Антонов се постара да го посрещне колкото е възможно по-приятелски, да го предразположи към откровен разговор. Дори направи кафе за двамата. Не поръча да им донесат, а сам, пред него го свари — съвсем по домашному. И ефектът се получи. Бедросян се разприказва така, че често трябваше да го спира, да го „вкарва в релсите“ на темата, за която се бяха събрали да разговарят. Така разпитът бързо прерасна в изповед на един позастаряващ мъж, оженен за млада и твърде красива жена, с всички произтичащи от това положителни и отрицателни възможности. В държането на Бедросян, в думите и в тона на изповедта му се чувствуваше някакво ново отношение към случая — някакво спокойствие, някаква увереност. Дали те се дължаха на предразполагащото поведение на Антонов, или на нещо друго, нещо, което само Бедросян си знаеше.
	Макар и темата на разговора им да беше Пепи, цялата информация за нея идваше, пречупена през призмата на Бедросян и така косвено, но не по-малко достоверно Антонов можа да узнае твърде много за него. Това беше потомствен „майстор“, както той многократно повтаряше с гордост. Син на златари, той сега, във века на научно-техническата революция, се преквалифицирал в електрониката, „златото на нашето време“, и със същите добросъвестност и майсторлък поправяше телевизорите на хората, както дедите му са правели пръстени, гривни, обици и огърлици. Умение и добросъвестност — това бяха главните характерни черти на Бедросян, неговият девиз в живота. Както често при добрите тесни специалисти в много други области на човешката дейност, дори в науката, той беше доста ограничен, в някои отношения дори глуповат или поне наивен.
	Прекалено дългият им разговор накрая прерасна в сълзливо откровение, в „изплакване на душата на приятелско рамо“. Липсваха само шише червено вино и песни от „градския фолклор“. Да, Пепи никога не го обичала. Омъжила се по сметка за него. Не, не само заради уредения му дом, заради парите му и заради грижите, които той полагал и бил готов цял живот да полага за нея. Омъжила се, за да има баща. Нали баща й ги напуснал, когато тя била още дете. Тя въобще не го била виждала. Още от началото не могла да понася родителите му, „дъртите“. А след двете нещастни раждания намразила и него. Той опитвал с добро, опитвал с лошо, но нищо не помагало. Била много упорита. Правела каквото си иска. Преместила се да спи в друга стая (още докато живеели заедно), не го допускала до себе си. Изневерявала му. А той (тук Бедросян се заудря с юмруци по главата, макар и не много силно), „будалата му“, продължавал да я обича. Сякаш по-силно, отколкото по-рано.
	Антонов се стремеше да регулира с включване и с въпроси потока на красноречието, с което Бедросян го заливаше, да извлича от водопада на думите по някое зрънце нужна на него истина. А зрънцата бяха дребни и редки. Особено за последния период, когато Пепи се преместила да живее в комплекса „Младост“. Освен много познанства с „разни там пущове“, на които Бедросян не знаеше дори точните имена, правело му впечатление, че през последните две години у Пепи се появявали много скъпи стоки от западен произход — не само дрехи и козметични средства, но и цветен телевизор, магнетофон стереограмофон, транзисторен приемник с магнитофон, някои мебели, скъпа машинка за кафе еспресо и други. Пепи не ги криела, хвалела се с тях, но не давала никакви обяснения за произхода им. Веднъж на смях казала, че й ги подарявали любовниците й, които умеели да ценят красивите жени, а понякога, уж на сериозно, казвала, че си ги купувала. Дори предложила и на него да му купи, но назовала такава цена за един магнитофон „Филипс“, че на Бедросян, познавач на бранша, му настръхнала косата.
	Нима всички тези подаръци й беше направил Сивков. Но те се познаваха само от два-три месеца.
	— Въобще — заключи Бедросян — от година-две Пепи започна да си играе с парите. Посещава редовно „Кореком“, често прекарва уикенда си на „Щастливеца“, уж сама. Не знам с кого ходи на Витоша, ама търговията я върти с Мери.
	— Коя е тази Мери?
	— Мъж е. Един такъв… бабаитин, едър, рус, хулиган. Ходи с жълто-червено шушляково яке. Цял ден по кафенетата на центъра кисне.
	— Нещо по-подробно за него. Как се казва?
	— Мери — това знам. Но всички безделници на София го познават. Той е главният търговски партньор на Пепи.
	„А може би и не само търговски“ — помисли си Антонов. С тази колоритна фигура те ще трябва да се запознаят. И както го описа Бедросян, това няма да е трудно. Да, непременно, и то по-скоро!
	Докато го слушаше, през цялото време Антонов обмисляше дали да го запита за нощта срещу 22, или да изчака какво ще донесе Хубавенски и тогава отново да разговаря с него. Какво рискуваше? Бедросян да го излъже? Толкова по-зле за него.
	— Слушайте, Бедросян, уж сме се събрали да си говорим приятелски, а вие… — Антонов поклати недоволно глава. — А вие ме лъжете, криете от мен. Не е хубаво това. Искате да ви вярвам, а ме лъжете.
	— Аз? Жаме. Никога! — искрено или престорено, но на лицето на Бедросян се изписа същинско изумление. — В какво съм ви излъгал?
	— Ами… казахте, че на 21 април сте поправяли телевизори до края на програмата и след това сте спали у агронома на селото. — Антонов го изгледа изпитателно. — А това не е вярно!
	— Вярно е, вярно е — развика се Бедросян. — Поправях. До края на предаването. И спах у Стоянчо.
	— А къде сте били, какво сте правили до три часа през нощта, когато сте се прибрали у агронома?
	Бедросян явно се смути. Наведе глава, след туй загледа Антонов, сякаш търсеше отговора, сякаш искаше да разбере какво знае той.
	— Ами… аз не съм ви излъгал, бе другарю. Така си беше. Ама и не ви казах всичко. То аслъ не е и за разправяно. Ама ако се интересувате…
	— Интересувам се.
	— Само че — антр ну — да си остане между нас като мъже. И не ме карайте да се подписвам.
	— Вие кажете, пък тогава ще решим.
	— Абе бях при една булка. Марийка, кантонерката. Живее на няколко километра извън селото. Вдовичка е. Нейният телевизор оправях — ухили се мазно Бедросян.
	— До три часа през нощта!
	— Е, телевизора до десет. После хапнахме, пийнахме и… нали ме разбирате… Трябваше да ми се отблагодари жената.
	Чудесна работа! Пепи приема Сивков, Бедросян „поправял телевизора“ на вдовичката. И то в една нощ. Ако е вярно, разбира се. Впрочем той веднага ще позвъни във Враца, ще проверят. Но, изглежда, беше вярно. Бедросян разказа случая с нескривана гордост и без никакви угризения — нито че е „икономисал“ истината, нито заради „вдовичката“.
	И все пак се разделиха като стари приятели. Бедросян дори набра нахалството да обещае, по своя инициатива, че ако се сети за нещо ново, което може да помогне на следствието, веднага да се обади. А Антонов го изпрати с чувството, че въпреки всичко е разговарял с един откровен човек. Без обаче да изключва възможността Бедросян да се прави на искрен, да се прави на глуповат, а всъщност да е много по-хитър, отколкото изглежда. Във всеки случай трябваше по-отблизо да се запознаят с произхода на всички тези „стоки от западен произход“, дори в случай че Бедросян беше им разказал неслучайно, за да ги наведе нарочно на някаква следа, макар и по свои си съображения. Те можеха да водят към причината или мотивите на престъплението, а можеше и да нямат нищо общо с убийството. И незабавно да проверят случая с кантонерката Марийка.


>
	Консулов се появи едва на следващия ден, и то към края на работното време.
	— Както те гледам какъв си капнал и като правя сметка колко време дори не се обади, предполагам кошницата ти е пълна с открития — посрещна го Антонов.
	— Вятър и мъгла. Ако от ходене краката набираха мъдрост, моите сега щяха да са най-мъдрите крака в Димитровски район. Но нещичко все пак нося. И трябва да ти кажа, че този салон, макар и да е ограден от света с огромни прозрачни витрини, макар и да е достъпен за всички, е една непревземаема крепост. Опитах се да проникна в тайните й, дегизиран като обожател на прекрасните й защитнички, но на втората атака бях демаскиран. Там, куме, всяка се хвали на всички с ухажьорите си. При тази интензивно действуваща комуникационна микросистема на размяна на информация реших да сменя тактиката. Използувах едно много старо, изпитано средство, което не една българска крепост е превземало. Нали още моят адаш, страшният, е рязал езици за клеветничество. И сигурно е имало защо така касапски да действува човекът. Пък и Търновската крепост, казват, била отвътре предадена. Та и аз, колкото и да е срамно, реших да се възползувам от тази древна нашенска черта. И то с не малък успех. Започнах да подмятам, че тази казала на онази за еди-коя си, че била еди-каква си и тъй нататък. Че като бликна един гейзер от клюки и клевети, леле-мале, и хан Крум не би могъл да ги спре.
	И тъй, в своя си стил, Консулов разказа за двудневните си похождения из салона. За голяма негова изненада труженичките от салона се оказали жрици не на Венера („после върви посрещай хората по дрехите“), а на самия Меркурий. И то не на нашенския, балкански Хермес, а на онзи, западния бог на търговията. Преди всичко те търгували с козметични средства. Пред този салон така нареченият магазин на „Тексим“ на булевард „Александър Стамболийски“ — ряпа да яде. Но и от други стоки не се гнусели. Дрешки, магнитофончета и… каквото обичате. И, „кой знае защо“, избягвали социалистическия стоков пазар, действували изключително „по второ направление“. „Председател на търговската камара“ все още била Клео, но Пепи ярко се очертавала като неин „пръв заместник“. Оперирали и с бонове, и със суха пара — но само зеленички долари и в краен случай западногермански марки. И в двете посоки — „чейндж“, с една дума.
	Консулов допускаше възможността убийството на Пепи по някакъв начин да е свързано със спекулантската й дейност. Тя да е някого ограбила, заплашила и той да си отмъщава, да премахва „опасен изобличител“. Макар че въпросът „по какъв начин“ продължаваше да виси. Затова се свързал със стопанската милиция. Там той имаше много приятели и не му било трудно повече да узнае, отколкото да каже. Но за голяма негова изненада там нищо не знаели за това гнездо на спекулата. И той засега не счел за нужно да ги информира. Ще вземат да любопитствуват, могат да объркат някаква каша.
	Хубавенски се завърна от Враца без предишния ентусиазъм. Разказа къде е бил, с кого е говорил. Но нищо подозрително, нищо уличаващо Бедросян не бе успял да открие. Макар че този път вече се представял понякога и като орган на милицията. Единодушната характеристика на всички, с които Бедросян е контактувал, била, че той, освен отличен майстор е и веселяк, който обича да си попийва (но с мярка) и разказва много хубави арменски, еврейски и всякакви други вицове.
	— А политически? — запита някак по инерция Антонов.
	— За политически не ми казаха.
	Проверката, която направиха другарите от врачанското окръжно управление, потвърди и показанията му за нощта. Мария Козарова, кантонерката, след непродължителен разговор с оперативния работник просто си признала.
	— Какво сте се омърлушили, сякаш ви е мъчно, че не сте открили нищо уличаващо Бедросян. Това, че навсякъде се е държал като човек с чиста съвест, може да означава, че той наистина е невинен. А това вече прояснява част от следствието, снема подозрението от един от заподозрените.
	— Но може да означава, че е добър артист, хладнокръвен престъпник, когото аз не съм могъл да изоблича.
	— Може. Но и тогава измаменият в случая не сте вие, а хората, с които е контактувал.
	Лейтенант Няголов, макар и само от една година в отдела, вече беше известен като много прилежен и изпълнителен оперативен работник. Някои подмятаха зад гърба му, че е и най-верният последовател на полковник Бинев, че затова е негов любимец. Той наистина беше мълчалив, много пестелив на думи, събирач на факти, без да демонстрира особена фантазия. Но това не означаваше непременно липса на творческо въображение, той може би просто беше по-скромен. И сега докладът му беше ясен, лаконичен, но съдържателен. Удивително беше за това кратко време с колко хора бе успял да се срещне: съседи, приятелки на майката на Пепи, нейни приятелки, директорът на гимназията и класната ръководителка, кварталния отговорник. Само баща й не могъл да открие — но него никой не го знаел къде се е запилял, жив ли е. На Няголов може и да не му достигаше фантазия, но несъмнено умееше да говори сбито и съдържателно. След като завърши устния си доклад, без да погледне в бележника, Антонов му благодари и го помоли да напише всичко това. Без да каже нещо, Няголов му подаде докладна записка на шест, чисто и гъсто изписани на пишеща машина страници.
	След като Няголов си излезе, той прочете няколко пъти записката. В нея също имаше само факти, но зад тях личеше, че Няголов не е бил равнодушен към съдбата на тази жена. С няколко тънки, едва уловими нюанси в думите и изразите той показваше, че я съжалява не само заради трагичния й край, но и заради нещастните й детство и младост. А тя имаше за какво да бъде съжалявана.
	Беше се родила не само в крайно бедно, но и окончателно разнебитено семейство. Майката, изоставена от бащата пияница, е трябвало да работи като готвачка в един работнически стол. За щастие или за нещастие Пепи израснала необикновено красива, подчертано амбициозна и интелигентна, с чудесен глас. Но с израстването й започнал да се оформя и общественият конфликт — от една страна, подчертаните физически, интелектуални и артистични качества, а от друга — крайно неблагоприятното й обществено положение. Вярно е, че други с нейния социален статус и с по-малко дарования са правили успешна кариера. Имаше сведения, че Пепи е била своенравна, мързелива, завистлива. Но дали това не е бил нейният юношески протест срещу несправедливостта, с която (поне според нея) я е посрещнал животът.
	Криво-ляво всичко се развивало нормално до 1965 година, когато тя, едва на шестнайсет години, напуснала гимназията в предпоследния клас и избягала с някой си Мариан Попов, признат вожд на кварталните момчетии. Лятото прекарала по черноморското крайбрежие. В Плевен се завърнала едва през есента след започването на учебната година. Естествено, изключили я от гимназията и от комсомола. В такива случаи обикновено всички са строги и безкомпромисни моралисти. Няколко месеца поскитала, без да учи, без да работи, по улиците на града и през началото на 1966 година изчезнала от плевенския хоризонт. Заминала да си търси късмета в столицата, по жълтите павета. Майка й останала да живее сама. Пепи я навестявала много рядко, едва ли и веднъж в годината по за няколко дни. Последен път била в Плевен на погребението на майка си през 1973 година. Появила се много елегантна, сякаш дошла не на смъртта на тази, която я е родила и отгледала, а за да покаже тоалетите си. Докладът завършваше с многозначителната фраза: „Така тя, изглежда, е искала да отмъсти на всички, на които е завиждала, които е мразела и които според нея са станали причина за нещастния й живот“.


	Проучването на спекулантската дейност, която се извършваше във фризьорския салон, решиха все пак да възложат на стопанската милиция. Не само колегите им разполагаха с много по-добри възможности за това, но и за да не отклоняват вниманието си от основната си задача — разследването на убийството. И скоро се получиха резултати. Установи се, че Клео и Пепи са получавали систематически всевъзможни стоки, които те, било сами, било чрез колежките си (срещу малка комисионна) са пласирали сред клиентките на салона. Обикновена дребна търговия на стоки от западен произход — от червила, пудри и лакове до магнитофони. От кого са били получавани те, не можа да бъде установено. След смъртта на Пепи каналът временно или завинаги бил запушен. Вероятно от страх, че салонът се наблюдава от милицията. А може би и защото Пепи е била главното лице в тези търговски операции, своеобразен посредник между доставчиците и купувачите. Клео сигурно знаеше много подробности, но със стопанската милиция беше уговорено засега да не се намесват активно, да не провеждат официални разпити и най-малко на Клео, а да се задоволяват само с негласно наблюдение.
	Така постъпиха и с Мери. Издирването му се оказа много просто. Още на първия ден го откриха да прави компания на две хубавици в кафенето на улица „Левски“, до Млечния бар. Впрочем при тази ярка, очевидна външност, в това нямаше нищо чудно. Той наистина не се разделяше с жълто-червеното си яке и изтритите посивели джинси.
	Негласната проверка установи, че този Мери се казва Мариан Запрянов Попов от Плевен — същият Мариан, с когото през 1965 година Пепи бе избягала на морето. Връзката им въпреки всичко бе продължила. Или се бе подновила.
	Все пак се наложи да разпитат Клео. Тя призна, че познавала Мери, че той поддържал тесни връзки с Пепи, че я снабдявал с „разни дреболии“, които купувал от преминаващи през страната ни чужденци. Наложи се Консулов отново да навести бившите си колеги от стопанската милиция. Откри един оперативен работник, който бе чувал това име във връзка със следствието на някой си Хюсеин Илдъз, един от многото транзитни пътници от и за Близкия изток, които все намират основание да се забавят в нашата страна. Петдесет електронни часовника от най-ефектните и най-евтините бяха намерени у него при излизането му от западната ни граница. Този ценител на природните красоти на България признал, че трябвало да ги предаде на някой си Мери (именно някой си, а не някоя си) и той щял да му заплати стойността им в златни монети, но не наполеони, а антични. Но Мери не се явил на уговорената среща в ресторант „Варна“ на площад „Народно събрание“. Илдъз бил убеден, че Мери го е предал, но това не беше вярно. Часовниците бяха открити по съвсем друг начин. В показанията си Илдъз описал Мери (с когото се бе запознал при предишното си преминаване) и то съвпадаше с вече известния им живописен екстериор. Тогава стопанската милиция бе търсила Мери, но не бе успяла да го намери.
	Каква роля беше играл напоследък в живота на Пепи този Мери? Отново любовник? Само партньор в спекулата? Или и двете? Можеха ли взаимните им отношения да станат причина за убийството?
	Освен че бе поставен под постоянно наблюдение, проучването на Мариан Попов се провеждаше по три линии. Лейтенант Асен Няголов, като „специалист по Плевен“, отново замина за този град да изучава миналото. Консулов и Хубавенски тръгнаха по софийските му дири, потънаха в настоящето. И все пак пръв получи резултати Антонов. Справката установи, че Мариан Запрянов Попов има две съдимости — едната присъда от 1961 година, няколко месеца преди да навърши пълнолетие, за хулиганство. А втората от 1967 година, вече във Варна, за изнасилване. Той срочно изиска и двете дела и внимателно ги проучи.
	В Плевен една нощ Попов в пияно състояние набил един отрядник, който се опитал да обуздае хулиганското му държане. Побоят, макар и в границите на леката телесна повреда, крайно лошите характеристики на свидетелите и съседите и сигурно впечатлението, което бе оставил у съдиите, бяха причина да получи, макар и непълнолетен (не му достигаха само няколко месеца) една година лишаване от свобода. Втората инстанция беше приложила условното осъждане. Изглежда, там се е държал по-прилично. Изнасилването беше курортно, пак през нощта, извършено дръзко, в хилавата горичка между два хотела на Златните пясъци. Потърпевшата Гертруда Зайдел, австрийска гражданка, се бе развикала, случайно наблизо минавал мотопатрул. Това станало причина изнасилването да спре в стадия на опита. Мери бе нападнал непозната жена, разчитайки на успех било поради външния си вид, било поради силата си. Този път беше получил първо пет, после три години лишаване от свобода, съвсем не малко за опит. За 9 септември 1969 година, по случай двадесет и петгодишнината, го бяха пуснали на свобода. Оттогава не беше попадал пред съда. Антонов беше сигурен, че Мери не се е отказал нито от любовни подвизи в границите на изнасилването, нито от хулиганската си агресивност, но, изглежда, годините, прекарани в затвора, го бяха научили на по-голяма предпазливост.
	Лейтенант Няголов донесе обстоен доклад за плевенското минало на Попов. Отрасъл в семейство на богат бакалин-„ангросист“ като единствен син, бай Запрян му дал не само „модерното“ име Мариан, но и манталитета на злокачествен еснаф. Всичките им съседи (доколкото може да се вярва на такива преценки) говореха с ожесточение против неговата майка — надменна и свадлива, лоша жена, на която той поразително приличал не само по външност, но и по характер. Била прочута с това, че тровела котките и кучетата на цялата махала. Първите, защото я крадели, а вторите — защото я лаели. Дори ловяла с панер врабчета, печала ги и ги ядяла. Още от малък Мери (тогава Марчо) се проявявал като вожд на махленските момчетии — вожд свиреп и безмилостен. Характеристиката му за този период можеше да се изчерпи с две думи: побойник и любовчия. Но гимназията успял да завърши въпреки хулиганското си поведение, въпреки първата си присъда. Помогнали някакви загадъчни връзки на родителите му — едни съседи твърдяха, че „работата“ свършил бивш любовник на майка му, други — че бащата бил дал подкуп на директора на гимназията. Въобще махленската информация беше колкото пикантна, толкова и ненадеждна. След излизането от затвора през 1969 година беше се преселил в София. Работил всякакво — от закупчик на ТПК до барман. По няколко пъти в годината посещавал родителите си, пристигал винаги с лека кола, но не негова. И при всяко посещение у дома си устройвал с приятелите си шумни оргии, които после дълго се коментирали от съседите. Никой вече не го бил виждал заедно с Пепи.
	Богатите сведения за Попов от Плевен го рисуваха ярко като разпуснат антисоциален тип, но с нищо не изясняваха основния въпрос за убийството на Пепи.
	По-интересни бяха сведенията, които бе събрал Консулов. Клео постепенно се бе отпуснала, започна да подава следи, които те двамата бързо разработваха. Сега Клео, след като Пепи бе мъртва, а Мери явно бе вече заинтересувал милицията, усилено прехвърляше всичко върху тях двамата и единствената й грижа бе да се измъкне чиста от това разследване. Тя разказа, че на въпросите й не се ли бои да има работа с такъв хулиган, Пепи на няколко пъти казвала: „В ръчичките ми е!“ Съобщи също, че често помежду им ставали скандали, разменяли се всякакви заплахи. Но Пепи не й се била оплаквала Мери някога да я е бил. Въобще тя не се страхувала от него. Заплахите били, както Клео се изрази, обикновени: „Ще те пратя в затвора!“, „Ще те убия!“ Клео не знаела, но предполагала, че скандалите са във връзка с уреждането на разни сметки. Пак според Клео, колкото и да било странно, те не били любовници. Само дето се опитвал (макар и безуспешно) да я „пробутва“ на чужденци. Останалите разговори и проучвания потвърдиха тази картина. Попов се очертаваше като сводник и посредник в търговията с чужденци от Близкия изток и където падне. На няколко места се похвалил напоследък, че очаква „голяма марфа“, но по-далеч от общите заключения не можаха да стигнат. Нито за една конкретна незаконна сделка те не можаха да съберат доказателства. Всичко беше в миналото, сделките били сключвани с чужденци, които само Мери познаваше, а вещите, ако са били продавани чрез Пепи, само тя е знаела на кого ги е пласирала. А със слухове и голи подозрения не можеше да се започне сериозен разпит.
	На другия ден се случи нещо, което никой не бе очаквал. Наблюдението съобщи, че точно в 12 часа Мери е седнал сам на една маса в сладкарницата на хотел „София“ и престоял там точно един час, сякаш очаквал някого. Това, разбира се, можеше да бъде и случайност. Но когато на другия ден се повтори същото и наблюдаващият съобщи веднага за това на Антонов, за там замина с кола оперативният работник старши лейтенант Борчо Алексиев. Но и този път нищо не се случи. Мери си изпи коняка, угаси го след това с една кока-кола и точно в един стана и си отиде. Сега вече за случайност никой не мислеше. Не можеше да бъде два пъти поред на едно и също място да си взема аперитива сам, и все точно по за един час. Затова никой не бе изненадан, когато и на третия ден, пак точно в 12 часа, Мери се настани на една от масите на сладкарницата. Още не беше си поръчал коняка и на масата му седна нисък, пълен, мургав мъж с мустачки „ала Хитлер“ на около 40 години. По начина, по който се настани, без да чака покана, при наличието на толкова други свободни маси, по оживения разговор, който веднага започнаха, личеше, че се виждат не за първи път.
	Оперативната кола, в която бе останал Консулов, бе паркирала близо до масата и от нея добре се наблюдаваше какво става там. Двата големи коняка, които поръча Мери, се изпиха за около половин час, през което време разговорът не секна. През стъклото на автомобила разговорът изглеждаше много емоционален, но Консулов реши, че това е плод не на някакви изживявания, а събеседниците просто си помагат с жестове.
	Мери плати и двамата станаха. Веднага дойдоха наблюдаващият оперативен работник и Борчо Алексиев, който, щом влезе в колата, каза:
	— Говореха на френски.
	— А ти знаеш ли френски? — запита го Консулов.
	— Не, но дотолкова, че да го различа, знам. Пък и обектът май не го знаеше повече.
	Мери и чужденецът влязоха в един бял мерцедес стар модел със сирийски номер и потеглиха. Оперативната кола тръгна подире им. Сега явно нещо щеше да се случи. Едва ли Мери е чакал три дни за някаква сводническа история. Не, предстоеше бизнес. Дали това не е „голямата марфа“, за която той бе подхвърлил? А как трябваше да постъпи сега Консулов? Имаше ли право да се намеси? И ако не се намесеше, нямаше ли да пропуснат уникален шанс? И кога? Така че вече да не е късно и още да не е рано! А този чужденец усложняваше обстановката. Те допускаха, че днес нещо вече трябва да се случи, бяха разменили мисли по тактиката на евентуалните си действия. А Антонов се колебаеше дали и той да дойде. Но нали все пак не бяха сигурни. Колко жалко, че не дойде, към всичко друго той знаеше и френски. Е, не блестящо, но все пак сигурно по-добре от Мери.
	Когато колата от булевард „Руски“ излезе на магистралата за Цариград, Консулов успя да се свърже по радиотелефона с Антонов и му разказа как се развиват събитията. Той му подсказа, че трябва да се свърже с КАТ и да се възползуват от обстоятелството, че шофьорът чужденец току-що е пил сто грама коняк. Това би могло да послужи като благовиден повод за спирането му за алкохолна проверка.
	Докато Алексиев наблюдаваше какво става в колата пред тях, Консулов се свърза с КАТ, обясни им каква помощ им е нужна и помоли да отклонят някоя тяхна кола, която обикаля в този район. За щастие на колелото на пети километър имаше такава кола и скоро тя се пристрои към тях.
	По едно време на Консулов му хрумна дали двамата не се отправят към квартирата на Пепи в „Младост“. Да, по едно от местните отклонения на магистралата, която практически не се използуваше от транспорта, мерцедесът сви към комплекса. Но само толкова. На средата на отклонението колата спря.
	Явно беше, тук ще се извърши операцията!
	Оперативната кола бързо се изкачи на моста и застана там на удобна за наблюдение позиция, като поддържаше постоянна радиовръзка с автомобила на КАТ, който пък се отклони към „Младост“. Да, мерцедесът беше избрал добро място не само за интимни сделки, но и за наблюдаващите го, с лабиринта от шосета около подлеза предоставяше отлични възможности за маневриране.
	— И двамата броят! — възкликна Алексиев.
	— И какво броят?
	— Явно пари, какво друго. Така… И двамата са доволни. Приказват нещо, ръкуват се. Обектът излиза.
	— Време е — каза Консулов. Карай нататък.
	По радиотелефона се уговориха със старшия на групата от КАТ да проверят шофьора и след като констатират, че е пил алкохол, те да откарат колата му заедно с него в управлението, при подполковник Антонов.
	Застигнаха Мери на автобусната спирка към центъра.
	— Хайде, Мери, с нас — каза Консулов, като му показа картата си, — какво ще се дрънкаш с автобуса.
	Той видимо се смути, но не се опита нито да избяга, нито дори да протестира и седна отзад, между Консулов и наблюдаващия го оперативен работник. По целия път до управлението нито той ги запита нещо, нито пък те разговаряха с него.
	Когато докараха Попов в кабинета на подполковник Антонов, там вече чакаха две поемни лица.
	Преди да започне каквито и да било следствени действия, Антонов продължително изгледа Мери. Първоначално и той го гледаше в очите, но скоро наведе поглед някъде встрани. Антонов не обичаше да гледа „страшно“, чуждо му беше и злорадството. Той просто изучаваше доведения за разпит. Не бяха ли направили грешка, като го бяха задържали? Още повече — чужденеца. Донякъде ги пазеше изпитият коняк. КАТ имаше право и да проверява, и да отнема волана на всеки, който е употребил алкохол. А после? Ако се наложеше да обискират чужденеца, да претърсват колата му? Това вече намирисваше на скандал. Но до скандал едва ли щеше да се стигне. Ключът от случая лежеше в някой от джобовете на Мери. Беше време да започнат — Консулов проявяваше всички признаци на нетърпение. Антонов извади бланката за протокола и започна да снема самоличността на задържания и на поемните лица. След това покани Попов да извади и сложи на масата всичко, което се намира в джобовете му. Покорно, но бавно той започна да нарежда на масата ключове, носна кърпа, бележник, цигари и запалки, стотинки, автобусни билети, плик с фотографии. Това беше.
	— Забравяте портфейлчето — обади се Консулов и посегна към якето на Мери. Но той го изпревари и сам измъкна един голям и доста дебел портфейл. Вътре имаше паспорт, някакви документи и 238 лева.
	— А сега позволете аз да надзърна — каза Консулов и започна да го претърсва. Веднага от други джоб на якето извади тънка пачка зеленикави банкноти — десет по сто долара. Без да коментира находката, той издиктува номерата им, като показваше всяка банкнота на поемните лица. Друго не намериха. След подписването на протокола Антонов поблагодари на поемните лица и ги освободи. Мери продължаваше да мълчи. Или не знаеше какво да каже, или обмисляше линията на поведението си.
	— Е? — каза Антонов.
	— Какво — е? — запита Попов.
	— Откъде имате тези хиляда долара?
	— Намерих ги на улицата.
	— На улицата или в колата?
	— Нахалството ще те погуби теб, Мери — обади се Консулов. — То впрочем те е вече погубило. Хиляда долара е „стойност в големи размери“ — една до шест години. По 250, алинея втора. А като трета присъда по за шест години ми подхождаш!
	— Намерих ги на улицата в един плик. Смятах да отида и да ги предам в банката. Тъкмо се качвах в автобуса и вие ми попречихте.
	— Браво, бе! А къде е пликът?
	— Добре, може и ние да сме ви попречили — каза Антонов. — Само че сега нямаме време да обсъждаме плитките ви шеги. Ще поседите в ареста и там, като се поразмислите, пак ще поприказваме. Хайде, отведете го.
	След като Алексиев го изведе, Антонов позвъни да доведат чужденеца, който бе вече докаран в управлението.
	От паспорта му се установи, че това е сирийският гражданин Омар Кираджи, 38-годишен, от Латакия, търговец. Завръщал се в родината си след делово пътуване в Италия. Той все още не протестираше, не поставяше въпроса да го свържат с посолството му, само изказваше безкрайното си удивление от поведението на българската полиция, към която той таял голямо уважение и която хвалел навсякъде из родината си.
	И този ни има за глупаци, подкупва ни с примитивни ориенталски любезности, че ни хвалел в Сирия. Да видим сега, като се върне, как ще ни хвали.
	Консулов взе паспорта и излезе да направи необходимите справки. През това време Антонов продължи да разговаря с Кираджи на един френски, който удовлетворяваше и двамата.
	— Щом като познавате нашата страна, сигурно са известни големите грижи, които се полагат у нас, за живота и здравето на гражданите — българи и чужденци. В тази борба едно от първите места държи любимата ви милиция. Ето, само така може да се обясни дребното безпокойство, което ви причиняваме. По нашите закони никой, българин или чужденец, няма право да кара автомобил, след като е пил алкохол. Както виждате, ценим еднакво живота на своите и на гостите ни.
	— Разбирам и съм ви много признателен — каза Кираджи. — А какво ще стане сега?
	— Законът за вашия случай предвижда и глоба от 50 до 300 лева и временно лишаване от правоуправление. Не мога да ви кажа до коя от тези санкции ще прибегнем, но във всеки случай ще трябва да потърпите поне шест часа, докато премине действието на алкохола. След това бихме могли и да ви пуснем да си заминете. Ако не възникнат някакви нови пречки — добави многозначително Антонов.
	— О, много ви благодаря, господине. Значи мога да изляза и да се поразходя из чудесната ви столица?
	— Разбира се. Само че преди това трябва да ми отговорите на един въпрос.
	— На вашите услуги съм, уважаеми господине.
	— Колко лева ви плати лицето, с което се срещнахте в хотел „София“ и с което пътувахте в колата ви, за тези хиляда долара? — Антонов извади от чекмеджето си банкнотите, показа му ги и веднага ги прибра.
	— А, това било значи!
	— Чакам вашия отговор.
	— Добре. Две хиляди лева.
	— А защо не ги разменихте в банката?
	— Защото там курсът е по-нисък.
	— Там плащат по официален курс. А знаете ли, че сделката, която сте сключили с нашия гражданин, е незаконна и се наказва?
	— Не, господине, повярвайте ми, това не съм знаел.
	Антонов съвсем не беше склонен да му вярва, но не счете за уместно сега да дискутира този въпрос. И едва след като Кираджи представи двете хиляди лева, дадени му от Попов, и подписа протокола, в който обясняваше подробно случилото се, Антонов продължи:
	— А сега може би ще се поинтересувате какво предвижда нашият закон за извършеното от вас престъпление.
	— Но нали ви казах, че не знаех, че е забранено.
	— Да допуснем. Макар че защо тогава трябваше да разменяте валутата тайно, извън града. Но независимо от това, навярно знаете, че незнанието на закона не извинява никого. И така нашият закон предвижда конфискуване на парите — доларите и левовете, глоба в троен размер и доколкото сумата е над 150 лева — затвор.
	— Не може да бъде!
	— Да ви прочета ли текста на закона. Член 250 от Наказателния кодекс…
	— Не, не е нужно, вярвам ви.
	— Благодаря за доверието. Откога познавате лицето, с което сте извършили валутната сделка?
	— От преди месец. Бях спрял в същото кафе, той дойде на масата и ми предложи да купи долари или някаква друга стока, която мога да продам. Но аз нямах нищо подходящо. Затова се уговорихме, когато се завърна от Милано, да се срещнем пак там. Така и стана.
	— Нещо друго не ви ли е предлагал?
	— Какво например?
	— Вас питам.
	— Не.
	— Момичета?
	— Ех, че то търговска сделка ли е?
	— Защо не. Нали сте чували израза „търгува с тялото си“.
	— Аз съм сериозен търговец, господине. В Милано всички ме познават.
	— Милано е голям град, господине.
	Влезе Консулов. Той само подаде паспорта на Кираджи, в който бе вложил листче: „През последните две години четири пъти е минал през страната ни. Винаги с автомобил. Компрометиращ материал за него няма.“
	Антонов повика Хубавенски и му заръча да поседи заедно с Кираджи в някоя свободна стая. Когато му предложи да почака, той запита:
	— Защо ме задържате? Какво ще правите сега с мен?
	— Още не са изминали шестте часа, господин Кираджи. Потърпете!
	Когато излязоха, Консулов каза:
	— И аз се присъединявам към въпроса на този достопочтен комерсант — какво възнамеряваш да правим с него?
	— Лично мен той ме интересува само във връзка с убийството. Ще му направим очна ставка с Мери и щом двамата подпишат протокола — да се занимава с него стопанската милиция. Няма само те да ни услужват, я! А сега — при шефа!
	На очната ставна с Кираджи Попов първо отказваше да дава каквито и да било обяснения, след това, като чу показанията му, го загледа кръвнишки, сякаш сириецът му беше виновен, а когато му показаха снимките как се качва в колата, как беседват и как разменят парите, изведнъж проговори:
	— Добре де, купих малко долари от тоя. С парите си!
	— Не малко, а хиляда — възрази му Антонов. — А добре ли е това, или зле, ще решава съдът.
	След като подписа протокола, отведоха Мери в килията. Но стопанската милиция пое Кираджи едва към края на работния ден. Трябваше да решат какво да правят с Попов.
	Можеха да оставят разпита му за другия ден. И тримата бяха здравата изморени още по-изморен или нервно изтощен трябваше да е Мери. Колкото и да се перчеше, той не можеше да не разбира, че дори досега разкритото му обезпечава няколко години затвор. През нощта щеше да премисли най-внимателно положението си и все щеше да съчини нещо. Ето защо те трябваше да проведат главния разпит сега.
	Старшината го доведе наперен, едва ли не весел.
	— Какво, началство, дойде ли време да се прощаваме?
	— Не. Дойде време да си поприказваме сериозно. Седнете и отговаряйте точно и изчерпателно на въпросите ми. Предстои ни дълъг разговор.
	— Че какво повече има да си приказваме. Освен за любовта и брака. По браковете не съм силен, но виж, за любовта…
	— Колегата ви предупреди, че главният ни разговор предстои. Сега е дошло това време. Кажете ми къде бяхте в понеделник, на 21 април, следобед и вечерта?
	Попов ги изгледа и тримата продължително, но Хубавенски беше навел глава над протокола, а лицата на Антонов и Консулов не изразяваха нищо.
	— Какво пък означава този въпрос? Защо ме питате тъкмо за 21?
	— Отговаряйте!
	— Не си спомням.
	— Ще си спомните, не е толкова далеч.
	Попов помисли още малко и отсече категорично:
	— Е, не си спомням и това е. Други въпроси имате ли?
	— Ще се намерят. Познавате ли Пенка Бедросян?
	— Пепи. Познавам я, разбира се.
	— Разкажете ни откога я познавате, как сте се запознали, какви са били отношенията ви. Въобще всичко, което е имало помежду ви.
	— Чак пък всичко! Не разбирам защо се интересувате от личния ми живот.
	— Любопитни сме. И така, чакам…
	— Напразно чакате. Нямам намерение нищо да ви разправям.
	— Хм. Вие знаете ли къде се намирате?
	— Има си хас — в милицията. Какво, ще ме биете ли?
	— Дирекцията на Народната милиция е голямо учреждение, Попов, ясно ли ви е къде по-точно се намирате сега?
	— Надявам се, вие да ми разясните.
	— В следственото управление. Но и това няма да ви е достатъчно. С вас би могла плодотворно да се занимава стопанската милиция. Интерес представлявате и за нравствената. Но ние не сме нито от стопанската, нито от нравствената. Другарят капитан е от криминалния отдел на градското управление, а аз съм старши следовател от отдел, който се занимава само с тежки престъпления и убийства. Само!
	— Ах, колко страшно.
	— Страшно е, Мери, страшно е — обади се Консулов.
	— За стопанските и морални престъпления вие ще получите няколко години. Може би три, може би пет. Но… има нещо друго. Вие, както подразбрах, познавате Наказателния кодекс. Припомнете си член 116 и по-специално неговата девета точка за предумишлено убийство. То се наказва с лишаване от свобода от 15 до 20 години, а в особено тежките му случаи — със смърт. Мога да ви уверя, че във вашия случай, при двете ви присъди, при безбройните ви по-дребни и по-едри престъпления, които предстои да бъдат разкрити, при конкретните обстоятелства на това убийство съдът ще признае вашия случай за „особено тежък“.
	— Какъв мой случай? Какво убийство? За какво намеквате?
	— Съвсем не намеквам, а направо ви казвам — вашата стара приятелка Пепи, за която, кой знае защо, отказвате да давате показания, е убита! Тя е имала търговски и всякакви други взаимоотношения с вас. Заплашвали сте я, че ще й „светите маслото“. Нямате алиби за 21 април, за понеделника. Нужно ли е повече?
	— Да не би да искате да кажете, че аз съм… убил Пепи?
	— Аз нищо не казвам. Аз само питам. А казват фактите.
	— Никого не съм убивал. Можете да ме смятате за всякакъв, но това не значи, че съм убиец.
	— Практиката ни показва, че често пъти значи. Но не това са съображенията да ви подозираме в убийството й.
	— Не, не! — извика Попов. За първи път той се развълнува истински. — Вие искате да ми припишете това убийство. Намерихте на кого! Човек с две присъди. Не можете да откриете истинския убиец и избрахте мен за жертва. Не, това няма да го бъде! Аз няма да го допусна!
	— Има само един начин да не го допуснете, Попов. И той е — да ни разкажете всичко, което знаете, и хубаво и лошо, без да се боите от малките отговорности. Да ни убедите, че казвате истината, само истината и цялата истина, и да оставите ние да преценим…
	— Вие!
	— А кой, главният мюфтия ли? — обади се Консулов.
	— Е, няма кой друг, ще се примирите с това. А после може би ще преценява и съдът. Слушайте, Попов, за последен път ви съветвам. Има две положения: или вие сте убиецът, или не сте. Ако не сте, докажете го, помогнете ни с всичко, което знаете и подозирате, да изясним случая, да открием убиеца. Помагайте ни искрено. Не от любов към нас, пази Боже, а изключително във ваш интерес. Нали ме разбирате. А ако все пак сте вие… можете да продължавате с палячовщината си, със съмнителните си остроумия. Те не ни засягат, повярвайте ми. Мен дори ме и дразнят. Свикнал съм. Дори не ме настройват срещу вас. Така че помислете…
	— Но аз наистина нищо не знам… за убийството.
	— За убийството — накрая. А сега кажете откога познавате Пепи?
	— Отдавна. От Плевен. Ученическа любов, първа любов за Пепи.
	— Която й е струвала твърде скъпо.
	— Любовта без жертви не може. Ама я направих жена.
	— По-кротко, Попов, по-кротко! Нима не виждате, нима не сте в състояние да проумеете човешката, трагичната страна на вашите постъпки? Та вие сте й разбили живота. Изключили са я от училището, от комсомола.
	— Велики загуби! Ако беше завършила гимназията, тази комсомолка сега щеше да бъде книговодителка в някоя тепека. А знаете ли как живееше тя в София, след като аз й „разбих живота“? Човек я направих.
	— Значи сегашното й благополучие е ваша заслуга?
	— Тя е моя възпитаничка.
	— Бре, че възпитател се пръкнал! Песталоци ряпа да яде — възкликна Консулов.
	— А как завърши вашата любов? — запита Антонов.
	— Като всяка друга. Ариведерчи миа кара бамбина.
	— Така просто… ариведерчи и… край?
	— Край ами, да не искате да се оженя за нея. Впрочем тя искаше. Дори се опита да ме изнудва. Кални номера! Обяви, че била бременна, че уж щяла да има дете. И че уж било от мен. Класически хватки за ловене на балами.
	— А беше ли бременна?
	— Вятър. Колкото аз сега съм бременен.
	— И какво, така се и разделихте. Без скандали, тихо…
	— Че къде ще ходи. Само скандали й липсваха, да разтръби сред всички плевенски клюкарки, че ще има незаконно дете.
	— Кавалер, няма какво…
	— За какво кавалерство може да става дума тук. Първо, не е била бременна. Второ, ако е била — не е от мен. И трето, ако е от мен — да си го помята копелето!
	— Имате предвид вашето дете?
	— Имам предвид нейното дете.
	— Хм. Но вие сте продължили въпреки всичко приятелството си или поне деловите си връзки. След като й казахте „ариведерчи“, тя не ви ли потърси? Или вие си спомнихте за нея?
	— Минаха доста години, видяхме се случайно в София.
	— И дотогава нищо? Много лесно сте се отървали. Нима тя прие с безразличие, че я изоставихте?
	— Нямаше какво да прави. От яд ли, от срам ли, тя напусна Плевен. Замина за София. Без да ми се обади. Само по едно време получих телеграма от нея, от Ихтиман. Викаше ме.
	— А вие… отидохте ли?
	— Ами. По това време аз бях вече на море, барман в „Посейдон“. Някъде през май беше, следващата година. Телеграмата я получила майка ми. Даде ми я едва когато се върнах наесен в Плевен.
	— И какво пишеше в тази телеграма?
	— „Ела веднага болницата Ихтиман. Много важно.“ Нещо в този дух.
	— Но защо в Ихтиман? И какво се е случило там с нея? Не разбрахте ли, не сте ли я питали после.
	— Питах я един-два пъти, но тя все се подсмихваше загадъчно. Каза само, че това е забранено минало, че като не съм се озовал на повикването й, сега не заслужавам да знам.
	— Как се поднови приятелството ви по-късно, в София?
	— Срещнах я случайно в шапките.
	— Какви са тези „шапки“?
	— Едно заведение на „Васил Коларов“, официалното му име е „Динамо“, но ние му викаме „шапките“. Сигурно гъзарчетата-интелектуалчета са го измислили.
	— Добре, срещали сте се, и после? Разкажете подробно за вашите взаимоотношения докрай, до нейната смърт.
	Попов разказа. Най-подробно. Но явно укриваше главното. Само че дали главното беше убийството, или спекулантската търговия? Вярно е, призна някои дребни сделки с козметични средства, които купувал от минаващи чужденци и препродавал чрез Пепи на клиентите на салона, о нищо повече. Явно се стремеше да се държи в границите на дребните престъпления, които по правилата на съвкупността не го заплашваха с увеличаване на наказанието.
	— А знаете ли, Попов, че Хюсеин ви е много обиден?
	— Кой е сега пък този Хюсеин?
	— Как кой? Вашият търговски партньор Хюсеин Илдъз. Защо не сте се явили на уговорената среща? Станали сте причина да му бъдат конфискувани петдесет електронни часовника — все като тоя, дето го носите на ръката си.
	— Не познавам никакъв Хюсеин.
	— А часовникът откъде е?
	— Купих си го в „Средец“.
	— Хайде де. А касовата бележка можете ли да ни покажете, поне отдалеч. Или вече сте я изхвърлили. И не е ли това „мострата“? А златни монети, старинни, имате ли?
	— Защо не ми вярвате? Нали се уговорихме да казвам истината.
	— Въпросът е, спазвате ли уговорката.
	— Ако не ми вярвате, няма повече нищо да ви кажа.
	— Хайде, хайде, простете ни този път, вече ще ви вярваме. А сега кажете, имахте ли неприятност при уреждането на сметките ви с Пепи, карахте ли се?
	— Може ли без разправии! Карахме се. Даже често. Пепи беше колкото алчна, толкова и упорита.
	— А вие сте един безкористен филантроп.
	— Тя псуваше като мъж.
	— А кой я е научил?
	— Животът, гражданино следовател.
	— Я ми кажете каква „голяма марфа“ сте очаквали наскоро.
	— Беше тя, голямата марфа. Тая, със сириеца. Малко ли е? Ако не бяхте вие, поне хиляда левчета ми бяха в джоба.
	— Значи това е то. Да няма нещо друго, нещо по-сериозно?
	— Че хиляда лева несериозна пара ли е? Колко месеца бачкате за тях!
	— А с какво Пепи ви е „държала в ръчичките“?
	— Не ви разбирам.
	— Така поне се е хвалила пред някои.
	— Клюки. А и да го е казвала — напразно. Колкото аз съм бил в нейните ръчички, толкова и тя в моите. Въобще напразно ме подпитвате за Пепи. Другаде търсете!
	— И все пак чакам да ми разкажете как сте прекарали следобеда и вечерта на 21 април, любопитен съм да чуя алибито ви.
	— Нямам нужда от никакво алиби. Пепи не съм виждал от доста време, има седмица от преди този ден. Ако не и повече. Но щом толкова държите на този ден… сигурно съм правил това, което правя всеки друг ден… Следобед в някое кафе с приятелчета или мацки, вечерта в някой ресторант или малко картички…
	— Добре си живеете вие. А социализма да го строят баламите, а?
	— Моля, моля, никога не съм давал обещание да строя социализъм. И без мен ще минете. А ако имах нужда от алиби, сигурно щях да си го имам, не се безпокойте.
	— Това, дето сте го прочели в някой роман, не стига за освобождаването ви от отговорност, от подозрение. Вие по селата ходите ли?
	— Че какво ще търся по селата?
	— Балами например.
	— Балами има достатъчно в София, от вас преселени. Пък и не понасям миризмата на фъшкиите.
	— Сега, Попов, селата ни миришат на бензин и нафта. Но вие, нали сте скаран със социализма, не сте го забелязали. А какво ви е мнението за фосотиона?
	— Какво пък е това?
	— Крем за бръснене.
	— Съжалявам, употребявам само „Ярдли“…
	Така разпитът, ту сериозен, ту игрив, продължи до късно. Ясно беше, че Попов се занимава с дребна спекула, с валутни машинации, познава доста чужденци и — толкова. Щом станеше дума за убийството, той млъкваше или даваше показания, които с нищо не допринасяха за изясняването на случая. На Антонов му се дощя да го пусне. Но той беше вече задържан и в рамките на 48-те часа можеше да остане в ареста. А утре ще решат със стопанската милиция по-нататъшната му съдба.
	Когато изведоха Попов, наближаваше десет часът. И тримата бяха уморени и гладни. И макар че Консулов се опита да подхване разговор, Антонов го спря: „За днес стига, Круме!“ и ги отпрати двамата да побързат към най-близката квартална „Скара-бира“, дано сварят последните кебапчета. А той се запъти към трамвая.
	Обичаше това разстояние от няколкостотин метра между управлението и трамвайната спирка. Особено след работа. Действуваше му като хладен душ след напрежението в кабинета и преди да се гмурне сред хората в трамвая. Макар че беше вече доста късно, макар че знаеше, че жена му, приготвила вечерята, го чака, а до дома му имаше още половин час, той приседна на една пейка в малката градинка и запуши — коя ли цигара за този ден?
	От разпита на този нахален мошеник и развратник все пак беше разочарован, макар че някакво вътрешно чувство отрано му бе подсказало, че „това не е той!“ Въобще този случай сякаш беше „омагьосан“ — криеше някаква своеобразна тайна. Изглежда, че убиецът е действувал по някакъв много, прекалено хитър начин, едва ли не със свръхестествени средства. Или… случаят беше толкова прост, че ги заслепяваше с простотата си. Прост като Колумбовото яйце, а той толкова време вече, не можеше да хване яйцето и да го чукне там, където трябва, където е най-слабо.
	По време и по място убиецът трябва да е Сивков. А нямаше нито мотив, нито пък логиката на поведението му допускаше той да е извършителят. Ах, колко по-просто щеше да бъде всичко, ако Сивков не бе посещавал тази вече Пепи, ако тя беше останала сама, бе вечеряла сама и се бе отровила, а те бяха намерили на масата отровената храна! Тогава отровителят можеше да бъде Бедросян. Но какъв интерес е имал той да я отрови? Някаква албанска отмъстителност заради изневерите й? Неубедително. Но защо да размишлява, след като там е бил Сивков. Същото се отнасяше и до този Попов. Към всичко друго съвсем не можеше да си го представи тъкмо отровител. Да удуши, да заколи, да убие с бокс — къде повече му подхождаше. Пък и защо ще я убива — заради някакви неуредени сметчици! Не, не… Пък и така ли би се държал убиецът?
	Бе готов дори да допусне, че Пепи все пак се е самоубила. Ей така, за по-голям ефект пред Сивков; вместо леглото е предпочела ковчега. Хайде де! Тъкмо жена като Пепи… глупости! И защо, защо? До какви ли не глупави мисли може да доведе липсата на перспектива.


>
	Денят започна със съвещание при полковник Бинев. Бяха и тримата. Както обикновено, Бинев беше вече прочел и последните протоколи, та не се наложи да му докладва случая с Мери.
	— Защо сте се захванали с този хулиган? — запита Бинев. Личеше си, че е раздразнен, готов да се кара. — Работите за стопанската, а своите задачи не изпълнявате — и погледна към Консулов.
	— Поради спецификата на това следствие — отговори му спокойно Антонов, — поради липсата на преки улики налага се да търсим мотивите и оттам — извършителя. А Попов, като главен контрагент на убитата, е твърде перспективен.
	— Вие с перспективи не ме залъгвайте. Колко дни минаха, скачате като бълхи от човек на човек, а нищо конкретно. Именно в това е вашата грешка — че не разработвате докрай хипотезите.
	— Няма нужда да изядеш едно яйце, за да разбереш, че е развалено. Достатъчно е да го помиришеш — обади се Консулов.
	— Какво искаш да кажеш?
	— Че ако трябваше докрай да разработваме всички хипотези, щяхме да бъдем още по-назад.
	— Това и за Сивков ли се отнася?
	— И за него. Аз се убедих, че той не може да е убиецът.
	— Много хубаво! Браво! Убедил се бил човекът. А твоето убеждение, какво, към делото ли да го подшием? Изтървавате убиеца, помислете за това! Чудя ви се! Имате човека, който е бил там, а се мотаете да търсите други. Не разбрахте ли, че си губите времето?
	Настъпи тягостна тишина. На Антонов не му се искаше да спори с полковника. Безполезно беше. Особено в това настроение, пред другите.
	— Другарю полковник — обади се плахо Хубавенски, — може ли?
	— Кажи, кажи, дано на теб да ти е хрумнало нещо.
	— Пепи е извикала Попов в Ихтиман. Била е в болницата. Не трябва ли да проверим?
	— А той не е отишъл. И какво от това? Кога е било?
	— През май.
	— За годината питам.
	— Хиляда деветстотин шестдесет и шеста.
	— Видиш ли. Преди девет години. Не може да има нищо общо с убийството й.
	— Ама за да го вика с телеграма, сигурно е било нещо важно.
	— Може и да е било важно, но за нея, а не за нас. Както виждаш, и той не знае, и тя не му е казала. Та сега ние ли ще узнаем? И за какво ни е? Ти да нямаш нещо роднини в Ихтиман?
	— Съвсем не, другарю полковник, никого не познавам там. Но нали трябва всичко да проверяваме.
	— Ти не ме учи какво трябва да правим! Антонов, какво мислиш?
	Антонов се замисли. Наистина имаше нещо странно в това повикване. Те вече са били скъсали, Пепи е живеела в София. Минават години, докато отново установят връзки, вече спекулантски. Какво е това странно островче по средата? Защо Пепи е извикала любовника си, когото вече е мразела? Защо й е бил нужен? За нещо много важно, съдбоносно. Или така — просто женска прищявка? И защо в болницата? Какво се е случило с нея? И защо пък точно в Ихтиман? Нещо, за което Попов не знае. Ако знаеше, щеше да каже. Ако ли пък е било нещо, което би го изобличило, нещо неизгодно за него, въобще щеше да премълчи този факт и никой сега не би могъл да го открие. Не, тук има нещо, нещо странно и затова може би интересно. А може и да се окаже важно за следствието.
	— Аз мисля, че си заслужава да направим тази проверка. Въпрос на един ден. Може да отиде Хубавенски. До болницата. Ако е била там, ще я намери по регистрацията.
	— Давещият и за сламката се лови. Добре де, вървете, като си нямате друга работа — отсече полковникът. — После да не обвинявате мен, че съм ви пречил. Пък и да не мислите, че ми се свиди командировката.


>
	Хубавенски се завърна още на същия ден вечерта. Показанията на Попов се потвърдиха. На 5 май 1966 година Пепи е постъпила в районната болница в Ихтиман с диагноза акутен апандисит. Оперирана е била от доктор Кубрат Каролев. Изписана е била на 21 май.
	Да, това обясняваше много. Пътувала е може би за Бургас с влака или с някоя кола, по пътя е получила остра атака, слязла е в Ихтиман, настанили са я в болницата и уплашена за живота си, е изпратила телеграмата до Попов. Искала е в този момент любимият човек, любим въпреки всичко, да бъде до нея. Но той не се явил.
	Настъпилата тишина внезапно наруши Консулов.
	— Е, а сега накъде, както е казал поетът?
	— Какъв поет? Кой поет? — сепна се Антонов.
	— Абе толкова поети има, толкова стихове са съчинили, все някой ще го е казал.
	— Не ми прилича на изказване на поет. Освен ако е бил посткриминалист. Ти какво, разочарован ли си, че показанията на Мери се потвърдиха?
	— Аз не за това го казах, а така, въобще за положението. А че този път Мери по изключение не ни излъга (и защо ли ще ни лъже за някаква си телеграма), не виждам нищо особено. Това може да се случи и на най-големия ментърджия. Аз въобще не намирах смисъл в тази проверка — какво значение може да има повикването, пребиваването на Пепи преди девет години било в Ихтиман, било в село Три кладенци. Изобщо боя се, че твоят полковник ще се окаже прав — ще трябва да дадем заден ход и отново да се занимаем с класическото трио Сивков—Бедросян—Попов. Така де, особено Сивков, бил човекът там в момента на смъртта, направил всичко възможно, за да се укрие, а ти му повярва, че не той е убиецът!
	Антонов не можа да разбере шегува ли се Консулов, или говори сериозно.
	— Ами Бедросян? — обади се Хубавенски. — Дали не е бил в сговор със Сивков и…
	— Преди това трябва да установим дали въобще са се познавали — прекъсна го Антонов. — Нещо, в което се съмнявам. И тогава ще остане да включим в играта Мери — „човекът способен да убие“. Каква идилия, а! Ще си имаме и човек на местопрестъплението, и човек с мотивите, и човек, способен да убие. Само че са трима и нямат нищо общо помежду си! Виждате ли в какво блато сме затънали.
	— Добре де, със скръстени ръце ли да чакаме да ни осени гениално хрумване?
	— Докато не отговорим на два въпроса: как и защо е била дадена отровата, няма да помръдне от мъртвата точка.
	— Хайде, отговори де!
	— Там е работата, че не мога.
	Едва когато остана сам, Антонов можа напълно да си даде сметка в какво безизходно положение бяха изпаднали. Те продължаваха да действуват, дори си разпределиха обектите — нали бяха „трима на трима“ — Консулов продължи да разработва версията Сивков, Хубавенски — Бедросян, а на него остана Попов. Но за първи път на Антонов му мина мисълта — няма ли да е по-правилно, по-честно да докладва, че не могат да открият престъпника, заради което засега да замразят следствието. Подобен позор досега бе изживявал само два пъти. Нима беше дошъл редът и на третия път. Не, още не. Поне морално той още не беше готов да капитулира, да се признае за победен.
	Прибра се рано. И нямаше защо да се задържа, пък и чакаха гости. Трябваше да помогне, поне да купи напитките и повече газирана вода.
	Жена му обичаше да посреща гости и винаги така приготвяше, че и гостите обичаха да идват у тях. Те имаха, така да се каже, три компании: неговата, нейната и общата. Макар че отдавна и трите да бяха станали общи. Този път беше ред на нейната. Особено забавен беше мъжът на една от колежките й, оня, дето за именния му ден му беше подарил обесеното човече, което и сега виси на полилея. Както той сам се препоръчваше — човекът, който знае шест хиляди вица плюс всички най-нови. И наистина ги знаеше.
	Гостите се разотидоха с последния трамвай и Антонов, преди да си легне, докато жена му прибираше масата, влезе в банята да се освежи. Като се съблече, огледа недоволен корема си. Особено след вечерята бе видимо нараснал. А през дясната му стана белегът бе някак хлътнал, бе станал още по-забележим. Белегът от операцията от апандисит, единствената операция, на която се бе подлагал отдавна, още когато беше студент по право първи курс. И Пепи е имала значи белег като неговия. Само че дали е бил такъв дълъг, хлътнал и зачервен като неговия. Сигурно я е загрозявал, а жена като нея… сигурно е държала и коремът й да изглежда „както трябва“!


>
	Сутринта трябваше да вземе участие в месечните стрелби. Обичаше стрелбата с пистолет и се увлече в състезанията с колегите си. Не беше кой знае какъв майстор, но нормите изпълняваше. Пък и той винаги си бе представял, че ако наистина му се наложи да стреля по човек, то ще е от няколко метра, все ще улучи. Дано само да не му се случеше да убива човек!
	Съвсем беше забравил за апандисита на Пепи. Бинев го повика, но се наложи да почака няколко минути при секретарката. Както обикновено, поприказваха.
	— Как си, Марче, какво ще се похвалиш?
	— По-скоро мога да ви се оплача — от снощи нещо много ме боли коремът от дясната страна. Дали не е апандисит?
	— Не си внушавай, ще продължава да те боли. Има дори случай, описан в литературата, на мнима бременност от внушение. А ти просто си яла вчера повече сладолед.
	Но щом се прибра в кабинета си, веднага извади делото и прегледа протокола за аутопсията. След това го изчете най-внимателно. Никъде не бе упоменато, че Пепи е била оперирана от апандисит. А може би не се полагаше да се описват стари оперативни рани, които явно нямаха нищо общо с настъпването, с причиняването на смъртта.
	Набра телефона на доктор Първанов.
	— Докторе, подполковник Антонов те безпокои. Кажи ми, моля ти се, като правите протокол за оглед на труп, вписвате ли всички белези по тялото. Например от операция от апандисит.
	— Непременно. Всичко.
	— Ама сигурен си си?
	— В какво да съм сигурен. Аз, батенка, догодина се пенсионирам, ако досега не съм се научил да правя протоколи, няма вече за кога.
	— Помниш ли онзи труп в „Младост“?
	— Как да не го помня! Русата хубавица. И умряла ми беше жал да я режа.
	— Сега отново прочетох протокола ти най-внимателно. Два пъти. Никъде не си отбелязал, че е била оперирана от апандисит.
	— Значи не е била.
	— Да си пропуснал?
	— Аусгешлосен.
	— Да, ама тя е била оперирана в ихтиманската районна болница през 1966 година. Прочетохме болничния й лист.
	— Може да сте го чели. Там може и да пише, но щом го няма в моя протокол, значи не е била оперирана.
	— Възможно ли е белегът след изминалите години да е толкова незабележим, че да не си го открил?
	— Пак аусгешлосен. Вярно е, има едни хирурзи, не хирурзи, а козметици, които сега така ги работят, че едва се вижда. Но не в Ихтиман. И повтарям — едва! А бае ти Досю да не го види белега, виж, това и те не могат.
	— Хм. Тогава ще се наложи да ексхумираме.
	— Толкова ли е важно? Знаеш каква свинщина е. А доста време мина.
	— Не знам, но може и да се окаже много важно.
	С това „толкова ли е важно“, „нужно ли е наистина“ той трябваше да се преборва на три пъти. Първо с колегите си, после с полковник Бинев и накрая с прокурора. Без негово разрешение не можеше да се изрови труп за повторно освидетелствуване. А аргументите му бяха слаби. Някакво смътно подозрение, основано на противоречието между два медицински документа. И всички питаха, дори и да се окаже, че такова противоречие наистина съществува, е, та какво от това, какво общо има то с убийството. И все пак той получи разрешението. Не толкова, защото убеди опонентите си, а защото те отстъпиха пред авторитета му: „Щом подполковник Антонов настоява, кой знае, може и да има основание“.
	Сега оставаше да се извърши ексхумацията. И то непременно в негово присъствие. Консулов веднага предложи да го замести, но той не се съгласи. Нито беше правилно, нито другарски, колкото и Консулов да твърдеше, че „му пука жилетката“. Но взе със себе си Хубавенски — да свиква. Той се смути, но не се осмели да възрази.
	Когато работниците извадиха ковчега и доктор Първанов отвори капака, Антонов погледна към младия си колега. Бе бял като платно, личеше, че всеки момент може да припадне.
	— Хубавенски, веднага отидете на чешмата, ей там е, на кръстопътя на алеите, и се напийте добре със студена вода. И аз така направих на първата аутопсия. Помага! Като ви попремине, елате пак. Без да бързате.
	— Ама аз… — изпелтечи Хубавенски.
	— Веднага! — повиши глас Антонов. — Остава сега и с вас да се занимава докторът.
	И на него му се щеше да отиде до чешмата. Но се въздържа. Пък го и досрамя от бай Досю, който невъзмутимо се занимаваше с трупа. Той бе разкрил корема и внимателно го разглеждаше със силна лупа. После му я подаде и на него. И гледката, и миризмата си ги биваше. Но все още ясно личеше, че кожата навсякъде е гладка, не е била никъде рязана.
	— Край! — отсече Първанов. — Няма какво повече да гледаме. Ясно е — тя никога не е била оперирана от апандисит. Напразно потревожихме трупа й. Пък и нази си… И друг път да вярваш на бае ти Досю. Хайде сега да ме водиш да пием по сто грама коняк. И за младока ще е полезно, пък и за теб.


>
	Колата мина да го вземе от дома му в уговорения час. Антонов не седна, както обикновено, до шофьора, а се настани на задната седалка. Кирчо само го попита ще минат ли още край някого и като разбра, че ще пътуват само двамата, подкара към булевард „Ленин“. Той усети, че подполковникът не е настроен за разговори, и мълчаливо поведе колата по шосето за Пловдив.
	Снощи, когато отиде при Бинев да поиска кола до Ихтиман, полковникът дори не му възрази: „Та нали там ходи вече Хубавенски“. Само го изгледа дълго, поклати скептично глава и обеща да уреди въпроса. Да, пред него не се наложи да обяснява, но сега трябваше поне на себе си да отговори.
	Странно беше, че Пепи е отишла да се оперира тъкмо в Ихтиман. Непонятно беше защо е викала с телеграма бившия си любовник. А най-загадъчното — че всъщност не е била оперирана. Да, това бяха обстоятелствата, над които заслужаваше да се помисли. Но имаха ли те някакво отношение към убийството й? Събития, станали преди девет години!
	Не се ли касаеше за някаква случайност, за грешка? Но каква? В това, че не е била оперирана — нямаше грешка. Тогава? Можеше ли да сгрешат в болницата? Вместо нещо друго да впишат апандисит? Беше слушал, че хирурзи забравят инструменти в корема на оперирания, случва се да сбъркат лекарството, дозировката. Но да впишат операция на човек, който не е бил рязан, не бе чувал. Не, това не беше случайно, нещо се бе случило. Затова и пътуваше сега до Ихтиман.
	В канцеларията на болницата сякаш бяха подготвени за проверката — веднага му донесоха историятата на заболяването. Но в това нямаше нищо подозрително. Само преди няколко дни Хубавенски бе търсил и служителката бе издирила документа. Антонов го прочете внимателно. Пенка Василева Костадинова (така Пепи се наричаше по баща) бе постъпила на 5 май 1966 година с диагноза акутен апандисит, същия ден бе оперирана и на 12 май 1966 година бе изписана здрава.
	Вчера сутрин, след като реши, че трябва сам да провери случая в Ихтиман, Антонов посетих своя съученик доктор Паскал Матев, главен лекар на една от столичните болници. Не бяха се виждали много години и Паско го прие с нескрито учудване. Той, изглежда, помисли, че нещо се е случило в неговата болница, което е привлякло вниманието на съученика му от криминалната милиция. Едва след като се убеди, че интересът на Антонов е чисто познавателен, му обясни реда, съществуващ в нашите болници, показа му документацията и как тя се съставя. Накрая Антонов реши да го запита — възможно ли е да се издаде документ за операция на човек, който не е бил опериран. Доктор Матев дори се обиди за недоверието, което представител на милицията проявява към неговите колеги. Отговорът му беше категоричен — това е абсолютно изключено. И все пак, след като помисли, добави — освен ако се касае до служебно престъпление. Но и тогава е много трудно. Твърде много хора участвуват в оформянето на документите. Като пример за това доктор Матев му даде отчетна форма Б-3 — историята на заболяването, която трябва да бъде подписана от двама лекари — лекуващия и завеждащия отделението. А историята на заболяването на Пепи бе подписана само от един — някакъв неразгадаем небрежен параф.
	Изиска приемната и изписната книга за 1960 година. Донесоха му ги сравнително бързо. И в тях „Всичко беше наред“ — приета на 5 май с предварителна диагноза акутен апандисит, изписана на 12 май здрава, след операция от апандисит. Антонов вече не знаеше на какво да вярва. На трупа или на документите, писани от толкова различни хора.
	На служителката каза, че трябва да вземе документите за няколко дни, та да изготви разписка. Но тя му обясни, че без разрешението на главния лекар няма право да му ги даде. Антонов взе цялата документация и реши сам да уреди въпроса.
	Кабинетът на главния лекар беше на втория стаж. Под синята табелка имаше залепено листче, на което с пишеща машина бе написано „д-р КУБРАТ КАРОЛЕВ“. Антонов механично посегна да почука и задържа ръката си едва в последния момент. Отгде му бе познато това име? Да, разбира се, от историята на заболяването. Та това бе същият този лекар, който бе оперирал Пепи. Дори отново погледна документа. Същият! И той сега щеше да влезе при него, да иска разрешение да изземе документацията, която можеше да го изобличи в длъжностно престъпление; при човека, който знаеше тайната на тази „операция от апандисит“! Да влезе така, неподготвен. Ядоса се защо не се бе сетил да разпита за този Каролев. Но как можеше да предположи, че той сега е станал главен лекар. А бе длъжен да допусне и тази възможност.
	На дървената пейка в дъното на коридора се намери място и за него. Трябваше да помисли, и то бързо. А разговорите на чакащите болни му пречеха. Сега вече въпросът не беше да вземе разрешение от главния лекар, а да се проведе разпит на хирурга, който всъщност не е извършвал никаква операция. Откъде да започне, как да подходи, как да обясни интереса към този толкова стар случай? Ами ако този фалшив документ води към престъплението, ако Каролев е замесен в него? Но как?… Каква връзка може да има между този случай и убийството? Каролев ще го запита защо се интересува от тази история. Какво да му отговори? Ей така, нищо няма да му обяснява. Та нали той е, който е овластен да пита.
	Антонов стана и решително се отправи към кабинета на главния лекар. Но пред вратата се спря. Не, не от нерешителност. Дообмисляше разговора. Мина млада, наперена сестра. Изгледа го с интерес, сякаш чувствуваше, че не е пациент.
	Антонов почука на вратата. Но никой не му отговори. Почука втори път. Пак нищо. Натисна бравата. Отключено беше. Влезе.
	В малкия кабинет зад бюрото седеше възрастен мъж с посивяла коса, очила с дебели рамки и пищни мустаци. Четеше някаква дебела книга. С нищо не реагира на влизането му.
	— Добър ден — каза Антонов и се приближи към бюрото.
	Едва сега мъжът вдигна глава, изгледа го без интерес и равнодушно измърмори:
	— Сега не приемам. Елате след обяд.
	— Дойдох преди обяд тъкмо защото не приемате — Антонов показа служебната си карта. — Налага се да изясним заедно един въпрос, който ни интересува.
	— Заповядайте, седнете — доктор Каролев едва сега счете за нужно да прибере книгата, като не забрави да сложи една бланка за рецепта на отворената страница. — Какво ви води към нас?
	Антонов не побърза да му каже. Той беше си уточнил позицията на разпита, стратегията. Сега оставаше да си изгради тактиката. За броени секунди той трябваше да си състави мнение що за човек е този лекар, как да подходи към него. Подчертано интелигентен, вероятно веселяк и гуляйджия, галантен ухажор на красивите жени. Позастаряващ ихтимански Казанова. Това беше добре; с такива по-лесно се разговаря.
	— В този документ пише, че Пенка Костадинова — Антонов му подаде историята на заболяването — е била оперирана от апандисит на пети май 1966 година. Подписали сте го вие.
	Каролев пое листа и зачете — внимателно, но по някои едва забележими промени в изражението на лицето му, по това, как той престана да чете и се замисли, Антонов позна, че докторът знае, помни случая. При това положение линията можеше да бъде само една — открита, директна атака. И да не забравя нито за миг — „Пепи е жива!“ Да не се издаде!
	— Хм… това е било толкова отдавна, минали са девет години. Знаете ли колко хора съм оперирал аз за това време. И какво ви интересува?
	Само не така. Още от първия момент докторът трябва да е наясно — никакви пътища за отстъпление, за шикалкавене!
	— Не знам, доктор Каролев, колко хора сте оперирали, но този случай е по-особен и вие го помните. И тъй като аз съм дошъл тук, не за да си беседваме, а за да ви разпитам, нека започнем. Моля, заключете вратата, за да не ни безпокоят.
	Каролев стана и покорно заключи.
	При снемането на личността се установи, че Каролев е роден в Плевен. На Антонов това се стори добър, обещаващ сигнал, с перспектива. И веднага след като го предупреди малко по-настойчиво за отговорността за даване на неверни показания, каза:
	— Доктор Каролев, вие си давате сметка, че аз неслучайно съм дошъл от София по този „отдавна забравен“ случай, че ние вече знаем не само, че Пенка Костадинова не е била оперирана от апандисит, но и останалите обстоятелства. Целта на моето посещение е по-скоро да оформя писмено събитията от пети май, защото без това прилагането към делото на този, как да се изразя най-меко, на този документ с не съвсем точно съдържание би могло да постави въпроса за вашата наказателна отговорност. Нали този подпис е ваш?
	— Да.
	— А защо не се е подписал и друг лекар? Нали форма Б-3 трябва да бъде подписана от двама лекари?
	— Да, от завеждащия отделението и от лекуващия лекар. Но в случая аз бях и завеждащ отделението, и оперирах…
	— Какво сте оперирали, като Пенка Костадинова не е била оперирана!
	Доктор Каролев наведе глава и замълча. Той сигурно си спомняше, той знаеше случая. И сега се колебаеше.
	— Чакам вашия отговор. И не прибавяйте към старата си наказателна отговорност и нова, за лъжесвидетелствуване.
	— За каква наказателна отговорност може да става дума?
	— Че нали тя не е била оперирана. Този документ…
	— Този документ е част от оформянето на едно добро и справедливо дело. Тя беше бременна, извънбрачно, и не искаше да има дете. Намериха се хора, готови да й помогнат, които взеха детето. И за да не се смущава в бъдеще неговата психика, оформихме го като родено от другата жена. Със съгласието, не, по настоятелните молби и на двете страни. За каква отговорност може да става дума, та чак наказателна. В такива случаи така се прави, такава е нашата, медицинската практика — документите се съставят на името на жената, която иска да вземе детето, да го отгледа като свое.
	Значи това било! Пепи все пак е забременяла, не е лъгала Попов. И го е повикала с телеграмата в Ихтиман в последния момент, за да поговорят още веднъж, за последен път, дали да даде детето. Нейното и… неговото. Ако и той склони — да се оженят. И какво ли огорчение, разочарование е преживяла, когато той дори не се обадил. Това е бил последният тласък към фаталното решение.
	— Разбирам, но защо е било нужно да съчинявате операция от апандисит?
	— А какво да пиша — че е родила дете ли? И къде е това дете? И… та нали тя лежа в болницата, трябваше някак да оформя престоя.
	— И все пак вие като длъжностно лице, в кръга на своите служебни задължения, сте съставили официален документ с невярно съдържание.
	Доктор Каролев го изгледа продължително, поклати глава с нескриван укор.
	— Ех, вие… Освен длъжностно лице аз съм преди всичко лекар. А моята професия — той натърти думата „моята“, сякаш я противопоставяше на неговата — ме задължава към хуманност. Този документ, който вие нарекохте „с невярно съдържание“, направи щастливи едни съпрузи, които не можеха да имат дете, даде радост и безгрижно детство при най-добри условия на роденото, спаси от позор и страдания една майка, която не беше готова, не искаше да стане родител. Пък и не беше достойна за това. Какво повече може да искате от този документ?
	— Разбирам, много добре ви разбирам. И все пак, защо сте се решили на тази… как да я назова… подмяна? В нея все пак има нещо нередно. Дори погледнато чисто формално…
	— Бих го направил за всеки, ако съм убеден, че е в интерес на двете страни и преди всичко за благото на детето. А този случай беше тъкмо такъв. И освен това — детето взеха сестра ми и зет ми, хора най-почтени, с блестящо обществено положение. Културни, добри, грижовни. Пък и тази Пенка ми се пада някаква роднина. Дъщеря е на наша първа братовчедка. Но тя се оказа една неблагодарница. Съжалявам, че тогава й помогнах, че я спасих от позор. Ах, каква мръсница се оказа тя!
	Доктор Каролев видимо бе развълнуван, дори се зачерви. Той сякаш бе забравил, че разговаря с представител на милицията, че го разпитват. Помълча малко и запита внезапно:
	— Тя си го иска, нали?…
	— Дете й е — отговори уклончиво Антонов.
	— Дете! Кучка е тя, а не майка. Впрочем защо да обиждаме кучките. Те се грижат за малките си, кърмят ги, готови са живота си да дадат за тях, докато отраснат, докато природата го иска от тях. А тя! Отърва се и години наред не се интересуваше от него. А я го вижте! Какво момче е! Моят племенник. Виктор.
	Каролев извади от портфейла си цветна снимка и му я подаде. 8–9-годишно момче, с дълги руси къдрави коси, гледаше дръзко със светлосините си очи. То поразително приличаше на Пепи. Добро доказателство!
	— Сестра ви също ли беше постъпила в болницата?
	— Какво? — Каролев сякаш не разбра въпроса. — А, не, записах, че е родила у дома. Те бяха със зетя тук, чакаха да роди Пенка. И на седмия ден взеха детето, отведоха го в София. Заедно с нея. И Пенка отведоха.
	— Не е ли било рисковано?
	— Колко му е. С колата — няма и час.
	— Имам предвид не пътуването, а откъсването на майката. На седмия ден.
	— Всичко беше уредено. Та тя дори тук не искаше да го кърми! Да не си деформирала бюста. Можете ли да си представите! И тук, и в София го кърмеха други жени. Но сестра ми и зет ми го отгледаха отлично, при най-добри условия. Тя е педиатър, а зетят — химик. Старши научен сътрудник, един вид професор. А и детето се оказа здраво. Отлично израсна.
	— Вие явно сте настроен срещу братовчедката си. А сам казахте, че това се случва — неомъжена майка, която не е в състояние да отгледа детето си, да го даде някому…
	— Тя не ми е никаква братовчедка. Майка й, да. И не за това я мразя. Не и защото е развратница и зла. То си е нейна работа. А защото последните две години започна да си иска детето, да заплашва сестра ми…
	— Е, не е ли естествено. А вие сигурно знаете, че бракът й е бил неудачен, поне в това отношение. Едното дете се родило дефектно, другото — мъртво. Бихте могли да я разберете. След като е родила такова красиво момче…
	— Там е работата, че и след тава нея не й е до Виктор. Тя съвсем не го иска. Че за какво й е — само ще й пречи. Тя го използува само за да изнудва сестра ми и зет ми. А как го обичат те, като свое. Родено дете рядко може да се обича тъй. То е животът им.
	— А вие отгде знаете, че ги е изнудвала?
	— Отгде! От сестра ми и от зет ми, разбира се. И двамата ми са се оплаквали, съветвали са се с мен. А веднъж присъствувах на такава срамна сцена. У тях, в София. Да бяхте само я чули, да бяхте я видели. Човек без срам и без съвест. Държанието, езикът й, как злобно святкаха сините й очи!
	— Вашият племенник Виктор има същите очи.
	— Да, има, но е отрасъл в друга среда, иначе е възпитан. А тя! Как не бяхте там да я чуете! Когато се обадих да защитя сестра си, ми викна: „Затвори си кенефа, бе дърт курварино!“ Можете ли да си представите! На мен, дето тогава я спасих! Така се държи и със сестра ми, и със зет ми. Да й счупиш главата!
	„Или да я отровиш!“ Химик, почти професор. Хм. Но този, Каролев, очевидно не знае. Иначе щеше ли да говори така!
	— Но вие все пак не ми казахте в какво се изразява изнудването?
	— Как в какво? Ами във всичко. Да има начин, голи ще ги съблече. Е, зетят наистина е добре. От три години работи във Виена. Там живеят и тримата. Има висока заплата. В долари. Наш представител е в някакъв международен институт по охрана на природата. Но от две години, откакто умря майка й, оная сякаш загуби мярка и срам. Та нали тя, братовчедка ни, измоли тогава да й помогнем. Скубе нашите най-безсрамно, превърнала ги е в дойни крави. Та тоалети ли, та разни там магнитофони и транзистори, какво ли не…
	— А те?
	— Дават какво ще правят. Пред мисълта, че могат да загубят Виктор, на всичко са готови.
	— Детето знае ли?
	— Опази Бог. И тя не се е решила още да извърши тази подлост. Пази я като свой главен коз в изнудването. Впрочем вие защо сте тук, да не е вече завела дело?
	— Не, дело не е завела. Дойдох по сигнал за извършеното от вас длъжностно престъпление — съставяне на официален документ с невярно съдържание.
	— Значи тя ви е писала.
	— Не, тя не ни е писала.
	— Хм. Странно. Че никой друг не знае за случая. Нещо криете, другарю…
	— Антонов. Подполковник Антонов. Уверявам ви, че тя нищо не ни е писала.
	— Дано да е тъй. Само да не стане така, че да отнеме Виктор от родителите му. Няма да го преживеят. Ще ги умори тази жена! А колкото до мен — готов съм да отговарям. Ако се намери съд да ме осъди за тази работа, и в затвора ще вляза, само и само Виктор да не разбере, да остане при майка си. И при мен. Знаете ли, като си идват в България, той винаги ме посещава, остава по за няколко дни при мен. Водя го на риба. Вика ми вуйчо Куби. Нали съм Кубрат.
	— А той как е, прилича ли на майка си? Имам предвид по характер?
	— Не бих казал. Да не прилича не е възможно, но средата, в която расте, го облагородява, кове друг характер. Знае вече немски и дори английски. Е, поразглезеничък е, но като се има предвид, че е един-единствен, пък и любовта на Ана и Емил към него, естествено е. Така да се каже — в допустимата норма. Но вие все пак не ми казахте, отгде сте разбрали за случая, защо се интересувате от него?
	— Е, нали знаете, не само вие, но и милиция си има своите професионални тайни. Но мога да ви уверя, че няма възбудено дело за отнемането на детето, че не Пенка ни е съобщила за случая. По тази линия няма какво да ви безпокои. Разговорът ни ще си остане, трябва да остане между нас и няма защо да пишете на сестра си. Уверявам ви, че ще бъде излишно, ако ги потревожите.
	Макар и доктор, Каролев охотно да разказа историята на своя племенник, като дойде ред да напише показанията си, видимо се поколеба. И Антонов трябваше дълго да го убеждава и да му доказва, че това е само една формалност, от която няма да има никакви нежелани последици.


>
	Когато Консулов изслуша на другия ден разказа му за пътуването до Ихтиман, първото нещо, което каза, беше:
	— Е, най-после имаме хубав, солиден мотив — мотив, изпробван през многовековната история на хомо сапиенс — родителите пазят безценното си поколение със зъби и нокти, дори и с фосотион.
	— Да, пазят — каза замислено Антонов, — но от Виена. Както установи справката, инженер Емил Донев и неговата съпруга доктор Ана Донева са пристигнали с колата си в София на 18 март и пак с колата си са заминали обратно на 31 март. Този път са били без сина си. И оттогава са си във Виена. Включително и на 21 април. Ако и това не е желязно алиби, здраве му кажи.
	— Дали не са се срещали с Пепи, докато е била в София?
	— Кой да ми каже? Каролев във всеки случай не знаеше. Преди това са били тук от 23 декември до 3 януари. Посрещали са Коледа и Новата година. Били са с Виктор. И не ме питай виждали ли са се тогава с Пепи. Пак не знам. Въобще прескачат често до България.
	— Нещо повече за тия хора?
	— Ако те удовлетворява какво пише в досиетата им — мога да ти кажа. Вчера, след като се завърнах, само с тях съм се занимавал. Той се числи в щата на Научноизследователския институт по химична технология. Старши научен сътрудник първа степен. Биографията му е тип-топ. Беден селски произход, завършил гимназия в Шумен като първенец, химия в София, след това специализация в ГДР, асистент в ХТИ, после, при основаването на института — постъпва като научен сътрудник. Често ходи в командировки из чужбина по симпозиуми и конгреси. Освен немски научил в курсовете в Банкя и английски. Въобще надежден научен кадър. Във Виена, изглежда, са го изпратили не с протекция, а защото заслужава. И тя, доктор Ана Донева, по баща Каролева, е горе-долу като него. С тази разлика, че произхожда от чиновническо семейство и е достигнала само до ординатор в трета градска болница. Баща й е бил данъчен началник в Плевен. Тя е специалист по детски болести. Женени са от 1954 година.
	— Значи дванадесет години безуспешни опити да си направят сами дете — обади се Консулов.
	— Защо само дванадесет! Опитите могат да продължават и досега — и като затвори дебелия си, гъсто изписан бележник, Антонов каза: — Те това е, Круме.
	— Виждам, постарал си се яката. Но ползата какво е — нали те още през март са заминали за Австрия.
	— Заминали са и повече не са се връщали. И на 21 са били там, и сега са там.
	— Говориш така, сякаш си убеден, че те са убийците, че ако по това време са били тук, у теб нямаше да има никакво съмнение, че те са й дали отровата.
	— Не знам кой я е дал, но тия поне са имали основание.
	— Интересно дали Сивков не се е познавал с Доневи, дали не е близък с тях. И още по-интересно — дали не е ходил в Австрия.
	— Знаеш, че беше в ГДР. Допускаш, че им е направил такава… „услуга“! Хайде де!
	— Може би… без да подозира.
	— Абе какви ги приказваш. Как така ще отрови любовницата си, „без да подозира“. Глупости!
	— Не се дразни, мисля на глас.
	— Винаги трябва да се мисли умно, особено пък на глас.
	— Всеки мисли, колкото може. Ако са те, как тогава са й дали от Виена отровата, и то точно в момента, когато Сивков е бил при нея?
	— Това, че Сивков е бил при нея, може и да е случайност.
	— Ох, как не обичам такива „случайности“. Любовникът е единственият присъствуващ в момента, когато някой от Виена трови убитата. Нито може да е веро, нито пък е бен тровато.
	— Ама ти… още ли подозираш Сивков?
	— Нямаме право да не го подозираме.
	— Добре, продължавай да го подозираш. Но не забравяй, че от голите ти подозрения полза няма. А сега ни предстои да разработим хипотезата Доневи. Те попе имат мотив за убийството. Ти сам го обяви за „хубав, солиден“.
	— Мотивът си го бива, няма спор, но те са били във Виена!
	— Стига с това „във Виена“, знам го! Това престъпление е извършено или присъствено, или задочно. Ако е присъствено — убиецът е Сивков. Но той не е. Вече се разбрахме защо и засега няма какво да го чоплим повече. Следователно трябва да е задочно. А щом е задочно, то може да е и Бедросян, и онзи хулиган Попов и… хикс. Помниш ли? А сега хикс се оформи като семейство Доневи. С мотив, дето дори ти, който нямаш деца, призна за уважителен.
	— Хиксът може да не са Доневи, може да е някой друг.
	— Може, но е малко вероятно. Чудно би било толкова много хора едновременно да искат да убият тази маникюристка. А да спорим на тази тема е рано. Преди това трябва да проучим основно хипотезата Доневи, да я изчерпим докрай и тогава ще решаваме.
	— Как да го разбирам това?
	— Разбирай го като намек, че трябва да минеш по всички връзки на Доневи, да разбереш що за хора са, не са ли се оплаквали някому, заканвали или изобщо…
	— Именно… или изобщо… Задачка! А ти?
	— А аз ще се заема със същата „задачка“, но откъм другия й край, откъм страната на Пепи. Ключът от апартамента у теб ли е?
	— В твоята каса е.


>
	След като приключиха официалния разпит, доктор Каролев го беше поканил да обядват заедно в ресторанта, дори се опита да му плати сметката и като не успя, както той се изрази „за компенсация“, го отведе да пият „поне по едно истински кафе“ у дома си. Разделиха се едва към четири часа. И през всичкото това време Каролев приказваше и приказваше. Дали беше по природа прекалено бъбрив, или се стараеше да спечели „този милиционерски следовател“ за каузата на сестра си и зет си, но той ги обрисува най-подробно и в най-светли краски. Според характеристиката на Каролев това беше едно идеално семейство на съвременни делови, честни и добри хора, щастливо по всички направления, чиято най-голяма радост е синът им. Единственият въпрос, който зададе Антонов, беше — как ги е изнудвала Пепи, колко е получавала от тях. Това даде повод на Каролев отново да се нахвърли върху Пепи, да я обругае с всякакви епитети, но нищо конкретно не можа да съобщи. Знаел, че при всяко идване сестра му носела пълни куфари с всичко, което една алчна, безсрамна изнудвачка може да поиска, и че претенциите й все нараствали. Носели й всякакви дрехи, козметика и неведнъж магнитофони, транзистори, стереограмофон и много други скъпи вещи. И цветен телевизор й донесли. Дори Емил, съпругът, който въобще бил твърд и строг, даже суров мъж, и той се бил огънал и носел, носел…
	Сега Антонов искаше да разгледа още веднъж апартамента и да види материалните следи на това изнудване. Даваше си сметка, че много от получените вещи Пепи може да е продала, да е купила други, също вносни. Може би трябваше да вземе някой специалист от митническото управление. Но предпочете първо сам да се ориентира.
	В асансьора влезе жена, която преди него натисна копчето на същия етаж. Наложи се да изкачи няколко етажа в повече и тогава да слезе. Не искаше да го видят как влиза сам в апартамента на убитата. Успя да мине незабелязан.
	Вътре всичко беше както при последното му посещение, дори масичката с чиниите и чашите. И все пак се чувствуваше, че е изминало време, че никой не обитава този дом. Лек прах по полираните части на мебелите, а въздухът беше някак особен, застоял.
	Разходи се из целия апартамент. Беше тихо, странно тихо, сякаш предметите са се смълчали. Те бяха присъствували на смъртта, знаеха какво се бе случило тук. Да, предметите нямаше да го излъжат, но бяха неми. Или той не можеше да чуе гласа им.
	Полумашинално започна да разглежда гардероба. Там нямаше вече място дори за една лятна копринена рокля, тъй бе натъпкан. Долу, под дрехите, бе пълно с обувки. Всичките почти съвсем нови и все чужди марки. Пепи явно не се е унижавала да носи български обувки.
	Порови из другите шкафове. И там беше пълно — преди всичко с всевъзможно най-фино дамско бельо. Наскоро бе прочел статия за преклонението пред вещите на Запад, за потребителското общество. А сега се намираше пред блестяща илюстрация на тезата на автора. Какви ли не машинки само имаше — и сложни, с много приставки, американски апарат за масаж, някакви други хитроумни апаратчета, чието предназначение може би не е било ясно и на самата Пепи — стояха разпаковани, но явно неупотребявани. Над гардероба във фабричната му опаковка намери голям апарат за правене на кафе еспресо, но не от тези, дето бе виждал да се продават скъпо и прескъпо по нашите магазини, а още по-голям, по-сложен… Също явно неупотребяван, защото в кухнята намери друг, по-малък. Две сокоизстиквачки, голяма и малка, и двете италиански, допълваха ансамбъла на битовата техника. Нима всичко това Пепи бе купувала със свои пари? Със заплатата си на маникюристка! Хайде, би разбрал нуждата от цветен телевизор, от стереограмофона и магнитофона, от някой транзистор. Макар че и те струваха хиляди левове…
	Колкото повече разглеждаше апартамента, толкова повече скъпи, вносни неща откриваше. Ясно, ще трябва да изпратят специалисти да определят произхода и цените на всички предмети от този частен музей на западната битова и лека промишленост.
	Седна в хола на едно от креслата и запуши. Приятно му беше да е сам, да размисли, без да слуша закачките на Консулов, без в него да са вторачени питащите очи на Хубавенски, който сякаш очакваше от „стария вълк на криминалистиката“ да чуе поредното откровение. Ей така, насаме с мислите си.
	Престъплението може да е било замислено в стария прашясал дом на Бедросян, може и във Виена или в някое от любимите на Мери кафенета, но се е осъществило тук, в същия този хол, където се намира сега той. Но как? На какво да се облегне, за да си го представи, за да го възстанови във въображението си.
	Повратният пункт бяха показанията на Сивков. Да, той му бе повярвал. Защото логиката на неговото поведение подсказваше, че Сивков не е, не може да бъде убиецът. Убиецът не би лъгал тъй детински не би подготвил една тайна любовна нощ, за да я прекара в чакалнята на гарата. Той е просто един страхливец, един уплашен човек, който като щрауса крие главата си в пясъка. Абе щраус, ама ако не беше гръцкото календарче, можеше и да не го открият!
	Разбира се, не биваше да се изключва напълно и другата хипотеза — че Сивков е един страхливец, който всъщност е отровил Пепи (защо?) и е разиграл цялата тази комедия на неопитен наивник, който неволно лъже и се крие, та милицията, като го разкрие, да започне да мисли така, както сега той, подполковник Антонов разсъждава. Да, теоретически съществуваше и такъв вариант, но той беше твърде невероятен, литературен, за да е истински. И логиката, и онзи усет към хората, който се бе изработил у Антонов от хилядократните му стълкновения с подследствени и свидетели при екстрени условия, го отхвърляше.
	И така, засега поне, той нямаше никаква друга опорна точка за това, как са протекли събитията около смъртта на Пепи, освен показанията на Сивков. Тя го е посрещнала, вечеряли са заедно, донесла е магнитофона от спалнята и започнали да танцуват. Пили са още уиски със сода и лед. Позвънило се. Пепи изключила магнитофона. Позвънило се още веднъж. Пепи угасила и осветлението. Изчакали прегърнати. Целували се. След като решили, че съседката си е отишла, запалили, пили още уиски, пуснали отново магнитофона и продължили да танцуват. След няколко минути на Пепи й прилошало.
	Фосотионът действува за една-две минути. При употреба на алкохол — по-бързо. Няколко минути преди да й прилошее, Пепи пила уиски. Значи, ако се вярва на Сивков, това е моментът, в който Пепи е взела отровата. В чашата с уиски. Онази чаша, която те намериха с останки от уиски. И в която нямаше отрова! А ако тя е пила този път от чашата на Сивков, от онази, която е била измита от него? „На какво ли не е способна любовта!“ Сипал отровата, предложил й да пие от неговата чаша („За да можеш ти да узнаеш мислите ми, колко те обичам!“) — и така я отровил. Значи все пак Сивков! Този свръххитрец Сивков, който пресмята разсъжденията на следователя много ходове напред, сам разказва на милицията, че няколко минути преди прилошаването Пепи е пила уиски, сиреч е погълнала отровата. Хм…
	Добре, Пепи сама е сложила отровата в чашата си. Сивков твърди, че тя не се е самоубила. Но да допуснем, че се лъже. Но нали те са били заедно, един до друг, прегърнати в тъмнината. А след като съседката си е отишла, са запалили лампите. Та той е трябвало да види, че тя слага „нещо“ в чашата. Не, не е и така! А как е?…
	Антонов почувствува, че губи нишката на мисълта си, че почвата се изплъзва под краката му. Да приемем твърдо: Пепи се е самоубила! Сивков не е убиецът! Но отровата не е влязла сама в устата на Пепи, я! В апартамента по това време няма трети човек! Доневи са по това време във Виена. Значи събитията не са протекли така, както ги описва Сивков. Значи Сивков лъже. Или… Какво — или?
	Разбира се, съществува и трета хипотеза: че нито Пепи се е самоубила, че нито Сивков я е убил, а тя се е отровила, така да се каже, случайно, без да си дава сметка, че взема отрова. Но как и кога е могло да стане това? Първо — кога? Последните десетина минути преди да започне действието на фосотиона, тя цялото време е била в хола със Сивков и е пила само уиски. От своята чаша, в която не намериха отрова. Или от чашата на Сивков, измитата после от него, което пък би означавало, че Сивков е убиецът. Времето не се получава. Търси се интервал от една, максимум две минути. При употреба на алкохол дори по-скоро, една минута. Краткият интервал на действието на отровата сякаш изключва тази хипотеза.
	Те са вечеряли заедно. Яли са и са пили едно и също нещо. След това Пепи е отишла в спалнята и е донесла магнитофона. Това е единственият момент, в който тя през последния час на живота си се е отделила от Сивков, не е била наблюдавана от него. Могло ли е да се случи нещо в спалнята, нещо друго, нещо повече от вземането на магнетофона? Но след това тя е била поне десетина минути със Сивков без никакви симптоми на отравяне! А фосотионът би трябвало да задействува за една минута. Би трябвало! Значи, ако допуснем, че фосотионът „този път“ е задействувал за 10–12 минути, би могло Пепи да го е погълнала в спалнята. Случайно, без да разбира, че взема отрова. Но как? И, то се знае, остава открит въпросът, защо фосотионът е задействувал „този път“ тъй бавно?
	Антонов влезе още веднъж в спалнята. Все същата позната обстановка, която не подсказваше никакво решение. Големият неразтворен двоен креват с две малки шкафчета отстрани. На стената към хола голямо огледало с цял панаир от козметични средства на масичката пред него. И малка табуретка, на която Пепи е седяла, когато се е разхубавявала. Големият гардероб на отсрещната стена. Това беше цялата мебелировка на спалнята. Прозорец и три врати: към хола, към балкона и към коридорчето с банята. Удобно, уютно. И толкова. Всичко беше преровено, прегледано и никъде не намериха и следа от отрова.
	Двойното легло явно беше останало от брачния период в живота на Пепи. Но, види се, е продължавало да й е нужно и след развода. А когато е била сама, на коя ли страна е спяла? Трупа бяха намерили проснат на леглото към огледалото. Но там го е положил Сивков.
	В шкафчето до стената имаше всякакви дреболии, разни принадлежности: иглички, карфички, макари, конци, ножички и много разноцветни големи и малки копчета. В шкафчето към огледалото бяха лекарствата. Явно Пепи е спяла откъм тази страна, там е държала и лекарствата против безсъние — да й са подръка нощем. А най-отгоре беше антиконът.
	Антонов понечи да бутне чекмедженцето.
	Най-отгоре! Противозачатъчното средство! Та нали то се взема вечер, всяка вечер! Именно — всяка вечер, без да се пропусне нито една. А опаковката е най-отгоре…
	Той така се развълнува, че дори приседна на леглото.
	Тя е влязла в спалнята не само за да отнесе магнитофона, но и за да вземе противозачатъчното средство. После вече е нямало да има кога. Глътнала е поредната таблетка и е оставила празната опаковка. Най-отгоре! Утре е щяла да я изхвърли.
	Сега се сети, че те тогава бяха видели всичко това. Дори Консулов попита защо не е изхвърлила празната опаковка. А той му отговори, че е искала още да си поръча. На кого да поръча? Тогава не им мина наум, че опаковката е тук, празна, най-отгоре, защото току-що е взела последното драже.
	Е, добре де, взела е. Действието вероятно се е развило така. Влязла е и преди да изнесе магнетофона, е взела дражето. И какво от това? Драже антикон, изработено в ГФР, същото такова, каквото е вземала всяка вечер преди това. Ами ако не е „същото такова“? Ами ако не е „изработено в ГФР“, а някъде другаде? Тук, у нас! Възможно ли е това? А какво друго остава? Или Сивков — или дражето е било отровно, трета възможност не съществува.
	Че Пепи е взела антикона, като е влязла в спалнята, е не само вероятно, но и сигурно е било така. Приемаме, че е било така.
	Възможно е, не е изключено, дражето да е било отровно. След това тя е отишла да танцува със Сивков. И след десетина минути… Да-а, след десетина, а не след една! Симптомите е трябвало да се появят много по-рано. Значи дражето не е било отровно. Да не би все пак Сивков нещо да лъже, или пък… да се заблуждава, да не е запомнил точно?
	Антонов стана и започна да се разхожда из спалнята. Нима пак „удари на камък“. Десет минути! Една минута! Какво означава това! Несъвпадение? Че дражето не е отровно? Или нещо друго?
	Драже… Дражето! Ами да!
	Антонов чак се плесна по челото. Ето ти, мислителю, че и от много мислене човек може да затъпее.
	Те през цялото време смятаха, че отровата е взета в чист вид и веднага е започнала да действува. А тя е била опакована в драже. Колко време ще мине, докато обвивката се разтвори и фосотионът влезе в съприкосновение с организма? Ще трябва да поговори и със Станилова, и с бай Досю. Да, всичко това той ще изясни. Остава открит въпросът: наистина ли последното драже е съдържало отрова и кой я е поставил там? Не, разбира се, заводът. Тогава? Ами ако Доневи наред с останалото са я снабдявали и с антиконцепционни средства? Защо не? Пък и нали Донев е химик. И все пак, за да се смени дражето, опаковката трябва да бъде разлепена, да се разхерметизира и след това отново да се залепи. Това не може да не остави някакви следи. А може да са останали и пръстови отпечатъци!
	Антонов взе най-внимателно пластмасовата опаковка, хвана я за двата й ръба, приближи я до прозореца и започна старателно, да я разглежда. Леглата на дражетата бяха номерирани с цифрите от 1 до 21, в три редици по седем. Алуминиевото фолио около гнездото на последното, 21-то драже, сякаш беше леко набръчкано. А от обратната му страна едва забележимо жълтееше. Дали това не бяха следите от разлепването, от подменяването на дражето. А нима е възможно то да се имитира тъй точно? Че нужно ли е било да е съвсем точно? Могло е и приблизително, колкото да не се хвърли в очи, докато Пепи го вземе. Още повече че тя вече 20 дни преди това ги е вземала спокойно, без да подозира, че всеки ден се приближава към смъртта си. А сега, след като е глътнала дражето, никой вече не може да каже доколко то е било точно като останалите, фабричните.


>
	Макар че работното време започваше в 8,30 часа, днес Антонов влезе в кабинета си малко преди осем. Делото той снощи предаде на полковник Бинев — знаеше, че началникът на управлението го е поискал, за да го прегледа преди съвещанието. Но то не му беше и нужно, помнеше всички обстоятелства, всичко бе премислил, всичко бе изживял. Имаше на разположение цял час, за да прецени отново хипотезата си, за да огледа силните и слабите й страни.
	Извади от шкафа един голям бял лист и по дължината му вертикално тегли една права линия. Отляво написа като заглавие „Теза“, а над дясната половина „Антитеза“. Тезата му беше ясна, логична, щеше му се да я назове стройна:
	1966 г. — Доневи получават новороденото.
	1966–1973 г. — години на спокойно родителско щастие.
	Почука се и в кабинета влезе Консулов заедно с Хубавенски.
	— Зорницата да ти донесе щастие, куме! Виждаш ли, Пенчо, какво ти казах — от тъмно е тука.
	— Току-що дойдох. А вие какво сте подранили?
	— Същото, каквото и ти — предизпитна треска.
	Жалко, сега вече, като дойдоха, няма да го оставят на спокойствие. Но може би така е и по-добре. Ще се яви на съвещанието по-свободен в мислите си. В края на краищата той не отиваше там да пледира своята теза, а заедно да обсъдят създалото се положение.
	Макар и малко по-възбуден от обикновено, но Консулов се държеше така, сякаш не им предстоеше решителен разговор с началствата. Свари кафе, шегува се с Хубавенски, измъкна от чантата си някакви бисквити и ги предложи с „гладна мечка с началство не спори“. Само за случая не отвори дума. Това беше пак негов своеобразен маниер, с който искаше да каже и че не отдава чак пък толкова голямо значение на съвещанието и че е достатъчно уверен в себе си, за да се готви в последния час.
	Тъкмо в девет полковник Пиротски ги прие. Както винаги се ръкува с всички и щом седнаха, запита:
	— Кой ще докладва?
	— С Антонов се разбрахме аз да изложа фактическата обстановка, а той да развие хипотезата си.
	— С фактическата обстановка аз се запознах сам от делото. Надявам се, няма обстоятелства, които да не са отразени там. Предполагам, и вие да ги познавате — той изгледа насядалите около продълговатата, покрита със зелено сукно маса и спря погледа си на Хубавенски. — И вие също, нали? — запита го той.
	Хубавенски скочи, изчерви се леко и каза смутен:
	— Ами… знам ли… макар че аз, едва ли тъкмо аз…
	— А, вие сте дошли тук да чуете как мъдрите и знаещи началници ще ви свършат работата. Грешите, лейтенант Хубавенски. Но понеже е за първи път, ще ви простим. Тук сме се събрали, за да обсъдим ВСИЧКИ ЗАЕДНО случая в свободен обмен на мнения. И не ставайте, когато говорите. Не е нужно. Пък и смущава мисленето. Нима подполковник Антонов не ви е обяснил кое е най-важното — да се мисли. А сега да чуем какво е намислил лично той. Имате думата, подполковник Антонов.
	— Заключението на научно-техническия отдел потвърди догадката, че опаковката на противозачатъчното средство антикон в единия й край е била разпечатана, така че дражето, намиращо се на 21-ва позиция, да може да бъде извадено и подменено с отрова. Взетите тогава проби от съдържанието на стомаха на убитата бяха анализирани химически отново и този път много по-внимателно. Установи се, че там има следи от специфично карминово багрило, същото, с което са били оцветени оригиналните дражета антикон. Ето тези — Антонов извади от джоба си една пълна опаковка антикон и я подаде на полковник Пиротски. — Изпрати ни ги срочно по наша молба търговският ни представител във Виена.
	— Чакайте! Знам, нали аз се обаждах. Друго исках да ви попитам. Какво казват химиците и съдебният лекар — защо не са го открили веднага, още в началото? Какво са гледали!
	— Виках Станилова, която е правила анализите — обади се Бинев. — Карах й се. И тя се поразвика, нали я знаете. Тъй като тая боя не е отровна, пък и се ползува в сладкарската ни промишленост, помислила, че убитата е яла някакви бонбони, червени лимонови резанки например. Не й обърнала внимание, с една дума.
	— Ясно. И втори въпрос — не означава ли това, че убитата е взела ИСТИНСКО драже антикон?
	— Това, другарю полковник, означава — продължи Антонов, — че този, който е подменил дражето, е разтворил озахарената обвивка на оригиналните дражета в течен желатин и от така оцветената в оригиналния цвят желатинова емулсия е приготвил дражето с отровата. Оттук могат да се направят два извода: Първо, че той е разполагал поне с още една опаковка антикон и… че е разбирал от занаята си.
	— Разбирам намека ви — че е бил химик.
	— Висококвалифициран химик, другарю полковник!
	— Аха, нещо като старши научен сътрудник. А защо приемате, че отровното драже е било в желатинова обвивка? И желатина ли сега го откриха в пробите?
	— Не, такова малко количество сред останалите храни не биха могли да намерят. Желатинът не е тъй специфичен като червената боя. Това е едно предположение, което обяснява бавното действие на отровата. Ако тя е била обвита в захарна кора, щеше по-бързо да се разтвори. А на желатина му са нужни 10–12 минути.
	— Не на желатина, а на вас. На вас тези 10–12 минути, времето от вземането на магнитофона от спалнята до първите болки.
	Той добре познаваше маниерите на полковник Пиротски — това бяха „проби, изпитания в убедеността на докладващия“. И затова реши да не отминава закачката.
	— На мен ми е нужна само истината. Но не мога да не отбележа, че интервалът от вземането до задействуването на дражето съвпада с времето на разтварянето на една желатинова обвивка, такава, каквато се ползува във фармацията. И нищо повече.
	— Продължавайте!
	— Така беше най-после намерен отговорът на въпроса, който ни измъчваше от самото начало — как убитата е взела отровата? Защо не се е отровил Сивков? Защо не намерихме никъде и следа от фосотиона? Една хипотеза и в науката и при нас се превръща в теория, когато може да отговори на всички поставени от наблюдението, от практиката въпроси. Първият беше — какво е яла само тя, нещо специфично, дето само тя, жената, ще вземе? Противозачатъчното драже! Никъде нямаше и следа от отровата, защото тя е била само вътре в дражето и цялата е била погълната. Втората загадка беше — как така Сивков, който е присъствувал на смъртта, да не е убиец. Кой друг човек и по какъв начин е могъл да даде отрано фосотиона и Пепи да го вземе, без да подозира, че се трови? Отговорът и на този въпрос е ясен. Пепи от първи април е започнала да взема антикона — всеки ден, всяка вечер преди лягане по едно драже. На 21 април у нея е бил Сивков. Дошло време „за лягане“. Отишла да донесе магнитофона и е взела последното драже — 21-то. Убиецът е този, който е дал антикона. Той е могъл да й го даде, естествено, поне 21 дни преди 21 април — през март. Тогава тук са били Доневи. Само те са имали защо да искат смъртта на Пепи — за да престане да ги изнудва, за да се освободят от кошмара, че ще си вземе детето. Остава открит въпросът, дали двамата са действували в сговор, или „операцията“ е провел само единият от тях, без да посвещава другия. Сигурен съм, че това е Емил Донев. Капитан Консулов ходи два пъти в института на Донев и установи, че към 20–21 март той е бил там след обяд. Макар че не е имал работа там. Ей така, „да се види с колегите си“. Нещо повече — останал е в лабораторията, която той е ръководил по-рано, и то след работно време. Сам. Никой, разбира се, не се е поинтересувал какво е правил. Бивш и евентуален бъдещ шеф! Чистачката разказва, че излязъл от лабораторията малко преди седем — когато вече привършвали чистенето. Имал е два часа на разположение.
	— А жена му? — запита Пиротски.
	— Не мога да кажа. Теоретически съществува възможността тя да не знае нищо. Може Донев сам да е измислил начина и да е решил да не забърква съпругата си — сам да го изпълни. Тя е могла да знае, че носят, че дават на Пепи антикон, без да подозира какво крие опаковката. Може, разбира се, да се допусне, че е била посветена, че заедно са измислили и осъществили плана си за убийството. Твърде вероятно е.
	— В лабораторията имало ли е фосотион?
	— Не, другарю полковник — отговори Консулов. — Проверих най-внимателно. Донев или го е донесъл от Виена, или го е взел от някой свой познат, или… го е имал от по-рано. Нали е химик. Имат и виличка с овощни дръвчета край Симеоново.
	— Значи няма доказателства, че Доневи са притежавали фосотион — обади се Бинев.
	— Доказателства наистина няма, но тази отрова може лесно да бъде намерена. Това не е проблема, още повече за един химик с такива възможности, у нас и в чужбина…
	— Химик, химик! — прекъсна го Пиротски. — Като че ли само химик може да даде отрова, и то такава, разпространена, както казвате. Нима трябва да изключим всички нехимици?!
	— Изключвам ги — каза Антонов, — не защото не са химици (макар и това да има в случая значение при технологията на изготвянето на дражето, при прецизната дозировка на отровата), а защото Доневи са единствените, които имат достатъчно сериозен мотив да убият Пепи. Нито Сивков, нито бившият й съпруг Бедросян, нито дори този Попов са имали основание да искат смъртта й. И да я осъществят по този начин, с тъй далечен прицел, така добре предварително обмислено. Ако е нужно…
	— Не, не е нужно — прекъсна го Пиротски. — Четох аргументите ви. И за Сивков, и за другите двама. Съгласен съм, че Сивков не би постъпил така към една жена, при която идва да прекара любовна нощ. Изобщо той твърдо отпада. Бедросян също. Освен че така губи окончателно апартамента, но и няма мотиви да извърши убийството. Неговата надежда е била някога пак да се събере с Пепи. Още по-малко може да е оня, Попов. Характерът, характерът на деянието е такъв, че предполага някакъв подчертано умен, силно пресметлив бих казал, далновиден убиец. И, съгласен съм, че това може да бъде тъкмо Донев. Подхожда му по всички показатели. Какво ще кажете вие, полковник Бинев?
	— Аз от психология толкава не разбирам и бях за хипотезата Сивков. Но сега, при новата фактическа обстановка, той наистина отпада. Остава да приемем, че Сивков й е дал антикона през март, за да я убие, когато на 21 април той е при нея. Сиреч — абсурд! А щом опаковката е била разлепвана, значи там е била отровата. А за Бедросян и Попов наистина няма никакви факти, които да ги уличават. Може следствието да не ги е разкрило, но факт е, че няма. Смъртта е настъпила на 21 април, но убийството е извършено през март. Във всеки случай преди 1 април. А това заедно с останалите обстоятелства по делото сочи като убийци Доневи.
	— Така-а… — каза замислено Пиротски. — Значи според вас всичко е наред. Убийците са разкрити, можем да пишем обвинителното заключение и да предаваме делото на прокуратурата. Вие, другари, надявам се, си давате сметка колко сме далеч от този идиличен момент!
	— Заподозрените още не са разпитани — каза Бинев. — Ще ги повикаме и… ако се завърнат… Та те и тримата сега са в Австрия. Ще трябва някакъв благовиден повод…
	— А какво мислите вие, подполковник Антонов?
	— Аз съм убеден, че те ще дойдат дори без особено благовиден повод.
	— А защо мислите така?
	— Ами… защото са умни. Защото знаят, че нищо не рискуват. Та ние нямаме никакви изобличаващи ги доказателства.
	— Те това исках да чуя! Ние тук си имаме една добре съчинена история, която по всичко личи, че е истинска, но две пари не струва пред съда. Никой съд няма да ги осъди въз основа на нашите, колкото и да са логични разсъждения.
	— Последните дни само над това мисля — каза Антонов.
	— Е, и какво измислихте?
	— Едно ми остава — със сълзи на очи да ги кандърдисвам, че те са убийците, да ги склоня от симпатии към милицията да си признаят. Та те ще отрекат всичко. Имам предвид всичко, що се касае до престъплението. Ако са умни, могат да признаят, пряко сила, че са взели детето, че са правили подаръци на Пепи. Та това е тъй естествено. Роднина им е, най-после, пък и подарила им е детето си. Защо не. Ако са много хитри, могат дори да признаят, че са й дали антикона. Но не и че са разлепвали опаковката, че са подменили дражето. Макар че — едва ли. Защо им е този риск, да се навират между шамарите, след като Пепи, единственият човек, който знае, че те са й дали антикона, е мъртва. Ех, да имаше там едни техни пръстови отпечатъци. А то — само на Пепи.
	— Очистили са ги — каза Бинев.
	— Колко му е — натопили едно памуче в спирт и… хайде. Размазани или очистени, но ги няма. Пак добре, че е останала поне празната опаковка. Пепи би могла да я хвърли през прозореца.
	Настъпи продължително, тягостно мълчание. Полковник Пиротски се беше загледал през прозореца, сякаш това, което ставаше в кабинета му, не го интересуваше. Бинев оглеждаше подчинените си и с поглед ги подканяше да предложат нещо.
	— Аз бих желал да кажа — вдигна неочаквано ръка като ученик в клас Хубавенски.
	— Кажете вие. Както виждате, началствата мълчат.
	— Всеки престъпник, понеже действува в материалния свят и самият той е материален, винаги оставя някакви следи.
	— Да, така е — каза усмихнато Пиротски.
	— Всеки престъпник винаги допуска някаква грешка — продължи окуражен Хубавенски. Въпросът е да открием материалните следи, да открием тази грешка.
	— Така пише в учебника, другарю лейтенант — каза Бинев. — Ама сега ние не сме се събрали да четем учебници, а пред нас е животът. Я посочи де какви следи е оставил престъпникът, каква грешка е допуснал.
	— Не може да не е допуснал — заупорствува Хубавенски.
	— Не може в учебника, а на практика, в живота…
	— В живота — намеси се Антонов — и това може да се случи. Оттам се попълва черният списък на неразкритите престъпления.
	— Почакайте, почакайте, стига сте напътствували момчето — каза Пиротски. — Та той е прав. Не може да бъде престъпникът, колкото и да е умен, колкото и да е хитър и съобразителен, да не допусне никаква грешка.
	— И каква грешка е допуснал нашият престъпник? — не без ехидство запита Бинев. — Бихте ли ни казали?
	— Защо не, ще ви кажа, няма да я крия за себе си, я. Нали затова сме се събрали. Но преди туй искам да запитам проверявали ли сте връзките между Доневи и убитата. Извън разговора на Антонов с онзи, лекаря от Ихтиман…
	— Доктор Кубрат Каролев.
	— Да, така беше. Онази, гъркинята, приятелката й, знае ли нещо за тях. Дали не са я търсили по телефона от Виена. Особено след 21 април?
	— Разбирам — обади се Консулов. — Аз разработвах фризьорския салон. Клео, така се казва гъркинята, нищо не е чувала за Доневи, Пепи не е била търсена от чужбина в салона. А в къщи няма телефон. Доневи са могли да я търсят само в салона. Говорих и с Бедросян. И той не знае нищо за Доневи. От разговора ни, насочван от мен, подразбрах, че и за детето не знае нищо.
	— Значи те, Доневи, не са се интересували по-нататък от съдбата на убитата, не са любопитствували, така да се каже, да узнаят резултатите от действията си, как се е изпълнил планът им.
	— Не, другарю полковник — намеси се Антонов. И тази грешка не са допуснали. Имаме твърде умни престъпници насреща ни. С железни нерви. Пък и защо ли да се интересуват? Пепи или е умряла и тогава всичко е наред, изнудвачката е отстранена, или ако по някакво чудо се е спасила — тогава значи всъщност нищо не се е случило. Тя сама пак ще се появи и те отново ще трябва да замислят смъртта й. Защо да любопитствуват тогава, защо да се интересуват от една жена, която уж им е безразлична. За да се издадат ли? Не, те не са направили и тази грешка.
	— Да, тази грешка не са направили. В какво е силата на Доневи: в това, че не са оставили следи от деянието си. Колко умно — отровно е последното драже. След което опаковката се хвърля. И тя е могла да бъде хвърлена. Но дори и така, колко време мина, докато я открихме. И, разбира се — без никакви уличаващи следи по нея. Това, що се отнася до веществените доказателства. Но в процеса има и гласни доказателства — очевидци, свидетели. В случая има само един очевидец. Само Пепи е знаела „тайната на детето“. Доктора можем да не броим. Брат е, ще си мълчи. Ако не бяхте го изобличили с фиктивната операция, така и щеше да си мълчи. Само тя е знаела, че ги е изнудвала. Естествено, кой ще вземе да се хвали с такива неблаговидни постъпки. И най-важното — само тя е знаела кой й е дал антикона.
	— И тази единствена свидетелка е жертвата! Няма я. Мъртва е, не ще проговори — обади се Бинев.
	— Това казвате вие. Но, надявам се, не сте го съобщавали на Доневи. Ето тук те са допуснали своята грешка, за която младият ни колега тъй настояваше. От много хитрина, от прекалена предпазливост — не искам да оспорвам, една съвсем правилна, умна позиция — те са се лишили от възможността да знаят какво всъщност се е случило. Те предполагат, те се надяват, но НЕ ЗНАЯТ умряла ли е Пепи.
	— Не виждам как няма да е умряла, след като е взела антикона.
	— Бинев, могат да се случат много непредвидени неща. Може да го е загубила, да са й го откраднали, може да е била започнала някое друго средство, а това да държи за запас, може през това време да не е имала нужда от него… Всичко се случва.
	— Но тогава Попи ще е жива и няма да има престъпление. За какво ни са тогава Доневи, как ще се обясни нашата намеса?
	— Така ли мислите? — Пиротски се усмихна загадъчно. Разговорът явно му доставяше удоволствие, личеше си, че е намислил нещо. — Лейтенант Хубавенски.
	— Заповядайте, другарю полковник — изправи се Хубавенски.
	— Седнете, нали ви казах да не ставате. Я ми кажете, вие знаете ли какво е аберацио иктус?
	— Аберацио кактус ли?
	— Хм. Не кактус, а иктус.
	— Съвсем не знам, другарю полковник — изчерви се Хубавенски.
	— Виждам, че съвсем не го знаете. А колко имахте по наказателно право?
	— Шест, отличен, другарю полковник.
	— Даже отличен. И не знаете какво е аберацио иктус! Аз не бих ви писал толкова висока бележка. Латинският, латинският, лейтенанте! Я му кажете вие, подполковник Антонов.
	— Аберацио иктус или по български отклонение на удара имаме, когато деецът се прицелва в А, когото иска да убие, стреля, но куршумът улучва и убива Б, когото той не е искал да убие. Това, разбира се, е само един пример. Аберацио иктус ще имаме и когато — Антонов се усмихна, той беше вече разбрал мисълта на Пиротски — Доневи дадат кутията антикон, в която има отрова, на Пепи, а пък тя, отровата, попадне по някакъв начин у друго лице, да кажем, нейната приятелка Клео и последната се отрови. За разлика от ерор ин персоне…
	— Достатъчно — разсмя се Пиротски. — Отлично, даже много добре. Чувствува се старата школа, изучавала по-сериозно латинския. Ако беше отровена Клео, която Доневи не познават, щяхме да имаме и свидетел, и убийство, за което да отговарят Доневи.
	— Но нали умрялата е Пепи — възрази му Бинев.
	— Но нали Доневи не знаят това. Те знаят само, че са дали отровата. А кой, кога, къде я е глътнал, не знаят. Задължително е само пак да е жена. Нали мъжете все още не са започнали да гълтат антиконцепционни средства. Пепи се е сдобила с други, да кажем, от ГДР, имало някакъв овосистон, и дала, ако искате, продала на своята приятелка Клео антикона. Тя умира. Ние разследваме. Откриваме подмяната на дражето. От съпруга на Клео узнаваме кой й е дал антикона. Пепи ни разказва всичко останало. Като разбира какво са й били замислили Доневи, тъй се озлобява допълнително срещу тях (пък и разбира, че повече няма да може да ги изнудва), че излива всичката си злоба — сиреч дава изчерпателни показания, макар и твърде субективни. И как ги е молила (със сълзи на очи) да й върнат детенцето, и как те, подлеците му недни, се стремели с всякакви подаръци да я подкупят. По-нататък няма какво да ви уча, нали.
	— Вие сте решили да разиграем аберацио иктус? — запита Антонов.
	— Предлагам ще бъде по-точната дума. Ако измислите нещо по-добро, по-умно, веднага ще го възприема. Но засега не виждам друг изход. Разполагаме само с едно веществено доказателство — опаковката на антикона. То свидетелствува само, че 21-то драже е било подменено, но мълчи по въпроса кой е дал антикона на Пепи и следователно кой е вложил отровата. Това обстоятелство може да бъде установено, след като Доневи благоразумно са очистили пръстовите си отпечатъци, само от един свидетел — Пепи. Затова тя трябва да възкръсне, да е жива. А за да има следствие и наказателна отговорност — все пак трябва да има и убит. Ето защо ни е нужна тази инсценировка. Тя, разбира се, дълго няма да издържи. Не можем нито да възкресим Пепи, нито да убием Клео. Ако тя бъде „жертвата“. Но при умна и грижовна подготовка, при един майсторски проведен разпит — поотделно на двамата — може да свърши работа, да доведе до самопризнания.
	— За да ги разпитаме, ще трябва да предизвикаме повикването им. А те могат и да не се върнат — каза Бинев. — Колко му е — той е крупен специалист на добра работа там, тя е детска лекарка, цялото семейство се намира във Виена…
	— Могат. Тогава ще поискаме екстрадирането им. И ще имаме една допълнителна улика.
	— Те веднага ще се обявят за политически невъзвращенци.
	— Ние сме длъжни да направим всичко, което зависи от нас. Ще разработим случая така, че да се завърнат и като се завърнат, да ги разобличим. Силата на престъпника е в това, че действува скрито, изненадващо — не знаеш кога и какво ще направи, кой го е направил и защо. Тогава той раздава картите. Сега е дошъл обаче нашият ред. Сега ние ще раздаваме и някои козове, макар и не много силни, имаме. Това пък е нашият шанс.
	Антонов слушаше и обмисляше предложението на началника на управлението. Да, жалко беше, че той сам не се сети. Може би не му оставиха време — беше тъй зает до последния момент с подготовката на делото. А може би и нямаше да се сети, нямаше да види тази пролука в иначе отличната, без пукнатини конструкция на престъплението.
	— Какво ще кажете, подполковник Антонов? — сепна го гласът на Пиротски. — Вие все пак най-добре познавате делото.
	— Мисля, че това засега е единственият възможен подход при разпита. Единствен и не безнадежден. Доколкото установихме, Доневи и Пепи не са имали общи познати. Те принадлежат към различни обществени кръгове. Значи няма да има кой да им обади за смъртта й. И шуреят, доктор Каролев, не знае, че тя е умряла. Иначе в никакъв случай нямаше да даде такива показания. Имам предвид за изнудванията. Остава те, като се върнат, сами да се поинтересуват.
	— Щом дойдат, това ще е първата им работа — каза Бинев. — Има си хас да не се поинтересуват успял ли е планът им. Затова ще трябва да ги задържим още на летището.
	— Не съм убеден — каза Пиротски. — Въпрос на нерви и на тактика. Това са умни хора. Повикването е вече някакъв сигнал. Може и да се въздържат от проверки. Та всеки интерес в тази насока е улика! Те ще разсъждават така: или ни викат случайно, не във връзка с убийството, или вече сме разкрити. Сиреч Пепи е мъртва. Защо тогава да се интересуват? А чак пък за нашето аберацио иктус да се досетят — не ми се вярва. Но ако все пак започнат да проверяват, ако нервите им не издържат или се окаже, че не са чак толкова умни, ние ще трябва да ги задържим, така да се каже, пет минути преди да узнаят истината. Всичко това трябва да бъде премислено и изпипано до най-малките подробности. Основното е да се скрие смъртта на Пепи, да се заличат всички следи от нея и да се симулира, така да се каже, присъствието й.
	— Добре би било да й се намери двойник — каза Хубавенски.
	— Чак дотам да се стараем, не е необходимо. Двойници има само в романите. А и близначка няма. Ще минем и без двойник.
	— Но бащата би могъл да се появи и да изиграе определена роля в убеждаването им, че Пепи е жива — каза Консулов.
	— Оня, хулигана! — Пиротски се замисли. — Струва ли си да привличаме този тип в нашата комбинация. И с какво може да ни бъде той полезен. А освен това той знае, че Пепи е умряла. Може да се издаде. А не е изключено и умишлено да ни провали.
	— Не съм и помислял него да използуваме. Но те не го познават, не са го виждали, не знаят и как се казва. Само знаят, че по силата на природните закони детето им има и физически баща. И сега той би могъл да се появи лично.
	— Значи… някой друг! Кой?
	— Аз например.
	— Ха — разсмя се Бинев. — Ама че идея! Убеден съм, че Консулов отлично ще изиграе ролята на този хулиган.
	Консулов се надигна, но Пиротски му махна решително с ръка да седне и каза:
	— Полковник Бинев, не ми харесват подмятанията ви. Предложението е интересно, крие известни перспективи и трябва да бъде проучено и обсъдено. Изобщо вашата задача сега е да съставите план за подготовката и провеждането на операцията. Давам ви срок до утре да ми го предложите за утвърждаване. А аз ще помисля как да обезпечим завръщането на Доневи в България. С това можем да приключим за днес.
	— Другарю полковник — каза Антонов. — Един ден е малко. Ситуацията е сложна, с много вариации. И всяка трябва да бъде проучена, предварително обезпечена. Не ще успеем до утре.
	— Докога тогава?
	— Ами… нека не определяме срок. Пък и няма защо чак толкова да бързаме. Бъдете сигурен, че не ще се бавим излишно.
	— Хм, добре, така да бъде. Чакам да ми обадите, щом сте готови.


>
	До края на работния ден прекараха в кабинета на Антонов. Обмисляха от всички страни предложението, мъчеха се да си представят всички възможни ситуации и да търсят изход от тях. Разиграваха страните — ту Хубавенски беше „Доневи“, Консулов „следователят“, а Антонов „съдът“, след това разменяха ролите. Спореха, предлагаха всевъзможни, включително и „безумни“ варианти, оборваха ги. Докато Антонов почувствува главоболие. Особено го притесни Консулов, който спореше упорито, до заинатяване отстояваше тезите си и току викаше: „Обори ме де, не можеш да ме обориш!“ Затова, щом стана 17,30 часа, Антонов предложи:
	— Хайде, за днес стига приказки. Да си ходим.
	— Какво така по чиновнически го даваш, куме. Та ние още нищо не сме решили.
	Консулов явно се беше приготвил да прекара тук нощта. Пък и Хубавенски беше изненадан.
	— Чувствувам нужда да проветря мислите си. Главата ми е пълна с хипотези и контрахипотези, с думи…
	Разделиха се на трамвайната спирка. Стори му се, че Пенчо има някакъв ангажимент, може би с някое момиче, но, изглежда, не се реши „да се измъкне“ и се остави Консулов да го поведе. Той беше способен да го мъкне цялата вечер със себе си и да го занимава със случая.
	Впрочем и Антонов не беше по-добър. Нима можеше да се намери място за друга мисъл в главата му? Но поне остана сам с мислите си.
	В къщи нямаше никой. Отдавна не се беше прибирал тъй рано. Преоблече се, седна в любимото си кресло и запуши. Реши да не мисли за нищо, ей така, просто да си почине. Дори телевизора не включи. Цигарата (коя ли за този ден) му загорча. Той стана, извади от барчето бутилка с вишновка. Жена му я беше приготвяла още лани. Истинска настойка от вишни и касис, вкусна, ароматна. Това беше последното шише, и то преполовено. Отпи няколко глътки направо от бутилката.
	Ами ако не дойдат!
	Ами ако не предприемат нищо, след като дойдат!
	Ами ако вече знаят по някакъв начин, че Пепи е мъртва! Те може да са помислили и по този въпрос.
	Ами ако въпреки всичко, въпреки цялата подготовка, всичките им планове за разпит те нищо не признаят!
	Що за кошмарно дело! Да знаеш кои са убийците и да не можеш да ги разобличиш. Пък дори и да си признаят — нима само със самопризнанието им ще внесат делото в съда? С „царицата на доказателствата“, която отдавна е детронирана като доказателство номер едно. На делото Доневи във всеки случай вече ще знаят, че Пепи е мъртва. В краен случай ще го узнаят от обвинителния акт. Там няма да пише, че Клео е отровената, я! И тогава, дори и да са признали, ще отрекат показанията си на следствието. Кой знае какво ще измислят? Могат да кажат и че показанията им са изтръгнати с насилие! То всъщност нещо подобно все пак има — не насилие, но измама. Измама, че Пени е жива, че Клео е умряла. Имат ли право да си послужат с подобна измама? А как иначе… Да оставят делото недовършено… убийците да останат ненаказани! Че кой ли пък ще пострада от това? Мъртвата не можеш да съживиш. Само ще разбият живота на Доневи, на детето. То ще узнае, че тези, които е смятало за свои родители, които е обичало и уважавало, са престъпници, че са убили истинската му майка и са в затвора. Ще узнае, че баща му е Мери. Да, виенският рай ще се превърне в ад, в софийски ад. Защо пък софийски? Него вероятно ще го прибере доктор Каролев. Е, не софийски, а ихтимански. И може би съвсем не ад… Може така Виктор да стане по-ценен човек. Но ударът ще е тежък, много тежък.
	Чу, че някой пъха ключа в бравата, но не можа да отключи — той бе оставил отвътре своя ключ. Позвъни се. Отвори. Беше жена му с традиционната пълна мрежа в едната ръка.
	— Какво си подранил днес?
	— Така… прибрах се. Къде да ходя?
	— За вечеря е рано.
	— Знам. Не съм бързал за вечеря.
	Без повече да го разпитва, Милка изчезна в кухнята, да подреди купените продукти. Но скоро се появи на вратата на хола.
	— Павка, ти си разстроен. Да не се е случило нещо?
	— Ами… какво може да се е случило?
	— С децата?
	— Нищо им няма на нашите. Виж, с друго дете може да се случи нещо… нещо много лошо.
	— Да ти направя ли едно кафе?
	— О, да, едно кафе добре ще ми дойде.
	След малко Милка донесе две кафета и седна до него. Нищо не го запита, само го загледа дълго, с някакво състрадание в очите. И той й разказа. Накратко, без имена, най-важното. Тя го слуша, слуша, без да задава въпроси, без да го прекъсва. Едва накрая каза:
	— Ако от мен зависеше, не бих преследвала родителите, тези хора, дето са отгледали детето. Те не са, както вие казвате, социално опасни. Те вече никога, никога няма да убият човек. Помисли си, че някой се опита да ни отнеме нашите деца. Какво ли не бих направила, за да ги запазя!
	— Но нашите ние сме ги родили. А в този случай…
	— В този случай само носенето на плода, раждането им липсва. А всичко останало е налице — девет години грижа, надежди, мъки, любов. Това прави родителската обич.
	— И ти би убила?!
	— Е, не знам, не съм убивала. Но бих се борила с всички средства. Съчувствувам им, разбирам ги. И ти трябва да ги разбереш. Пък и помисли за последиците, какво ще стане с това момче.
	— Само за това мисля. Нима можеш да допуснеш, че аз не ги разбирам, че не им съчувствувам? Но те са посегнали на чуждия живот, извършили са убийство. А законът стои и над тях, и над мен. Виж, съдът би могъл да вземе предвид…
	— Да, знам, че това не зависи от теб. Затова нищо друго не ти остава, освен да изпълниш дълга си. Каквото и да ти кажа, ще изпълниш дълга си, па ако ще и светът да загине.
	— Моят дълг е да разоблича престъпниците и да ги предам на съда. А да им прощавам нямам право. Именно за да не загине светът, както ти се изрази.
	— От теб съм чувала, че вие, юристите, имате такова правило: Да възтържествува правото, пък ако ще би и светът да загине. Как го казваше по латински?
	— Фи́ат юсти́циа, перѐат му́ндис. Но това не е наш принцип.


>
	Планът по провеждането на операцията в последния му вариант се оказа обемисто съчинение от двадесет гъсто изписани страници. Полковник Пиротски два пъти го връща за преработка, за допълнения. Откриваше все нови и нови възможности как Доневи биха могли да узнаят за смъртта на Пепи и те, Антонов и Консулов, трябваше да обмислят как „да запушват тези информационни канали“. А предложението на Консулов да се яви на Доневи в ролята на Попов, на хулигана Мери, и да разиграе новоизлюпения баща — изнудван, който най-после е решил да се ожени за Пепи, все пак беше отхвърлено. Подобни инсценировки не бяха в стила на Народната милиция и полковник Пиротски не разреши да им се „изиграе този номер“. Изобщо указанието беше да не се твърди открито, че Пепи е жива, а разпитът да се води така, че по обстановката и по косвени начини Доневи сами да си направят този извод. Или, както забеляза Консулов, да се съобразяват с формулата „И вълкът сит, и агнето цяло“ и, разбира се, не пропусна да добави, че в случая „вълкът е следствието, а на закона се отрежда скромната роля на агнето“.
	Разработването на операцията беше особено усложнено от това, че предвиждаше много варианти, които трябваше да бъдат самостоятелно и паралелно разработвани. Затова беше и многопланова. Още самото завръщане имаше четири варианта: пристига само Донев, пристигат двамата, пристигат с детето и… не се завръщат. Всяка една от тези възможности беше разработвана самостоятелно. Особено сложно бе да се предвиди как Доневи (всеки поотделно сам, заедно или чрез трети лица) могат да узнаят за смъртта на Пепи и още по-сложно беше да им попречат.
	Първата задача беше да заличат некролозите, издадени от „любещия съпруг Дики“ и разлепени обилно от него около апартамента и блока на „Младост“. Решиха да не ги махат (това можеше да се стори някому подозрително, пък и не се правеше с некролози), а върху тях да налепят нови, фиктивни. И макар че тази задача по разпределение се падаше на Хубавенски, Консулов някак загадъчно я иззе. И още на другия ден се появи със сноп прясно отпечатани некролози, които той с гордост тупна на бюрото на Антонов.
	— Полюбувай им се!
	Наистина имаше на какво да се полюбува. Некролозите си ги биваше: с кръст и портрет на сърдит, дори страшно гледащ мъж с провиснали мустаци и брадичка на Наполеон III, с полагащото се четиристишие за пролетта и окапалия скъп лист, обрулен от жесток есенен вятър, от „вечно скърбящата вдовица Муци“. А „починалият“ направо се казваше Кочо Мангалов.
	— Отгде си докопал портрета на тоя тип?
	— Изрязах го от едно старо; френско списание. Защо, не ти ли харесва? Виж само какъв е сериозен!
	— А не можа ли да му измислиш друго име?
	— Как не цениш жертвата ми — да утрепя най-добрия си приятел Кочо Мангалов за служебни цели. И кого ли другиго да сложех. Иван Петров ли? Ами ако улуча, ако близките му видят некролога и припаднат? А сега такава опасност няма!
	— Хм. И сега какво ще правиш без най-добрия си приятел?
	— Ще си съчиня друг.
	— Добре, добре, само лепете ги яката, да не паднат.
	— Бъди спокоен, куме, действуваме с „Оху“…
	Единственият некролог, който махнаха, беше на вратата на апартамента на Пепи. А също така и лепенките с печатите.
	Най-простото за Доневи беше да се обадят в козметичния салон и да потърсят Пепи. На телефона стояха касиерките. А те бяха две, според смените. Не се решиха да ги вербуват. Изобщо никой от салона не биваше да знае. Затова се наложи те да бъдат сменени. Ръководството на кооперацията ги премести на други обекти, а на тяхно място бяха изпратени две оперативни работнички. Те получиха отделна програма как да отговарят на запитвания за Пепи и имаха постоянна връзка с Антонов и Консулов.
	Доневи, разбира се, можеха да позвънят и на Бедросян. Наложи се да проведат „поверителен“ разговор с него. За щастие се оказа, че той още не е съобщил на родителите си за смъртта на Пепи — за да не ги тревожи (че апартаментът е загубен!). А него цял ден го нямаше, щяха да отговарят те, както си знаеха, че Пепи е жива. А ако Доневи позвъняха вечер, когато той си е в къщи, Бедросян обеща да скрие за смъртта, да каже, че Пепи си живее отделно, в „Младост“. Внушиха му, че с това ще спомогне за разобличаването на престъпниците и ще се освободи окончателно от всяко подозрение.
	Значително по-сложно беше със съседите от „Младост“. Те всички знаеха, целият огромен блок. Не можеше всички да бъдат обработени да лъжат. Тук съществуваха няколко възможности: да ги оставят да узнаят и да строят разпита върху „нездравия им интерес към съдбата на Пепи“, да ги задържат в момента, преди да са успели да научат за смъртта, или да действуват по метода на „летящия отряд“ — проследяващите да се представят за съседи с услужливия въпрос „Кого търсите?“.
	Съществуваше възможността Доневи да се информират и направо от съответната служба на райсъвета — начин брутален и твърде рискован за тях. Но и той беше взет под внимание.
	Така, детайл по детайл, се подготвяше посрещането на семейство Доневи, което можеше и да не дойде. По цял ден се разиграваха всички мислими варианти на играта „Вие питате — ние отговаряме“, докато и тримата решаваха, че са изчерпали всичките възможности, или както казваше Консулов — „до пълно видиотяване“. Но Антонов си даваше ясна сметка, че още много други възможности оставаха непредвидени от тях.
	Наред с „пасивните“ мероприятия бяха обсъдени и някои „активни“ — „показване“, даване да се разбере, че Пепи е жива. Появата на „бащата — Консулов“ бе отхвърлена. Не се прие и предложението „Пепи да им се обади по телефона“, въпреки че откриха една нейна колежка с глас, който „винаги са го бъркали по телефона с този на Пепи“. Тази възможност остана само като резервна, ако в хода на следствието възникне такава нужда.
	Когато всичко за „посрещането“ беше готово, полковник Пиротски задействува механизма за повикването на Донев. Посветен беше само заместник-министърът — останалите от службата на Донев трябваше да играят играта „слепешката“, със съзнанието, че идването му наистина е наложително. От министерството му съобщиха в петък, че в понеделник той трябва да бъде в София. За да има възможност да подготви пътуването си, и своето и евентуално на жена си, ако тя пожелае да дойде с него.
	Когато в събота по обяд Антонов и Консулов преглеждаха за последен път изпълнението на плана, на поставените задачи пред оперативните работници, установиха, че сякаш всичко е „както трябва“.
	— Е, Круме, какво ще правим до понеделник?
	— Това, което е правил маршал Рокосовски, преди да започне щурмът при Сталинград — ще чакаме.
	— Какво общо има Рокосовски с нашите работи?
	— Има. Малко преди да започне настъплението при Сталинград, час преди началото на артподготовката, някой от щаба му влязъл в землянката на Рокосовски и удивен го заварил сам да слуша „Катюша“ — човекът си бил пуснал грамофона. А на учудения си помощник казал историческите думи: „Пожелавам на всеки съветски военачалник, малко преди да започне решителното сражение, да може да си позволи да слуша любимата си песен!“ Ясно ли е! Така че и ти, военачалнико, върви си у дома при своята мила съпруга и слушай какво ще ти изпее тя. Защото — каквото можахме — направихме!


>
	Донев пристигна със самолета. В понеделник. Сам. Елегантно облечен, с един малък куфар. На летището сред тълпата бяха Антонов и Консулов. Ей така, само за да го зърнат. Правеше впечатление на самоуверен делови мъж, с живи, умни очи. И решително интелигентен. С една дума — костелив орех.
	Когато Донев се качи в автобуса, а те седнаха в колата, Консулов каза:
	— И все пак дойде, макар и сам. Как го тълкуваш?
	— Никак. Естествено беше да дойде. Детето им учи във Виена, жена му е била скоро в България, викат го по служба за няколко дни. Това е най-естествената реакция. Ох, Круме, боя се, че тая не ще е последната му „естествена реакция“.
	Донев само остави куфара у дома си и веднага отиде в министерството. След завършването на работното време излезе с колеги. Вечеряха заедно в „Копривщенска среща“. Прибра се у дома си. За другия ден беше назначено съвещанието, заради което го повикаха. Сутринта направи някои малки покупки в съседния магазин и отиде в министерството. Там прекара целия ден. Храни се в стола. Вечерта отиде на гости у семейство Козареви — доцент, също химик. Сигурно бяха близки приятели. На отиване носеше малък пакет, излезе без него. Явно подарък. Взеха под наблюдение и Козареви. Съвещанието свърши. На третия ден заместник-министърът го повика след обяд на среща. Цялата сутрин не излезе от дома си. Може би къщуваше. След срещата вечеря сам и се прибра. На следващия ден по обяд излиташе за Виена. Беше си купил билет. Срокът на пребиваването му изтичаше. Нито беше ходил в „Младост“, нито се беше обаждал в салона, нито на Бедросян. И в райсъвета не ходи. Нито той, нито някой друг се заинтересува от съдбата на Пепи. Крайно време беше да решават.
	Бинев и Антонов се явиха на доклад при полковник Пиротски в края на работния ден. Бинев беше го вече информирал за всичко, така че оставаше само да решат какво да предприемат. Полковник Пиротски им каза, че вече е докладвал случая на заместник-министъра и е получил неговото съгласие да задържат Донев. И то в момента преди излитането на самолета. За да му дадат „последна възможност“.
	— Странно, непонятно ще бъде, ако той съвсем не се поинтересува какво се е случило — каза Пиротски. — Та това е убийство, не е да попълниш фиш от тотото. Той може би все пак знае. Или… дори ми минава мисълта — да не би все пак да не е той.
	— Неговото поведение навежда на тази мисъл — каза Антонов, — но не е ли това преднамерено? Няма кой друг да е, другарю полковник.
	— Как да няма. А жена му? Ако тя е свършила тази работа, без да каже на мъжа си?
	— Не забравяйте кой е химик, кой се е бавил два часа в лабораторията на института. Тя може да знае, може да е подбудителка, съучастничка, но замяната на дражето не е станало без участието на Донев.
	— Защо тогава той не проявява никакъв интерес? Това е ненормално, нечовешко!
	— Това е единственото умно поведение в случая. Пък и… още има време до заминаването му.
	Но и до последния момент Донев не предприе нищо. Поръчаното такси дойде да го вземе, по пътя за летището не се отби в „Младост“. Оставаше възможността да се обади по телефона от аерогарата.
	Антонов се свърза по радиотелефона с управлението и нареди да съобщят на дежурната „касиерка“ в салона, че ако потърсят Пепи, вече може да каже: „Тя е следобедната смяна, потърсете я към два часа“.
	Самолетът на Донев излиташе в 11,45, той вече нямаше да може да я „потърси към два часа“. А от друга страна, за него беше особено изгодно да позвъни в „последния момент“. Звъни, качва се на самолета и излита за Виена.
	Но и от автомата на чакалнята на летището не позвъня.
	Когато дойде неговият ред на граничния КПП, му взеха паспорта и го поканиха да отиде в стаята началника на митницата.
	— Но аз вече минах митническия преглед.
	— И все пак ще трябва да дойдете с мен — му каза оперативният работник.
	— А самолета? Билета…
	— Това оставете на нас. Ще го уредим.
	— Но на какво основание, другари?
	До този момент Консулов беше застанал недалеч и заедно с Антонов наблюдаваха. Сега той се приближи и се намеси.
	— Допускате ли, инженер Донев, че Народната милиция ще спре заминаването ви без достатъчно сериозно основание?
	— Но аз не разбирам.
	— Ще дойдете с нас, ще разберете.
	Консулов и оперативният работник отведоха с едната кола Донев. Веднага след тях потеглиха с втората Антонов и Хубавенски. Те ги задминаха още по алеята на летището и бързо се отправиха към следственото управление. Антонов искаше да присъствува на задържането, но без да го забележи Донев. Уговорили се бяха преди разпита Донев да поседи сам известно време в един от празните кабинети — да поразмисли.
	Пет минути след като влезе в кабинета си, се появи и Консулов:
	— Доставен е цял и невредим. Седи при Петров и се дуе.
	— По пътя как се държа?
	— Мълча. Само като зърна стените на нашето мило учреждение, запита: „Къде ме водите?“
	— А ти?
	— В следственото управление на Народната милиция. Какво друго? Ако бях му казал, че го водим в Народната опера, нямате да повярва. Пак звучи по-добре, отколкото „В Централния затвор“. Готов ли си, куме! Нещо… да сме ти нужни?
	— Не, Круме, предпочитам да водя разпита сам. Поне първия. Някак по-интимно ще се получи. А вие с Хубавенски отидете при магнитофона, там слушайте.
	— Хайде, Пенчо, тук не сме остро необходими.


>
	Милиционерът въведе Донев и си излезе Антонов го покани да седне.
	— С кого имам честта да беседвам?
	Пребиваването му във Виена явно бе оставило следи.
	Донев беше широкоплещест, набит, със скулесто лице и съвсем сиви очи. В погледа му, в държането му не се забелязваше никакво смущение. Изглеждаше не само физически, но и душевно силен, борбен. Ако тоя ме нападне, помисли си Антонов, както сме сами, не ще се справя с него. Макар че — де да дойдеше работата дотам…
	— Подполковник Павел Антонов, старши следовател от следственото управление на Народната милиция. Доведен сте да ви проведа разпит — той натърти, макар и съвсем леко, но да се почувствува на думата „разпит“.
	— Бях три дни в София. Нима не можеше да ми „проведете разпита“ по-рано, без да става нужда да ме сваляте от самолета?
	Антонов го загледа в очите, без да му отговори.
	С какво разполагаше той срещу този як българин, развил се до изтъкнат научен работник, извървял пътя от родното си селце до Виена. С една изненада, с хода, че „главният свидетел“ е жив. И с това че Донев, ако вече някак не е разбрал, че Пепи е мъртва, няма да знае какво може да излъже и къде да се придържа до истината. Малко, много малко. Антонов имаше чувството, че върви с хлъзгави обувки по заледен път и всяка прибързана, неловка крачка може да го подхлъзне, да падне и да загуби двубоя.
	— А сега да започнем — Антонов погледна часовника си. Беше 11,30. С обяда ще трябва да се прости. А тоя едва ли ще се сети за ядене, докато свършат. — Трите имена, дата и място на раждането…
	След като го предупреди за отговорността за даване на неверни показания, Антонов започна да му задава общи въпроси, да го разпитва за работата му във Виена, за семейството му, за биографията му — къде е учил, къде е работил, с кого дружи. С това не целеше да „приспи вниманието му“, да го изненада с някой неочакван въпрос — на това не разчиташе. По-скоро искаше да го опознае, да понадникне в личността на този човек.
	Донев отговаряше спокойно, без да нервничи, без да протестира. Означаваше ли това, че е гузен или тъкмо обратното — че се чувствува невинен, извън всякаква опасност.
	— Често ли идвате в България?
	— Винаги когато имам възможност за това. Виена е близо. За Нова година бяхме и тримата. И през март идвахме. Но детето остана. Заради училището. Настанихме го в интерната.
	— Разкажете ми по-подробно как прекарахте времето си последния път в София. Къде ходихте, с кого се срещахте, кой ви идва на гости?
	— А кому е нужно това?
	— На следствието.
	Донев го изгледа продължително и в очите му се четеше укор и неприязън. Но започна да разказва, подчертано подробно, сякаш искаше да каже — „на, като се интересувате от празни работи, слушайте сега“. Но за Пепи не спомена, нито за посещението си в института.
	Нима ще тръгне по пътя на лъжата? Държеше се, сякаш вярва, че Пепи е мъртва. Но не беше ли още рано да прави изводи?
	— И това е всичко! С никого другиго не сте се срещали, никъде другаде не сте били?
	— Е, срещал съм хора, познати по улицата. Може да съм влязъл и в някое кафе, което съм пропуснал да спомена.
	Отговор, нелишен от известен сарказъм. Рисковано, Донев, рисковано. Скоро няма да ти е до сарказми!
	— А да сте пропуснали някоя среща със съдбоносно значение, някое решаващо посещение. Не сте ли пропуснали някое събитие, което се помни цял живот? Помислете си, после да не казвате, че „случайно“ не сте се сетили за него.
	Да, в първия капан Донев сам влезе. Малък, но капан. Сега вече той не можеше, не биваше „да се сети“ нито за Пепи, нито за института. Защото щеше да се наложи да обяснява какво „съдбоносно“ има в тях.
	— Не, няма такова нещо. И не разбирам за какво намеквате с тези ваши „съдбоносно“, „за цял живот“.
	— Съвсем не намеквам, а казвам ясно и разбрано. Имам предвид събития с решаващо значение за благополучието на вашето семейство и… на други хора.
	— Повтарям — не, не съм пропуснал нищо.
	Странно, защо така му отговори. Нима още не се е сетил, че те знаят! Или разчита на това, че Пепи, единствената, която би могла да го изобличи, е мъртва. А може би просто не е чак толкова интелигентен. Добър химик, знае си формулите, а иначе… да не е достатъчно умен за това изпитание.
	Антонов не продължи с въпроса „Познавате ли Пенка Бедросян“. Рано беше. Затова остави време да се прекъсне асоциативната връзка, което запълни с „неутрални“ въпроси. И не съвсем неутрални. За връзките му с министерството, с българските химици, с бившия му институт. Той продължаваше да отговаря спокойно, едва ли не отегчено, без да се забелязва онова вътрешно напрежение, което Антонов очакваше да открие. Но за посещение в института не спомена. Бил срещал колеги случайно из града, в министерството. Този въпрос трябваше да се доуточни.
	— А института посещавали ли сте?
	— Далече е.
	— И все пак — посещавали ли сте го или не?
	— Случвало се е, май веднъж.
	— Кога?
	— Е, не помня датата.
	— Питам при кое ваше идване.
	— Май че последния път беше.
	— По кое време на деня?
	— Какво значение има? Май че беше по обяд.
	— „Май че“ или точно?
	— По обяд. Заедно излязох с колеги да обядваме.
	Хм. Защо го излъга. Той трябваше вече да е разбрал от въпросите, че за следствието представлява интерес кога точно е бил там. Значи знаят нещо. И все пак се пази да каже, че е оставал след работно време в лабораторията, сам. Сигурно разчита, че това вече не може да бъде установено. Пък и се опасява, че ще трябва да даде обяснения какво е правил в лабораторията. Време беше да се приближи с една крачка към главното. Сега вече знаеше какъв отговор ще получи.
	— А в „Кореком“ ходили ли сте да купувате?
	— Защо ще ходим, като живеем във Виена?
	Точно този въпрос щеше да му зададе Антонов, ако беше казал, че са ходили. Но той излъга и този път.
	— Значи не сте посещавали „Кореком“ и не сте купували оттам?
	— Не.
	— А вашата съпруга?
	— И тя не е ходила. Щях да знам. Щеше да поиска бонове.
	Донев следеше определена линия в показанията си — да се пази от всички допирни точки с Пепи и престъплението. Тя беше логична, но не и умна.
	След това последва серия от въпроси за финансовото му положение, каква заплата получава, скъп ли е животът във Виена, какво са си купили, какво са донесли в България. Разпитът доби „митничарски“ оттенък и това сякаш окончателно успокои Донев. Но напразно. Според отговорите му те досега почти нищо не били донесли, всичко било там, във Виена, и щели да го пренасят, когато се завърнат. Антонов започна да доуточнява — спомена и за цветен телевизор; „Да, имаме, но той си е във Виена“, и за стереограмофон, и за транзистори, дори за сокоизстисквачката. Отговорите бяха все — не и не. Донев не можете да не разбира, че просто му изброяват „подаръците“, които са правили на Пепи. Но продължаваше да отрича. В погледа му в някои моменти Антонов съзря сякаш някакво смущение, някакво колебание. Той отричаше, защото беше убеден, че Пепи е мъртва, че няма кой да каже отгде е получила тези вещи. Но защо тогава милицията така подробно ги изброява? Отгде може да знае?
	След като прочете показанията си дотук и се подписа за верността им, Донев попита:
	— А сега вече ще ми обясните ли какво означава този разпит?
	— Та ние съвсем не сме свършили. По-скоро едва сме започнали. И изобщо няма какво да ви обяснявам. Накрая вие сам ще разберете. А сега ми кажете какви са отношенията ви с Пенка Василева Костадинова, по мъж Бедросян, с дъщерята на покойната кака Мара, братовчедката на вашата съпруга?
	По-точно не можеше да се постави въпросът. За да няма колебания и допълнителни въпроси като „коя Пепи“ или „не познавам никаква Бедросян“. Донев го изгледа продължително, сякаш обмисляше отговора си. Той разбра, че разпитът „едва сега започва“.
	— Нещо дълго обмисляте отговора си.
	— Няма какво да обмислям. Чудя му се.
	— Има, има! И така, чакам…
	— Какви отношения мога да имам с една маникюристка, с едно лекомислено момиче, далечна роднина на жена ми?
	— Вие или вашата съпруга?
	— И аз, и моята съпруга.
	— Значи нямате никакви „особени отношения“? Добре. Хайде тогава да го запишем и да ми се подпишете.
	И започна да записва показанията. Искаше му се да добави нещо остро, нещо изобличаващо, но се въздържа. Принципът му беше — излъчвай колкото е възможно по-малко информация! Нека този да се помъчи. Преди да го беше видял, Донев му беше по-скоро симпатичен. Или поне му съчувствуваше, макар и да беше убиец, съчувствуваше му като баща. А сега започваше да го дразни. Макар и да разбираше състоянието му.
	Този път Донев видимо се поколеба, но все пак подписа показанията си. Път за отстъпление нямаше. На листа бяха вярно записани неговите отговори.
	Антонов погледна часовника си. Бяха изминали три часа. А глад не чувствуваше. Сигурно и Донев не се сещаше, че времето за обяд отдавна е минало. Дойде моментът да натегне струните.
	— А сега ми обяснете защо така старателно отбягвате всичко, което докосва личността на Пенка. И че сте се срещали с нея, докато сте били през март в София, и че сте ходили с нея да купувате в „Кореком“, и че сте й давали толкова „подаръци“. Та нали ми ги показаха, сам аз ги разглеждах…
	Донев го гледаше право в очите, някак отсъствуващо, някак тъпо, като човек, който не знае какво да отговори. И мълчеше.
	— Да, разбирам ви. Мнозина тук са мълчали, но никой с мълчание не се е освободил от отговорност. И така, дълго ли смятате да мълчите?
	— Не съм я виждал, не съм й носил подаръци, не сме ходили в „Кореком“ — Донев неусетно повиши глас, почти викаше.
	— Спокойно, Донев, не викайте, не съм глух. Чух, но не мога да разбера защо отричате очевидни факти, за които ще бъдете изобличен от свидетелите. Обяснете ми как да тълкувам това?
	— Няма никакви свидетели.
	— Искате да кажете — вече няма. Има, Донев, има. И тук е вашата фатална грешка. Но нека преди това да запишем вашите нови показания.
	Антонов наведе глава и започна да пише, но не изпускаше от погледа си Донев. Този път той дори не скриваше вълнението си, стискаше ръцете си, беше се изпотил.
	— Хайде, готово, подписвайте!
	— Нищо повече няма да подписвам. Това е някакъв… шантаж. Издевателство. Отказвам!
	— Да откажете имате право. Но полза нямате. Аз ще впиша в протокола „отказва да подпише показанията си“ и ще продължим нататък. Но аз няма да постъпя така. Изключително във ваш интерес. Слушайте сега внимателно какво ще ви кажа и тогава ще решим. Вие, откакто ви взехме от летището, сигурно постоянно се питате — защо? Как така милицията си позволява да задържи един почтен, уважаван гражданин, способен научен работник. Питате се и не смеете да си отговорите. А отговорът е толкова прост, страшно прост. Ние знаем всичко за вас. И как сте си „родили“ син, и всичко, което се е случило последните години, и през март тази година, и през април. Ние знаем всичко, което вие знаете, но вие не знаете това, което ние знаем. Вие сте разобличен, Донев, разберете това. Напълно. И единственият изход за вас е да престанете да заблуждавате следствието, да лъжете. И да направите пълни и искрени самопризнания. Само те могат да намалят отговорността ви. Защото вие имате сериозни смекчаващи вината ви обстоятелства. Запомнете това. А сега — слушам ви.
	— Настоявате ли да подпиша досегашните си показания?
	— Ще зависи от следващите ви. Убеден съм, че скоро сам ще поискате да напишете саморъчно всичко останало. И така…
	Донев поклати глава, дали примирен със съдбата си или в знак на съгласие, и започна да разказва, подробно и вече много по-спокойно историята на „осиновяването“, както той се изрази, на Виктор и всички последвали го събития. Историята звучеше почти еднакво с това, което му бе разказал доктор Каролев. Сега вече призна и подаръците, и „Кореком“, и всички срещи и изнудвания. Само за антикона не спомена нищо.
	— Ето, заради тази история с нашия син отбягвах да говоря за тази мръсница — завърши Донев. — Не желаех да става дума за това, че Виктор не е наш рожден син. Боях се, че в своята злобна завист и отмъстителност тя няма да се спре пред нищо и някой ден ще направи постъпки да си вземе детето.
	— Донев — прекъсна го Антонов, — вие нещо разбрахте, но не докрай. Не се преструвайте, че ви водим разпит заради „осиновяването“ на сина ви. Вие не сте юрист, но и като химик би трябвало да знаете, че този въпрос е от граждански характер и с него милицията няма да се занимава. Пък и пропуснах да ви кажа в началото, когато поискахте да ви се представя, че аз съм следовател в отдела, занимаващ се с… убийства. Не с осиновявания, Донев, а с убийства!
	— Не разбирам.
	— Нима още не сте разбрали! А я ми кажете сега, защо ни излъгахте, че сте били във вашия институт по обяд, че сте излезли да обядвате с колегите си. Та вие сте прекарали на 21 март два часа в лабораторията сам, след работно време. Какво правихте тогава там в лабораторията, сам? — Донев беше навел глава и не отговаряше. — Отговорете, обяснете! И само не ме лъжете, че не сте били там. И за това има свидетели. Мълчите! Добре, помислете, да видим какво ще измислите. А сега ми отговорете: Вие редовно, всеки път сте носили подаръци на Пенка. Този път донесохте ли й?
	— Не.
	— А защо така. Нали сте й обещали — Антонов реши, че може спокойно да рискува. Едва ли през март Пепи „ги е помилвала“, едва ли тогава пак не ги е изнудвала. — Защо ТОЗИ ПЪТ не й донесохте?
	— Не успях. Повикаха ме спешно.
	— Хм. А защо поне не й се обадихте?
	— Защо да й се обаждам. За да ме тормози ли? Ако от мен зависеше, въобще не бих се срещал никога с нея. Та сам ли да й се обаждам!
	— Не сте имали време. Ами поне антикон да й бяхте донесли. Колко му е, във всяка аптека във Виена се продава. Защо този път не й донесохте антикон, Донев?
	— Какъв антикон? — този път в очите на Донев ясно пролича страхът.
	— Хайде, хайде, не се правете на незнаещ. Или може би вашата съпруга й е дала антикона през март, когато сте били в София?
	Донев се бе отпуснал на стола, забил поглед в пода, сякаш бе престанал да слуша, да мисли.
	— А не ви ли е минавало през ума, Донев, че антиконът може да попадне и в чужди ръце, не по адреса, за който е предназначен. А тази, за която е бил предназначен, да оцелее. Да остане СВИ-ДЕ-ТЕЛ! — Донев продължаваше да мълчи. — Не сте ли помисляли, че антиконът може да бъде използуван и от друга жена, приятелка на Пенка. Но със същия резултат. Вие се досещате, че имам предвид не антиконцепционните му качества. Става дума за 21-то драже, онова, изработено в лабораторията! И така, отново ви питам — вие ли дадохте антикона на Пенка или вашата съпруга?
	— Аз.
	— Хм. Нима досега не забелязахте, разговаряме вече толкова часове, че аз ви задавам само такива въпроси, на които знам истинския отговор — Антонов реши още веднъж да рискува. Особено по този двусмислен начин. Нужен му беше още един психологически тласък към целта. — И така — вие или тя?
	— Даде й го жена ми. Нея беше помолила. Интимни, женски работи. Но тя не знаеше, не е подозирала нищо. Тя е невинна!
	— Дано да е така. Искрено ви говоря. Това би ме зарадвало.
	Донев го изгледа с нескривано учудване.
	— Какво, не вярвате ли? Да не мислите, като съм следовател, че не мога да разбера чувствата ви, мотивите ви. И че не мога да ви съчувствувам. Ако вашата съпруга наистина не е участвувала…
	— Истината ви казвам. Тя дори и не подозира. Тя нищо не знае.
	— Добре. В такъв случай тя ще може да се грижи за сина ви, когото тъй обичате и двамата.
	— А какво ще стане с него?
	— За това ще поговорим после. Сега ми разкажете подробно всичко. Как се снабдихте с фосотиона как изготвихте дражето, как го вложихте в опаковката на антикона. Всичко. Подробно. И точно.
	— Добре. Подробно. Всичко. Но може ли преди това да ми дадете чаша вода. Ужасно съм жаден.
	— Вода — веднага. А не искате ли едно голямо силно кафе?
	— Може ли?
	— Може, разбира се, защо да не може.


>
	Разпитът приключи едва в седем часа. Щом отведоха Донев, пристигнаха Консулов и Хубавенски. Те не бяха си отишли, бяха слушали докрай.
	— Ти така и не му каза, че все пак Пепи е умрялата — бяха първите думи на Консулов. — Дори и когато съжаляваше, че е пострадал невинен човек.
	— Ще му дойде времето, ще узнае. По-важното е, дето не му казах, че е жива.
	— Но му намекна.
	— Това едва ли може да се окачестви и като намек. Най-многото да съм му подсказал подобна възможност.
	— А как си обяснявате, другарю подполковник — запита Хубавенски, — че така лесно си призна?
	— Лесно ли! Хм.
	— Докато слушах признанията на Донев — каза Консулов, — все си мислех: защо този човек се е решил на толкова страшно престъпление. Мога да разбера родителската любов и в патологичните й форми дори по отношение на едно осиновено дете, но… убийство! Та те са имали толкова други законни средства за защита.
	— Може би годините, прекарани там, на Запад, и те да са изиграли някаква роля… Да са насадили някакво недоверие в органите на властта, някакво разбиране, че сами трябва да се защитят. Че ако сами не се справят, няма кой да им помогне. Но стига. За днес стига. Нямам сили вече ни да споря, ни да мисля. Хайде, па дама́м!
	На излизане, в коридора, Хубавенски го запита:
	— Другарю подполковник, мисля си, ами ако Пепи наистина се беше оперирала от апандисит след това, да кажем, някъде през 1967–68 година… Тогава какво щяхме да правим?
	— Хм… Е, Пенчо, все щяхме да измислим нещо.
