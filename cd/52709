>	Петък, седемнайсети юли

	Гръмотевиците затътнаха още докато се сбогувахме на раздяла за предстоящата лятна ваканция. Мощен трясък отекна наблизо и накара Кони да подскочи. Джон се засмя, а горещият въздух наоколо сякаш се сгъсти.
	— Трябва да побързаш! — викна той.
	Махнах набързо и затичах към колата си. В мига, в който я приближих, телефонът ми звънна, приглушено, защото беше в чантата. По мелодията познах, че е Матю.
	— Тръгвам — казах му, докато опипвах в мрака за дръжката на вратата. — Тъкмо се качвам в колата.
	— Вече се прибираш? — долетя удивеният му глас. — Мислех, че ще отидеш при Кони.
	— Така смятах, но мисълта как ме чакаш, е твърде изкусителна — шеговито подхвърлих. После долових сухотата в тона му. — Наред ли е всичко? — попитах.
	— Да, само дето имам ужасна мигрена. Започна преди около час и става все по-зле. Затова се обаждам. Имаш ли нещо против да си легна?
	Усетих как въздухът направо лепне по кожата ми и се сетих за приближаващата буря. Още не прикапваше, ала инстинктът ми подсказваше, че скоро ще завали.
	— Разбира се, че нямам. Взе ли някакво хапче?
	— Да, но засега няма особен ефект. Мислех си да легна в стаята за гости, така че ако заспя, да не ме събудиш, щом се върнеш.
	— Добра идея.
	— Не ми се ще да си лягам, без да съм сигурен, че си се прибрала жива и здрава.
	Това ме накара да се усмихна.
	— Няма проблем, ще ми отнеме само четирийсет минути. Освен ако не мина през горичката, по „Блекуотър лейн“.
	— Да не си посмяла! — извика той и направо усетих как го прониза болка от повишаването на тона. — О, това беше болезнено — изстена Матю и аз потръпнах съчувствено. Той снижи глас: — Кас, обещай ми, че няма да се върнеш по този път. Първо, не ми харесва да шофираш сама през гората нощем, а и наближава буря.
	— Добре — побързах да се съглася, докато се намествах на шофьорското място, оставяйки чантата си на съседната седалка.
	— Обещаваш ли?
	— Обещавам. — Пъхнах ключа и превключих на скорост, а телефонът вече се бе сгорещил между рамото и ухото ми.
	— Карай внимателно — напомни ми той.
	— Разбира се. Обичам те.
	— Аз повече те обичам.
	Прибрах телефона в чантата си, усмихвайки се на настоятелността му. Докато маневрирах да изляза от паркинга, едри капки дъжд затрополиха по предното стъкло. „Почва се“, помислих си.
	Когато стигнах до магистралата, вече валеше като из ведро. Озовах се зад огромен камион и чистачките ми не смогваха да почистят пръските, които хвърчаха изпод гумите му. Понечих да го изпреваря, но в същия миг светкавица прониза небето и спомняйки си детския навик, започнах да броя бавно наум. Придружаващият гръм отекна, когато стигнах до четири. Може би трябваше все пак да отида с останалите в дома на Кони. Там щях да изчакам бурята да отмине, докато Джон ни забавлява с шегите и историите си. Внезапно усетих угризение за болката в очите му, когато заявих, че няма да остана с тях. Не биваше да споменавам Матю. Трябваше да кажа, че съм уморена, както бе направила Мери, директорката ни.
	Дъждът се превърна в порой и колите в бързата лента намалиха значително скоростта си. Сгъстиха се около малкото ми мини и изведнъж се почувствах притисната, така че отбих в лентата за по-бавна скорост. Наведох се напред, вторачих се в предното стъкло и мислено се помолих чистачките ми да заработят по-бързо. Някакъв камион ме подмина с грохот, после и друг и когато рязко се върна в моята лента, принуждавайки ме да натисна спирачки, реших, че е твърде опасно да остана на магистралата. Светкавица отново разкъса небето и веднага след това забелязах табелата за Нукс Корнър, малкото селце, където живеех. Черните букви на бял фон, осветени от фаровете и греещи като маяк в мрака, изглеждаха толкова примамливи, че в последния миг, преди да е станало твърде късно, отбих вляво и поех по прекия път, по който Матю не искаше да минавам. Зад мен се разнесе гневен рев на клаксон и звукът ме последва в непрогледния мрак през гората като някаква поличба.
	Макар да бях включила на дълги светлини, едва виждах къде карам и мигновено съжалих за ярко осветената магистрала, която бях изоставила. Въпреки че тази отбивка денем беше красива — пресичайки горичка, изпъстрена със зюмбюли — острите й завои и падинки я превръщаха в изпитание в подобна нощ. Потръпнах от притеснение при мисълта за предстоящия път. Ала къщата ни беше само на петнайсет минути оттук и ако запазех самообладание и не правех резки маневри, скоро щях да съм у дома. И все пак леко настъпих газта.
	Ненадеен порив на вятъра между дърветата блъсна малката ми кола и докато се мъчех да я задържа стабилно на шосето, изведнъж хлътнах в падинка. За няколко ужасни секунди гумите ми бяха във въздуха и дъхът ми секна, също като при скоростно влакче. Когато отново се приземиха, водата плисна по страничните прозорци на колата и заля предното стъкло, така че за момент не виждах нищо навън.
	— Не! — извиках, щом моето мини заседна насред локвата и моторът изгасна.
	Страхът да не закъсам в гората посред такава нощ ми вля неподозирана сила и ме пришпори към действие. Рязко превключих на първа, запалих и натиснах бавно газта. Двигателят изръмжа недоволно, ала автомобилът тръгна напред и прегази водата, изкатервайки се от другата страна на падинката. Сърцето ми заби сякаш в синхрон с чистачките, които бясно се мятаха наляво и надясно по стъклото. Туптеше толкова забързано, че едва успях да успокоя дишането си. Но не посмях да отбия, защото колата можеше да не запали отново. И продължих да шофирам вече по-внимателно.
	Няколко минути по-късно оглушителен трясък на гръмотевица така ме стресна, че подскочих неволно и за миг изтървах волана. Колата опасно поднесе вляво и когато я върнах в пътя с треперещи ръце, изпитах страх, че може и да не се прибера жива и здрава. Помъчих да се успокоя, но това не ми се удаде особено сред бушуващата стихия. Дърветата се полюшваха наоколо в зловещ танц, сякаш се канеха да грабнат колата ми и да я захвърлят насред бурята. Дъждът барабанеше по покрива, вятърът шибаше прозорците, чистачките се мятаха като побеснели и беше страшно трудно да се съсредоточа в пътя.
	Предстояха няколко последователни завоя, затова се преместих леко напред на седалката и стиснах здраво волана. Шосето беше пусто и щом навлязох в завоите, мислено се помолих, да видя габаритите на някоя кола отпред, за да я последвам, докато изляза от гората. Щеше ми се да звънна на Матю само за да чуя гласа му, да се уверя, че не съм сам-самичка на света, защото точно така се чувствах в момента. Но не исках да го будя, особено сега, когато го мъчеше мигрена. Освен това той щеше да побеснее, ако узнаеше къде съм.
	Точно когато си мислех, че пътуването ми никога няма да свърши, излязох от един завой и забелязах задните светлини на друга кола. Беше на стотина метра пред мен. Въздъхнах облекчено на пресекулки и леко увеличих скоростта, решена да я настигна. И едва не се блъснах в нея, преди да разбера, че тя не се движи изобщо, а е спряла нескопосано в тясна отбивка. Стресната, завих рязко, за да я избегна и за малко да одера бронята й, докато се изравних с колата. Извърнах се и изгледах гневно шофьора, готова да му се разкрещя, задето не е включил аварийните светлини. Отвътре ме погледна някаква жена с размазано от проливния дъжд лице.
	Помислих си, че колата й се е развалила, затова спрях малко по-нататък на пътя, оставяйки двигателя да работи. Съжалих я, че трябва да излезе от колата си в това ужасно време, докато се взирах в огледалото за обратно виждане — странно доволна, че и някой друг е бил достатъчно глупав да мине през гората в бурята. Вече си я представях как рови из седалките за чадър, ала измина цяла минута, преди да осъзная, че няма намерение да излезе. Подразних се, защото тя не можеше да очаква, че ще хукна към нея в този порой. Освен ако имаше причина, поради която нямаше как да се измъкне… Само че в такъв случай не трябваше ли да примигне с фаровете или да натисне клаксона, за да ми подскаже, че се нуждае от помощ?
	И тъй като нищо не се случваше, взех да разкопчавам колана си, все така вперила очи в огледалото за обратно виждане. Макар че не можех да я различа ясно, заподозрях нещо нередно в това просто да си седи там с включени фарове… И тогава в главата ми изникнаха всички онези истории, които Рейчъл разказваше, когато бяхме малки: за шофьора, който спира да помогне на колега, закъсал с автомобила си, а се оказва, че закъсалият има съучастник, с който само чакат да откраднат колата на човека, притекъл се на помощ; или за хора, които спират пред просната на пътя сърна, а стават жертва на жестоко нападение и разбират, че всичко е било нагласено.
	Бързичко закопчах отново колана си. Не бях забелязала друг пътник в колата, докато минавах край нея, но това не означаваше, че някой не се крие на задната седалка, готов да ми се нахвърли.
	Нова светкавица проряза небето и освети гората. Вятърът се усили и клоните задраскаха по стъклото, сякаш човек се опитваше да влезе вътре. Побиха ме ледени тръпки. Почувствах се толкова беззащитна, че отпуснах ръчната спирачка и оставих колата да тръгне леко напред, за да изглежда, че се каня да продължа нататък. Направих го с надеждата да провокирам жената да предприеме нещо — каквото и да е, за да ми покаже, че не иска да си тръгвам. Ала не последва нищо. Неохотно спрях отново, защото не ми се струваше редно да продължа и да я оставя там. Но пък се боях да излагам и себе си на опасност. Като се замислих, не ми се стори уплашена, когато минах покрай нея, не размаха ръце, нито пък даде някакъв знак, че има нужда от помощ. Така че може би някой — съпругът й или Пътна помощ, вече пътуваше насам. Ако аз закъсах, Матю щеше да е първият, на когото щях да се обадя, а не да разчитам на непознати.
	Докато се чудех какво да направя, дъждът се усили и яростно затропа по покрива на колата, като че ме подканяше: _тръгвай, тръгвай…_ Сякаш той взе решението вместо мен. Отпуснах спирачката и потеглих съвсем бавно, давайки й последен шанс да ме повика. Но тя не го направи.
	След няколко минути излязох от гората и се отправих към дома — хубава стара къща с увивни рози над входната врата и китна градина отзад. Телефонът ми издаде звук, което означаваше, че отново има покритие. След около километър-два завих по нашата алея и паркирах възможно най-близко до къщи, доволна, че съм се прибрала невредима. Жената в онази кола още беше в мислите ми и се зачудих дали да не се обадя в местния полицейски участък или на Пътна помощ. Спомних си и за съобщението, което бях получила, когато излязох от гората и извадих телефона си от чантата, за да го проверя. Беше от Рейчъл.
C>
	Здравей, надявам се, че си се забавлявала тази вечер!
	Аз си лягам, защото трябваше да ида на работа направо от летището и се чувствам скапана от часовата разлика. Само исках да проверя дали си взела подаръка за Сузи. Ще ти звънна утре сутрин. Целувки.
C$
	Щом стигнах до края на съобщението, леко се намръщих — защо Рейчъл проверяваше дали съм купила подарък за Сузи? Не бях го направила все още, понеже заради приключването на учебната година бях твърде заета. И бездруго партито беше чак утре вечер и планирах да изляза на покупки сутринта. Прочетох отново съобщението и този път ми направи впечатление, че тя говори за „подаръка“, а не просто за някакъв подарък. А това ме наведе на мисълта, че Рейчъл явно очаква аз да съм купила нещо, което да е общ подарък от двете ни.
	Припомних си последния път, когато се бяхме видели. Беше преди около две седмици, в деня, преди да замине за Ню Йорк. Тя беше консултант в английския клон на голяма американска консултантска фирма, „Финчлейкърс“, и често ходеше в Щатите по работа. През онази вечер отидохме заедно на кино, а после седнахме да изпием по едно. Може би тогава ме беше помолила да взема нещо за Сузи. Опитах се да разровя спомените си, мъчейки се да се сетя какво бяхме реши ли да й купим. Можеше да е какво ли не — парфюм, бижу, книга — само че нищо не ми звучеше познато. Дали бях забравила? Смущаващи спомени за мама нахлуха в съзнанието ми и побързах да ги изтикам надалеч. _Не е същото_, упорито си повтарях наум, _не съм като нея. Утре със сигурност ще си спомня._
	Прибрах телефона в чантата си. Матю имаше право, нуждаех се от почивка. Ако можех да полежа на плажа няколко седмици, щях да се оправя. Матю също имаше нужда от отдих. Двамата не изкарахме истински меден месец, защото бяхме твърде заети с ремонта на къщата. Така че последният път, когато бях ходила на почивка, такава, при която не правиш нищо по цял ден, освен да лежиш на пясъка и да се радваш на слънцето, беше преди да почине татко. Преди цели осемнайсет години. След това парите за нищо не ни стигаха… Особено когато се наложи да зарежа работата си като учител, за да се грижа за мама. Именно затова, когато малко след смъртта й бях открила, че тя съвсем не е била бедна вдовица, а напротив, доста заможна, направо бях съсипана. Не можех да проумея защо се е задоволявала да живее в оскъдица, след като е можела да води охолен живот. Толкова бях шокирана, че едва чувах думите на адвоката и когато най-сетне успях да схвана колко много пари съм наследила, само го зяпнах невярващо. Винаги си бях мислила, че татко ни е оставил без пукната пара.
	Гръмотевицата, която отекна някъде далеч, рязко ме върна в настоящето. Взрях се през предното стъкло, чудейки се дали ще мога да стигна от колата до верандата, без да прогизна до кости. Стиснах чантата си пред гърдите, отворих вратата и хукнах, стиснала ключа в ръка.
	В коридора събух обувките си и се качих на пръсти горе. Вратата на стаята за гости беше затворена и за миг се изкуших да я открехна съвсем леко, колкото да видя дали Матю спи. Но не исках да рискувам да го събудя, затова бързо се приготвих за лягане и още преди да докосна възглавницата, вече бях заспала.


>	Събота, осемнайсети юли

	Когато на другата сутрин отворих очи, видях Матю да седи на ръба на леглото с чаша чай в ръка.
	— Колко е часът? — измърморих сънено, мижейки срещу слънцето, което блестеше през прозореца.
	— Девет. Аз съм буден от седем.
	— Как е мигрената ти?
	— Мина ми. — На слънчевата светлина пясъчнорусата му коса сияеше като злато и аз с удоволствие зарових пръсти в гъстите му кичури.
	— Това за мен ли е? — попитах с обнадежден поглед.
	— Разбира се.
	Приседнах в леглото, наместих се удобно и облегнах глава на възглавниците. Любимата ми весела песничка „Чудесен ден“ звучеше по радиото от долния етаж и в добавка към очакващата ме ваканция от шест седмици животът ми изглеждаше прекрасен.
	— Благодаря — казах любезно и взех чашата от ръцете му. — Успя ли да се наспиш?
	— Спах като пън. Съжалявам, че не можах да те изчакам. Как се прибра?
	— Без проблеми. Макар че ме застигна ужасна буря, с гръмотевици и дъжд…
	— Е, слънцето отново грее тази сутрин. — Матю ме побутна леко, за да му направя място. Отместих се, внимавайки да не разлея чая си, и той приседна на леглото до мен. Вдигна ръка и аз се облегнах на рамото му. — Някаква жена е била намерена мъртва недалеч оттук — каза го толкова тихо, че едва го чух. — Преди малко го съобщиха в новините.
	— Това е ужасно. — Оставих чашата на нощното шкафче и се обърнах с лице към него. — Като казваш недалеч оттук, какво имаш предвид? В Браубъри ли?
	Той отметна кичур коса от челото ми, докосвайки ме нежно с пръсти.
	— Не, по-близо, някъде по пътя, който минава през гората към Касъл Уелс.
	— Кой път?
	— Знаеш кой, „Блекуотър лейн“. — Той се наведе да ме целуне, но аз се отдръпнах назад.
	— Престани, Матю.
	Изгледах го с разтуптяно сърце, което бясно заблъска в гърдите ми като птица в клетка. Очаквах да се засмее, да ми каже, че знае как съм се прибрала по този път снощи и сега само ме будалка. Но той се намръщи.
	— Така е, ужасно е…
	Изгледах го с тревога.
	— Сериозно ли говориш?
	— Да. — Беше искрено учуден. — Защо да си измислям подобно нещо?
	— Само че… — Внезапно започна да ми се повдига. — Как е починала? Съобщиха ли нещо?
	Матю поклати глава.
	— Не, само, че била в колата си.
	Извърнах се, така че да не може да види лицето ми. _Няма как да е била същата жена_, казах си, _абсурдно е_.
	— Трябва да ставам — изрекох хладно, когато ръцете му отново ме прегърнаха. — Ще ходя да пазарувам.
	— Какво?
	— Подарък за Сузи. Още нищо не съм й купила, а партито е довечера. — Смъкнах крака от леглото и станах.
	— Та толкова ли е спешно? — възропта той. Но аз вече бях излязла от стаята, вземайки телефона си.
	В банята заключих вратата и пуснах душа, за да заглуша онзи глас в главата ми, който не спираше да повтаря: жената, намерена мъртва, е същата, която бях подминала с колата си снощи. Изпаднала в паника, приседнах на ръба на ваната и влязох в нета, търсейки информация. В рубриката „Горещи новини“ на Би Би Си нямаше подробности. Пишеше само, че жена е била намерена мъртва в автомобила си близо до Браубъри в Съсекс. Това значеше ли, че се е самоубила? Предположението беше ужасяващо.
	Мислите ми препускаха, мъчейки се да осъзная станалото. Ако е била същата жена, вероятно не е била закъсала с колата, а е спряла в отбивката нарочно, защото мястото е изолирано и е нямало кой да я безпокои. Това би обяснило защо не бе примигнала с фаровете, търсейки помощта ми. И защо, щом ме погледна през прозореца, не ми даде знак да спра, както сигурно би направила, ако автомобилът й се беше развалил. Тръпки полазиха тялото ми. Сега, когато слънцето струеше през прозореца на банята, ми се струваше немислимо, че не бях се върнала да проверя как е. Ако го бях сторила, нещата вероятно щяха да се развият по друг начин. Тя можеше и да ми каже, че всичко е наред, да се престори, че е закъсала с колата и че някой ще дойде всеки момент да й помогне. Но тогава щях да й предложа да изчакам с нея, докато помощта пристигне. А ако бе настояла да си тръгна, щях да заподозра нещо, да я накарам да си поговорим — и сега можеше да е жива. Трябваше поне да се обадя в полицията… Ала заради съобщението на Рейчъл и подаръка, който явно се очакваше да съм купила за Сузи, напълно бях забравила за непознатата.
	— Ще се бавиш ли още вътре, скъпа? — Гласът на Матю долетя от другата страна на вратата.
	— Излизам след минутка! — викнах, за да ме чуе въпреки шуртенето на водата, която напразно изтичаше в канала.
	— Тогава ще приготвя закуската.
	Свалих си пижамата и се пъхнах под душа. Водата беше гореща, но не достатъчно, че да измие парещата вина, която изпитвах. Търках енергично тялото си, опитвайки да не мисля как жената развива капачето на флакон с хапчета и ги изтърсва в ръката си, как ги поднася към устата си и преглъща с вода. Какви ли тегоби е преживяла, за да реши да посегне на живота си? И докато е умирала, дали и за миг е съжалила за стореното? Потръпвайки от ужасните си мисли, спрях водата и излязох от душкабината. Внезапната тишина ме смути и затова потърсих радио на телефона си, надявайки се да чуя някоя весела, изпълнена с надежда песен, която да ме откъсне от мрачната картина, рисувана от въображението ми.
C>
	… жена е била открита мъртва в колата си на „Блекуотър лейн“ в ранните часове на утрото. Обстоятелствата около смъртта й са подозрителни. За момента няма разкрити никакви подробности, но полицията съветва живеещите в района да бъдат бдителни.
C$
	Дъхът ми секна от ужас. _Обстоятелствата около смъртта й са подозрителни._ Думите отекваха в банята. Не казваха ли така, когато полицията подозираше убийство? Сковах се от страх при мисълта, че бях там, на същото място… Дали и убиецът се е крил в храстите, чакайки удобна възможност да нападне? Ако аз се бях изпречила на пътя му, сега можеше да съм на мястото на жертвата. Предположението ме накара да залитна. Пресегнах се сляпо към рафта за кърпите и си наложих да дишам дълбоко и равномерно. Сигурно наистина съм била луда, че да тръгна през онази гора снощи.
	В спалнята набързо облякох черна памучна рокля, която намерих в купчината дрехи, оставени на стола. Слязох на долния етаж и миризмата на пържени наденички ме накара да преглътна преди още да отворя вратата на кухнята.
	— Реших да отбележим началото на ваканцията ти с богата закуска — заяви Матю.
	Изглеждаше толкова щастлив, че се насилих да се усмихна, понеже не исках да му развалям настроението.
	— Чудесно. — Прищя ми се да му разкажа за снощните преживелици, да му споделя, че можеше аз да бъда убитата и така да се разтоваря от ужаса, който едва задържах в себе си… Но ако му признаех, че съм пътувала през гората, особено след като ме беше предупредил да не го правя, той щеше страшно да се ядоса. Щеше да се почувства като мен — стреснат от онова, което е можело да ми се случи, ужасен от мисълта, че съм се изложила на опасност.
	— Е, кога смяташ да пазаруваш? — попита Матю.
	Беше със сива тениска и тънки памучни шорти и по всяко друго време щях да си помисля каква късметлийка съм, че съм с него. Ала сега едва смеех да го погледна, сякаш тайната ми бе жигосана върху кожата ми.
	— Веднага след закуска. — Загледах се през прозореца към градината зад къщата, мъчейки да се успокоя от красотата й, но мислите ми все се връщаха към предната вечер, когато си бях тръгнала с колата. А тя бе жива в онзи момент…
	— Рейчъл с теб ли ще е? — Гласът на Матю ме върна в реалността.
	— Не. — Изведнъж обаче това ми се стори страхотна идея: така щях да й споделя какво се е случило снощи и колко съсипана се чувствам. — Всъщност идеята ти е добра. Ще й се обадя и ще я попитам дали може да дойде с мен.
	— Не се бави — каза той. — Закуската е почти готова.
	— Само минутка.
	Излязох в коридора и отидох до стационарния телефон, тъй като в къщата имахме мобилна връзка само на горния етаж. Позвъних и мина известно време, преди Рейчъл да вдигне. Гласът й бе леко дрезгав и сънен.
	— Май те събудих — казах със съжаление, защото едва сега си спомних, че вчера се бе върнала от пътуването до Ню Йорк.
	— Имам чувството, че е посред нощ — измърмори сърдито тя. — Колко е часът?
	— Девет и половина.
	— Значи наистина е среднощ. Получи ли съобщението ми?
	Въпросът ме стресна и за миг замълчах, колебаейки се в отговора.
	— Да, но още не съм купила нищо за Сузи.
	— А защо?
	— Бях много заета — побързах да обясня, спомняйки си, че по някаква причина Рейчъл смята как явно двете ще поднесем общ подарък. — А и реших да изчакам до днес, в случай че променим решението си за това какво ще й купим — добавих аз с надеждата да ми подскаже какво сме решили.
	— Защо да го променяме? Всички бяха съгласни, че твоята идея е най-добра. Освен това партито е довечера, Кас!
	Това „всички“ ме стресна.
	— Е, човек никога не знае — опитах се да се измъкна. — А какво ще кажеш да дойдеш с мен?
	— С удоволствие, но съм толкова изморена заради часовата разлика…
	— Ами ако те черпя един обяд?
	Последва мълчание.
	— В „Костело“ ли?
	— Разбрахме се. Да се видим в кафенето на „Фентънс“ и ще черпя и кафе.
	Чух я как се прозява, а после долових шумолене на завивки.
	— Може ли да си помисля?
	— Не, не може — отсякох аз. — Хайде, ставай от леглото. Ще се видим там.
	Затворих телефона и с поолекнало сърце изтиках от съзнанието си подаръка на Сузи. След новините от сутринта тази тревога ми се струваше доста дребнава.
	Върнах се в кухнята и седнах до масата.
	— Как ти се струва? — попита Матю и сложи пред мен чиния с наденички, бекон и яйца.
	Струваше ми се, че изобщо не бих могла да изям всичко това, но се усмихнах насърчително.
	— Страхотно! Благодаря.
	Той се настани до мен и взе ножа и вилицата си.
	— Как е Рейчъл?
	— Добре е. Ще дойде с мен. Погледнах чинията си, чудейки се как ще мога да уважа усилията му. Хапнах няколко залъка, но стомахът ми се разбунтува, затова само порових с вилицата в останалата храна и след известно време се отказах. Много съжалявам — изпъшках, оставяйки приборите. — Още ми е тежко след снощната вечеря.
	Той се пресегна и набоде една от наденичките.
	— Ще бъде жалко да се похаби — заяви с широка усмивка.
	— Вземи ги всичките.
	Сините му очи се бяха вторачили в моите и не ми даваха да извърна поглед.
	— Добре ли си? Изглеждаш твърде тиха.
	Примигнах няколко пъти, за да прогоня сълзите, които напираха в очите ми.
	— Не мога да спра да мисля за онази жена — признах. Изпитах такова облекчение, че мога да говоря за това, та думите сами изскочиха от устата ми. — По радиото казаха, че полицията смята смъртта й за подозрителна.
	Той отхапа от наденичката.
	— Това значи, че е била убита.
	— Така ли? — възкликнах престорено.
	— Обичайно така говорят, докато не бъде направена пълна съдебна експертиза. Господи, колко е ужасно. Просто не мога да разбера защо е поела риска да тръгне през гората нощем. Естествено, нямало е как да знае, че ще бъде убита, но все пак…
	— Може да е закъсала — предположих колебливо, стиснала ръце под масата.
	— Ами сигурно. Защо иначе да спре на такъв пуст път? Горката, вероятно е била адски уплашена. Сред дърветата няма мобилен сигнал, затова може би се е молела някой да мине и да й помогне. А виж какво е станало, когато този някой се е появил.
	Бях толкова шокирана от думите му, че едва си поемах дъх. Сякаш ме бяха полели с кофа ледена вода, за да се събудя и осъзная чудовищната си постъпка. Бях си казала, че тя вече се е обадила на някого за помощ — при все че знаех, че в гората няма обхват. Защо го бях направила? Понеже бях забравила ли? Или защото така можех да си тръгна с чиста съвест? Е, сега съвестта ми съвсем не бе чиста… Бях я оставила на съдбата й, бях я оставила да бъде убита.
	Избутах стола си и станах.
	— Най-добре да тръгвам — казах и посегнах да събера празните чаши от масата. Молех се Матю да не ме попита отново дали съм добре. — Не искам да карам Рейчъл да ме чака.
	— Защо, кога ви е срещата?
	— В единайсет. Но нали знаеш колко е оживено в града в събота.
	— Правилно ли чух, че ще обядвате заедно?
	— Да. — Целунах го леко по бузата, нетърпелива да тръгна. — Ще се видим после.
	Грабнах чантата си и взех ключовете от масичката в коридора. Матю ме изпрати до вратата с препечена филийка в ръка.
	— А би ли могла да вземеш сакото ми от химическото чистене? Така ще мога да го облека довечера.
	— Разбира се, у теб ли е бележката?
	— Да, чакай малко. — Той бръкна в портфейла си и ми подаде розова бележка. — Платено е.
	Пъхнах разписката в чантата си и отворих вратата. Слънчевите лъчи нахлуха вътре.
	— Внимавай по пътя — извика той, докато влизах в колата.
	— Разбира се. Обичам те.
	— Аз те обичам повече!


	Пътят към Браубъри вече беше натоварен. Нервно потрепвах с пръсти по волана. В бързината си да изляза от къщи не се бях замислила какво ще изпитам, щом отново се озова в колата, седнала на същата седалка, на която бях, когато видях непознатата. Опитвайки да избягам от тези мисли, помъчих да си спомня какъв подарък съм предложила за Сузи. Тя работеше в същата компания като Рейчъл, в администрацията. Когато Рейчъл бе споменала, че всички са се съгласили с моето предложение, вероятно имаше предвид тяхната групичка приятелки от работата. Последният път, когато се бяхме събирали с тях, беше преди около месец. И сега се досетих, че Рейчъл бе подхванала темата за партито за четирийсетия рожден ден на Сузи, възползвайки се от обстоятелството, че тя самата не можа да дойде с нас онази вечер. Дали тогава ми беше хрумнало какво да й подарим?
	По някакво чудо намерих място за паркиране на улицата, недалеч от универсалния магазин „Фентънс“, и се отправих към чаения салон на петия етаж. Беше пълно с хора, но Рейчъл вече беше там, лесно различима в яркожълтата си рокля, привела тъмната си къдрава глава над мобилния телефон. На масата пред нея имаше две чаши кафе и внезапно ме обзе огромна благодарност заради това че винаги се грижеше за мен. Пет години по-голяма, тя ми беше като сестра, която никога не съм имала. Майките ни бяха приятелки, ала нейната работеше дълги часове, за да се издържат двете, понеже съпругът й ги бе изоставил скоро след раждането на детето. Така Рейчъл прекара по-голямата част от детството си в нашата къща, а моите родители с обич я наричаха втората си дъщеря. Когато напусна училище на шестнайсет, за да започне работа, та майка й да може да намали темпото, тя се стараеше да идва на вечеря поне веднъж седмично. Беше особено близка с татко и тъгува по него, колкото и аз, когато почина, след като бе блъснат от кола пред дома ни. А когато мама се разболя и не можеше да остава сама, тя идваше да поседи с нея веднъж седмично, за да успея да пазарувам.
	— Жадна ли си? — опитах се да се пошегувам, кимвайки към двете чаши на масата, но думите ми прозвучаха фалшиво. Чувствах се като изложена на показ: сякаш всички знаеха, че съм видяла убитата жена снощи и не съм направила нищо да й помогна.
	Рейчъл скочи и ме прегърна.
	— Имаше такава голяма опашка, че реших да не те чакам, а направо да поръчам — каза тя. — Знаех си, че няма да се забавиш.
	— Извинявай, движението беше натоварено. Благодаря ти, че дойде, наистина.
	В погледа й заигра палаво пламъче.
	— Знаеш, че бих направила всичко за обяд в „Костело“.
	Седнах насреща й и с удоволствие отпих глътка кафе.
	— Развихрихте ли се на партито снощи?
	Усмихнах се и напрежението ми мъничко спадна.
	— Не беше чак вихрено, но пък приятно.
	— Прекрасният Джон беше ли там?
	— Разбира се. Всички учители бяха.
	Тя се ухили дяволито:
	— Трябваше и аз да се отбия.
	— Твърде млад е за теб — засмях се. — Освен това си има приятелка.
	— И като си помислиш само, че можеше да е твой — въздъхна тя. А аз поклатих глава в престорено отчаяние, защото тя така и не бе преглътнала факта, че предпочетох Матю пред Джон.
	След като мама почина, Рейчъл беше твърдо решена да ме изкара от къщи. И започна да ме мъкне навсякъде със себе си. Повечето й приятели бяха нейни колеги или познати от групата по йога и когато се запознавах с тях, винаги се интересуваха къде работя. След като няколко месеца повтарях, че съм напуснала работата си като учител, за да се грижа за мама, някой ме попита защо не съм се върнала на работа, след като вече мога. И изведнъж разбрах, че искам това повече от всичко. Вече не ми беше достатъчно просто да си седя у дома и ден след ден да се наслаждавам на свободата, която ми бе липсвала с години. Исках да имам личен живот като една трийсет и три годишна жена.
	Имах късмет. Недостигът на учители в региона беше причината след кратък опреснителен курс да ми предложат работа като учител по история на девети клас в училището в Касъл Уелс. Много ми харесваше отново да ходя на работа и когато Джон, любимецът и на учители, и на ученици, ме покани на среща, бях изключително поласкана. Ако не ми беше колега, вероятно бих приела. Но му отказах, което само го направи още по-настоятелен. Толкова беше упорит, че си отдъхнах, когато накрая срещнах Матю.
	Пийнах от кафето.
	— Как беше в Америка?
	— Изтощително. Твърде много срещи, ужасно много храна. — Извади плосък пакет от чантата си и го побутна към мен през масата.
	— Кухненската ми кърпа! — възкликнах аз и я разгънах. На лицевата страна имаше карта на Ню Йорк. Това беше наша шега — винаги когато Рейчъл заминаваше някъде, по работа или на почивка, носеше оттам две еднакви кухненски кърпи, по една за мен и за нея. — Благодаря, ти имаш същата, нали така?
	— Естествено. — Лицето й изведнъж стана сериозно. — Чу ли за жената, която била намерена мъртва в колата си снощи? Точно на онзи път, който минава през гората оттук до Касъл Уелс?
	Преглътнах притеснено, сгънах кърпата на две, после още на две и се наведох да я прибера в чантата си.
	— Да, Матю ми каза, съобщили го по новините — отроних тихо, свела глава.
	Тя изчака да се изправя и потрепери пресилено.
	— Ужасно, нали? Полицаите смятат, че колата й се е развалила на пътя.
	— Така ли?
	— Да. — Приятелката ми се намръщи. — Колко страшно е само да си представиш, че закъсваш посред буря в такава пустош. Направо не ми се мисли.
	Струваше ми огромно усилие да не й призная, че аз бях там и видях жената в колата. Но нещо ме спря. Мястото бе твърде оживено, а и Рейчъл вече бе емоционално ангажирана с историята. Опасявах се, че ще ме осъди, че ще бъде ужасена, задето не съм направила нищо, за да помогна.
	— И аз не искам да мисля — казах вместо това.
	— И ти понякога минаваш по този път… Нали не си минала оттам снощи?
	— Не, никога не бих посмяла сама. — Усетих как цялата се изчервих и бях сигурна, че тя веднага ще ме изобличи в лъжа.
	Ала Рейчъл продължи, без да ми обръща внимание:
	— И правилно. Можеше ти да си на нейно място.
	— Само дето моята кола нямаше да се развали — опитах да се пошегувам.
	Тя се разсмя, разпръсквайки напрежението.
	— Откъде си сигурна! Тя може и да не е закъсала, това е само предположение. Ами ако някой й е махнал да спре, да се е престорил, че има нужда от помощ? Всеки би спрял, щом види изпаднал в беда на пътя, нали?
	— А дали наистина би спрял, и то посред буря? — Отчаяно исках отговорът да е „не“.
	— Е, поне всеки, който има съвест. Никой не би отминал просто така. Поне би сторил нещо.
	Думите й ме разтърсиха, в очите ми напираха сълзи. Вината, която и преди изпитвах, стана непоносима. Не исках Рейчъл да забележи колко са ме засегнали разсъжденията й, затова сведох глава и се вторачих във вазата с оранжеви цветя, поставена на масата между нас. За мой ужас цветчетата започнаха да се размазват пред погледа ми и побързах да бръкна в чантата си за кърпичка.
	— Кас? Добре ли си?
	— Да, нищо ми няма.
	— Не ми изглежда да е така.
	Загрижеността в гласа й ме жегна и стиснах кърпичката, за да си дам малко време. Нуждата да споделя преживяното с някого беше огромна.
	— Не знам защо, но аз не… — Млъкнах.
	— Какво не си? — озадачи се Рейчъл.
	Отворих уста да й кажа, но тогава осъзнах, че ако го направя, ще я нараня двойно: тя не само щеше да се ужаси, че съм продължила по пътя си, без да проверя дали жената е добре, но и щеше да ме хване в лъжа… Защото вече й бях казала, че снощи не съм минала през гората.
	Поклатих глава и нещастно отроних:
	— Няма значение…
	— Очевидно има. Кажи ми какво става, Кас.
	— Не мога.
	— И защо?
	Смачках кърпичката между пръстите си.
	— Защото се срамувам.
	— Срамуваш ли се?
	— Да.
	— От какво? — Понеже не отговорих, тя въздъхна отчаяно. — Стига, Кас, просто ми кажи! Едва ли е толкова ужасно!
	Нетърпението й ме изнерви още повече и се помъчих да измисля нещо, на което би повярвала.
	— Забравих за Сузи — изтърсих аз, мразейки се за това, че използвам толкова тривиален случай, за да прикрия вината си към онази жена. — Забравих какво трябваше да й купя.
	Тя се намръщи.
	— Какво намекваш с това „забравих“?
	— Просто не мога да си спомня. Не се сещам точно какво сме решили да й купим.
	Рейчъл ме изгледа слисано.
	— Но идеята беше твоя! Каза, че след като Стивън ще я води във Венеция за рождения й ден, можем да й купим нов куфар. Тогава бяхме в онзи бар близо до офиса ми — добави услужливо тя.
	Престорих се, че изпитвам облекчение, макар думите й да не ми говореха нищо.
	— Разбира се! Сега си спомням… Господи, колко съм глупава! Мислех си, че може да е парфюм или нещо подобно.
	— Не и за толкова много пари. Всички дадохме по двайсет лири, така че общо трябва да са сто и шейсет. Носиш ли ги?
	_Сто и шейсет лири?_ Как съм могла да забравя, че са ми дали толкова пари? Искаше ми се да си призная всичко, но вместо това продължих да се преструвам, защото вече не бях сигурна в себе си.
	— Мислех да платя с карта.
	Приятелката ми се усмихна окуражително.
	— Е, след като тази драма приключи, изпий си кафето, преди да е изстинало.
	— Може би вече е изстинало… Да поръчам ли още по едно?
	— Аз ще ида до бара. Ти стой тук и се успокой.
	Гледах я как се подрежда на опашката пред касата, мъчейки се да заглуша чувството на отчаяние, надигащо се в душата ми. Макар да избегнах признанието, че съм видяла жената в колата, щеше ми се да не бях споделяла, че съм забравила за куфара. Рейчъл не беше глупава. Беше станала свидетел на влошаването на състоянието на мама седмица след седмица и не исках да я тревожа, че съм тръгнала по същия път. Най-лошото бе, че нямах никакъв спомен да съм предлагала да й купим куфар, нито пък къде съм сложила сто и шейсетте лири, освен ако не бяха в малкото чекмедже на старото ми бюро. Не се притеснявах толкова за парите; даже и да не ги намерех, не беше голям проблем. Плашеше ме мисълта, че напълно съм забравила за подаръка на Сузи.
	Рейчъл се върна с кафетата.
	— Имаш ли нещо против да те попитам нещо? — каза тя, докато сядаше.
	— Питай.
	— Просто не е в стила ти да се разстройваш така заради нещо толкова дребно като забравянето на подаръка. Има ли друго, което те тормози? Всичко наред ли е с Матю?
	За стотен път ми се прииска Матю и Рейчъл да се харесваха повече. Стараеха се да не го показват, но помежду им винаги цареше някакво недоверие. Честно казано, Матю не харесваше Рейчъл просто защото знаеше, че тя не го одобрява особено. При Рейчъл нещата бяха по-сложни. Тъй като нямаше причина да не харесва Матю, понякога едно тъничко гласче ми нашепваше, че тя просто ревнува, задето вече имам друг близък човек в живота си. Ала после се укорявах за тази мисъл, защото бях наясно, че тя се радва за мен.
	— Да, всичко е наред — уверих я, мъчейки се да забравя за снощната преживелица. — Разтревожих се само заради подаръка. — Дори и тези думи прозвучаха като предателство към жената в колата.
	— Е, онази нощ не беше съвсем на себе си — усмихна се тя при спомена. — Нямаше грижа как ще се прибираш, понеже Матю щеше да дойде да те вземе, затова си пийна няколко чаши вино. Може би затова си забравила.
	— Вероятно си права.
	— Да си изпием кафето и да идем да изберем нещо.
	След малко слязохме на четвъртия етаж. Не ни отне много време да изберем два светлосини куфара, а докато излизахме от магазина, усетих изпитателния поглед на Рейчъл върху себе си.
	— Сигурна ли си, че искаш да ходим на обяд? Ако не, няма проблем.
	Мисълта, че пак щяхме да си говорим за какво ли не, а аз с все сили трябваше да избягвам темата за убитата жена, внезапно ми се стори непоносима.
	— Всъщност имам адско главоболие — май прекалих с празнуването снощи. Може ли да излезем на обяд другата седмица? Ще дойда в града, когато кажеш, след като вече не съм на работа.
	— Разбира се. Но ще се оправиш до партито на Сузи довечера, нали?
	— О, да. Само че би ли взела ти куфарите, за всеки случай?
	— Няма проблем. Къде си паркирала?
	— В долния край на главната улица.
	Тя кимна.
	— Аз съм на многоетажния паркинг, затова ще се разделим тук.
	Посочих двата куфара.
	— Ще се справиш ли?
	— Е, нали са олекотени, забрави ли? А и ако не мога, все ще се намери някой приятен младеж, който да ми помогне!
	Прегърнах я за довиждане и поех към колата си. Когато запалих, на дисплея се изписа часът: беше точно един и една минута. С цената на всичко не исках да слушам местните новини, но въпреки това осъзнах, че посягам да включа радиото.
C>
	Снощи е било открито тялото на жена в кола на „Блекуотър лейн“, между Браубъри и Касъл Уелс. Била е брутално убита. Ако сте пътували по този път между единайсет и двайсет минути снощи и един и петнайсет след полунощ или познавате някой, който е минал оттам, моля, свържете се с нас при първа възможност.
C$
	Пресегнах се да изключа радиото с треперещи пръсти. _Брутално убита._ Думите увиснаха във въздуха и внезапно ми стана толкова горещо и задушно, че трябваше да отворя прозореца, за да мога да си поема въздух. Защо не бяха казали просто „убита“? Нима „убита“ не беше достатъчно ужасно? Някаква кола се изравни с моята и шофьорът ме попита със знаци дали ще потеглям. Поклатих глава и той отмина, но след около минута и друг се приближи и поиска да разбере същото… Ала аз отказвах да тръгна, щеше ми се да си стоя там, където бях, докато престъплението вече не беше в новините, докато всички не продължат нататък с живота си, забравили за жената, която е била брутално убита.
	Знам, че беше глупаво, но се чувствах така, сякаш съм виновна за смъртта й. Сълзи напираха в очите ми. Не можех да си представя, че вината някога ще изчезне. И мисълта, че ще ми тежи до края на живота, ми изглеждаше твърде висока цена за един миг на егоизъм. Но истината бе, че ако си бях направила труда да сляза от колата, тя може би щеше да е жива.
	Усетих противен вкус в устата си, като някаква физическа проява на погнусата в мен. Бавно потеглих към къщи, опитвайки се да отложа момента, в който трябваше да напусна сигурното убежище на колата си. Знаех, че когато се прибера у дома, убийството вече щеше да е навсякъде — в новините по телевизията, във вестниците, в разговорите на всички — постоянно напомняне за това, че не помогнах на жената в гората.
	Щом слязох от колата, миризмата на изгорели клони и бурени откъм градината моментално ме върна в детството. Затворих очи и за няколко блажени мига вече не беше горещ и слънчев ден през юли, а свежа и студена вечер през ноември, и двете с мама ядяхме наденички, набучени на вилици, докато татко палеше фойерверките в дъното на градината ни. В такъв момент бих отишла веднага при Матю, но сега тръгнах право към къщата, доволна, че имам още няколко минутки само за себе си.
	— Стори ми се, че чух колата — каза той, когато след малко надникна в кухнята. — Не те очаквах да се върнеш толкова рано. Нямаше ли да обядвате навън?
	— Просто решихме да го отложим за друг ден.
	Той се приближи и ме целуна по косата.
	— Идеално. Сега поне ще можеш да хапнеш с мен.
	— Миришеш на огън — казах аз, вдъхвайки миризмата от тениската му.
	— Реших да се отърва от всички онези клони, които отрязах миналата седмица. За щастие бях под брезента, така че дъждът не ги е измокрил, но щяха да опушат цялата къща, ако ги бяхме сложили в камината. — Той ме прегърна силно. — Нали знаеш, че ти си единствената за мен? — тихо прошепна думите, които често си разменяхме в началото на нашата връзка.
	Около шест месеца след като бях започнала работа в училището, групичка колеги излязохме на бар, за да отбележим рождения ми ден. Кони забеляза Матю веднага щом влязохме в заведението. Той седеше сам на една маса и явно чакаше някого, а тя се пошегува, че ако дамата му не се появи на срещата, е готова да я замести. Когато стана ясно, че жената няма да дойде, моята приятелка отиде при него. Беше вече леко пийнала и му предложи да се присъедини към компанията ни.
	„Надявах се никой да не забележи, че са ми вързали тенекия“, горчиво се подсмихна той, щом Кони го настани между нея и Джон. Така Матю се озова точно срещу мен и нямаше как да не забележа кичура, който падаше над челото му, и колко сини са очите му, когато ме поглеждаше. А това се случваше доста често. Опитах се да не му придавам голямо значение. И така стана по-добре, понеже докато дойде време да се прибираме след изпитите бутилки вино, той вече имаше запаметен номера на Кони в телефона си.
	Няколко дни след това тя нахлу при мен в учителската стая с широка усмивка, за да ми заяви, че Матю се е обадил за да поиска моя номер. Казах й да му го даде. И когато той ми позвъни, веднага изрече с леко притеснение: „Щом те видях, знаех, че ти си жената за мен.“
	След като започнахме да се срещаме по-често, той ми призна, че не може да има деца. Каза, че би ме разбрал, ако реша, че не искам да го виждам повече. Ала тогава аз вече бях влюбена и макар че това бе голям удар за мен, не ми се стори, че е дошъл краят на света. Когато дойде моментът да ми предложи брак, вече бяхме обсъждали други начини да се сдобием с рожба и бяхме решили, че ще се заемем сериозно с въпроса, след като мине година от сватбата. Което беше горе-долу сега. Обикновено тази мисъл ми се въртеше в съзнанието непрекъснато, ала в момента ми изглеждаше толкова далечна, че не можех да я проумея.
	Ръцете на Матю още ме прегръщаха.
	— Намерихте ли каквото търсехте? — попита той.
	— Да, купихме на Сузи куфари.
	— Добре ли си? Изглеждаш леко потисната.
	Внезапно изпитах непреодолимо желание да остана сама.
	— Малко ме боли глава — излъгах и се отдръпнах от него. — Мисля да пия един аспирин.
	Качих се горе, взех два аспирина от шкафчето в банята и ги преглътнах с вода от чешмата. Вдигнах глава и се загледах с тревога в отражението си в огледалото, търсейки някакъв знак, който би могъл да ме издаде, нещо, което би подсказало на хората, че не всичко е както трябва. Но нямаше нищо, което да сочи, че съм по-различна от жената, която се бе омъжила за Матю преди година — същата кестенява коса и същите сини очи ме гледаха от огледалото.
	Обърнах гръб на отражението си и отидох в спалнята. Купчината ми дрехи бе преместена от стола върху вече оправеното легло, лек намек от страна на Матю да ги прибера. Друг ден това би ми се сторило забавно, но днес се подразних. Погледът ми попадна върху старото бюро от баба ми и се сетих за парите, за които Рейчъл бе споменала — онези сто и шейсет лири, дето всички ми били дали за подаръка на Сузи. Ако ги бях взела, то със сигурност трябваше да са тук, където прибирах всичко, за да бъде на сигурно място.
	Поех си дълбоко дъх, отключих малкото чекмедже от лявата страна на бюрото и го издърпах. Вътре имаше купчинка омачкани банкноти. Преброих ги; бяха точно сто и шейсет лири.
	В топлия уют на спалнята внезапно усетих ледени тръпки по тялото. Да забравиш име или нечие лице беше нормално, но не и да не помниш, че си предложил нещо за подарък и си взел пари за него.
	— Вече изглеждаш по-добре — стресна ме гласът на Матю откъм вратата. — Пи ли аспирин?
	Бързо затворих чекмеджето.
	— Да, и се чувствам по-добре.
	— Чудесно. — Той се усмихна. — Ще си направя сандвич, ти искаш ли? Мислех да си отворя и една бира.
	При мисълта за храна стомахът ми още се бунтуваше.
	— Не, хапвай… Аз ще ям по-късно. Сега ще пия само чай.
	Последвах го долу и седнах до масата в кухнята. Той ми подаде чаша чай, след което си взе хляб от шкафа, филийка чедър от хладилника и бързо си направи сандвич, който изяде на крак и без чиния.
	— Цяла сутрин говорят за онова убийство по радиото — каза той, докато ронеше трохи по пода. — Пътят е затворен и полицаите го претърсват щателно за следи. Направо не мога да повярвам, че всичко се е случило само на пет минути път оттук!
	Помъчих да овладея потръпването си и отнесено се загледах в малките бели трошици по теракотения под. Приличаха на изпаднали в беда корабокрушенци, на които нямаше кой да помогне.
	— Знаят ли вече нещо за нея? — попитах.
	— Полицаите вероятно са наясно, защото са се свързали с близките й, но засега не се съобщават никакви подробности. Ужасно е, като си представиш какво преживява семейството й точно сега. И знаеш ли какво не мога да си избия от ума? Можеше да си ти, ако бе проявила глупостта да минеш по този път снощи.
	Станах, стиснала чашата в ръка.
	— Мисля да се кача и да полегна за малко.
	Той ме погледна загрижено.
	— Сигурна ли си, че си добре? Не ми изглеждаш съвсем във форма. Може би не бива да ходим на партито довечера?
	Усмихнах му се разбиращо, защото той не си падаше много по купоните, а предпочиташе да кани приятели на гости за вечеря.
	— Трябва да идем, Сузи празнува четирийсетия си рожден ден.
	— А ако още те боли глава?
	Долових негодуванието в гласа му и въздъхнах.
	— Да — заявих твърдо. — Не се притеснявай, няма да се наложи да говориш с Рейчъл.
	— Нямам нищо против нея, само дето винаги ме гледа с неодобрение. Кара ме да се чувствам така, сякаш съм прегрешил. — Той млъкна за миг. — А сети ли се да вземеш сакото ми от химическото?
	Притесних се.
	— Не, съжалявам, забравих.
	— Е, няма нищо, явно ще облека друго.
	— Съжалявам — повторих, мислейки за подаръка и за всички други неща, които бях забравила напоследък.
	Преди няколко седмици трябваше да дойде да ме спаси, заедно с количката с продукти в супермаркета, защото си бях оставила портмонето на масата в кухнята. Оттогава се случиха и други неща: той намери млякото на мястото на препарата за пране, а препарата за дрехи — в хладилника; после му се наложи да се разправя по телефона с ядосания ми зъболекар заради пропуснат час.
	Засега приемаше всичко откъм веселата му страна, оправдавайки постъпките ми с натоварването ми покрай приключването на учебната година. Ала както с подаръка на Сузи, имаше и други случаи, в които паметта ми изневеряваше и за които той не знаеше. Веднъж бях отишла на училище, без да си взема учебниците. Бях забравила часа си при фризьора, както и уговорка с Рейчъл за обяд. А миналия месец бях шофирала цели трийсет километра до Касъл Уелс, без да се сетя, че съм си оставила чантата у дома. Работата беше там, че макар да знаеше, че мама е починала на петдесет и пет и към края си е имала проблеми с паметта, аз всъщност не му бях разказвала за последните й три години, когато се налагаше да я къпя, обличам и храня. Не му споменах, че й беше поставена диагноза деменция още на четирийсет и четири, едва с десет години по-възрастна, отколкото бях в момента. По онова време не вярвах, че Матю все още ще иска да се ожени за мен, ако разбере, че има вероятност след едно десетилетие и аз да бъда диагностицирана със същото.
	Сега знаех, че би направил всичко за мен, ала вече бе минало твърде много време. Как бих могла да призная, че съм крила това от него? Той откровено ми беше признал, че не може да има деца, а аз бях премълчала моите страхове. Бях оставила егоистичните си опасения да застанат на пътя на истината между нас.
	_И ето че сега си плащам за това_, помислих си, докато лягах в леглото.
	Опитах да се отпусна, но снощните образи проблясваха в съзнанието ми един след друг, като кадри от филм. Виждах колата пред мен на пътя, виждах как я заобикалям, как извръщам глава, за да погледна шофьора. А след това съзирах неясното лице на жената, която ме гледаше през стъклото на автомобила.


	По някое време следобед Матю се качи при мен.
	— Мисля да отскоча до фитнеса за час-два. Освен ако не искаш да се поразходим заедно?
	— Не, върви — отвърнах, доволна, че ще остана сама. — Трябва да прегледам нещата, които домъкнах вкъщи от училището. Ако сега не го направя, няма кога.
	Той кимна.
	— Тогава и двамата ще можем да пийнем заслужено по чаша вино, когато се прибера.
	— Става — съгласих се и приех целувката му. — Приятна тренировка.
	Чух затварянето на външната врата, но вместо да отида в кабинета да подредя работните си папки и документи, останах до масата в кухнята. А в мислите ми продължиха да препускат все същите тревоги. Телефонът в коридора звънна. Беше Рейчъл.
	— Знаеш ли какво? — задъхано започна тя. — Нали се сещаш за онази млада жена, дето беше убита? Е, оказва се, че е работела в моята компания.
	— О, господи — простенах аз.
	— Знам, пълен кошмар… Сузи направо се поболя. Чувства се ужасно и реши да отмени партито. Просто не можела да си представи да празнува, след като убитата е наша позната.
	Усетих леко облекчение, че няма да се налага да излизам, но и ми стана още по-тягостно, защото убитата жена ставаше все по-реална за мен.
	— Макар че аз всъщност не я познавах, понеже тя е работела в различен отдел — продължи Рейчъл. После за миг се поколеба и допълни: — От друга страна, чувствам се зле, понеже вчера, когато се наложи да ида на работа направо от летището, се скарах с една жена на паркинга… Мисля, че е била точно тя. Развиках й се доста грубо — заради умората от часовата разлика. А сега съжалявам, задето не бях премълчала.
	— Не си могла да знаеш — отвърнах автоматично.
	— Сузи казва, че колегите й са направо съсипани. Някои познават съпруга й, той просто обезумял от мъка. Е, то и няма как да е иначе… Останал е сам да отглежда двегодишните им близнаци.
	— Близнаци ли? — думата отекна в главата ми.
	— Да, момиченца. Голяма трагедия.
	Внезапно изстинах.
	— Как се казва убитата?
	— Джейн Уолтърс — рече Рейчъл.
	Името ме смаза като валяк.
	— Какво? Джейн Уолтърс ли каза?
	— Да.
	Зави ми се свят.
	— Не, не може да бъде. Не е възможно.
	— Така каза Сузи — настоя Рейчъл.
	— Само че… Аз обядвах с нея. — Толкова бях шокирана, че едва говорех. — Двете хапнахме заедно и тя си беше добре. Сигурно е грешка.
	— Обядвала си с нея ли? — изуми се Рейчъл. — Кога? Искам да кажа, откъде си се познавала с нея?
	— Запознахме се на онова прощално парти, на което ме замъкна заради онзи тип, който работеше в компанията ви, Колин. Сещаш ли се? Придума ме да дойда, защото щяло да има толкова много хора, та никой нямало да забележи, че не работя за „Финчлейкърс“… Заприказвахме се с нея на бара и си разменихме телефоните, а след няколко дни тя ми се обади. Споменах ти за това, когато ти ми позвъни от Ню Йорк. Обясних ти, че ще обядвам с нея на следващия ден или поне си мисля, че ти казах.
	— Не, не си — тихо отрони Рейчъл, явно разбирайки колко съм разстроена. — А и дори да си споменала името й, нямаше да се сетя коя е. Много съжалявам, Кас, сигурно се чувстваш ужасно.
	— Бяхме се уговорили да й ида на гости другата седмица — прошепнах, спомняйки си го в момента. — Да се запозная с дъщеричките й.
	Очите ми се напълниха със сълзи.
	— Какъв кошмар… А още по-страшното е, че убиецът й е някъде на свобода. — Долових колебанието в гласа й. — Не искам да се тревожиш, Кас, но къщата ви е само на няколко километра от мястото, където е била убита. И при това е доста изолирана, само тя е в края на пътя.
	— О, така е… — възкликнах и ме полазиха тръпки. При цялата тревога и притеснения не бях се сетила, че убиецът още не е заловен. И че у дома имаме мобилна връзка единствено на горния етаж, и то до прозореца.
	— Нямате алармена система, нали?
	— Не.
	— Тогава ми обещай, че ще заключваш вратите, когато си сама.
	— Да, да, разбира се — уверих я аз, като отчаяно исках да се измъкна от разговора за загиналата жена. — Извинявай, Рейчъл, трябва да затварям — заговорих припряно. — Матю ме вика.
	Затръшнах телефонната слушалка и избухнах в плач. Не исках да повярвам в казаното от Рейчъл. Не исках да знам, че младата жена, убита в колата си, е била Джейн, новата ми приятелка, с която предчувствах, че ще станем много близки. Бяхме се срещнали на парти, на което бях отишла съвсем случайно, сякаш ни е било писано да се видим. Продължих да хлипам и съвсем ясно пред очите ми се разигра сцената, когато я бях видяла да се приближава към бара в „Бедейлс“.
	— _Извинявай, и ти ли чакаш за питие? — попита тя с усмивка._
	— _Не, просто чакам съпруга ми да ме вземе. — Леко се отместих, за да й направя място. — Можеш да се настаниш до мен, ако искаш._
	— _Благодаря. Добре че не съм чак толкова жадна — пошегува се тя, поглеждайки струпаните хора, които чакаха да бъдат обслужени. — Не знаех, че Колин е поканил толкова много гости. — Тя ме погледна изпитателно и забелязах колко наситеносини са очите й. — Не съм те виждала преди. Отскоро ли си във „Финчлейкърс“?_
	— _Аз всъщност не работя за „Финчлейкърс“ — признах си гузно. — Дойдох с една приятелка. Знам, че е частно парти, но тя ме увери, че при толкова много гости никой няма да забележи един в повече. Мъжът ми отиде да гледа мача с приятели тази вечер и тя се смили над мен да не оставам сама._
	— _Явно е добра приятелка._
	— _Да, Рейчъл е страхотна._
	— _Рейчъл Барето ли?_
	— _Познаваш ли я?_
	— _Не, не съвсем. — Тя ми се усмихна широко. — Моят съпруг също гледа мача. И се грижи за двегодишните ни близнаци._
	— _Колко хубаво, че имате близнаци! Как се казват?_
	— _Шарлът и Луиз, по-известни като Лоти и Лулу. — Тя измъкна телефона от джоба си и запрелиства снимките. — Алекс — мъжът ми, все ми казва да не го правя, особено пред напълно непознати, но не мога да се сдържа. — Подаде ми телефона: — Ето ги._
	— _Много са красиви — възкликнах искрено аз. — Приличат на малки ангелчета в тези бели роклички. Коя коя е?_
	— _Това е Лоти, а това — Лулу._
	— _Съвсем еднакви са… Поне така ми се струва._
	— _Не точно, но за повечето хора е доста трудно да ги различават._
	— _Може би… О, мисля, че ти дойде редът._
	_Тя се обърна и видя, че барманът е готов да вземе поръчката й._
	— _Чудесно. Чаша южноафриканско червено вино, моля. — Обърна се към мен: — Да ти поръчам ли нещо?_
	— _Матю скоро ще се появи, но защо не… — поколебах се за миг, — нали няма аз да карам. Благодаря. За мен чаша сухо бяло вино._
	— _Аз съм Джейн между другото._
	— _Кас. Но моля те, не се чувствай длъжна да стоиш тук, след като вече си взе питие. Приятелите ти сигурно те чакат._
	— _Не мисля, че ще им липсвам за още няколко минути. — Тя вдигна чашата. — Да пием за случайните срещи. Толкова е приятно, че мога да се отпусна тази вечер. Не съм излизала много, откакто родих близначките, а и когато съм на парти, обикновено не пия, защото трябва да шофирам до вкъщи. Но тази вечер ще ме прибере една приятелка._
	— _Къде живееш?_
	— _В Хестън, от другата страна на Браубъри. Знаеш ли го?_
	— _Била съм в бара там няколко пъти. Има приятен малък парк точно отсреща._
	— _С чудесна детска площадка — съгласи се тя с усмивка, — където прекарвам доста голяма част от времето си сега. А ти в Касъл Уелс ли живееш?_
	— _Не, в едно малко селце от тази страна на Браубъри. Нукс Корнър._
	— _Минавам оттам понякога на връщане от Касъл Уелс, когато реша да ползвам краткия път през гората. Красиво място, късметлийка си да живееш там._
	— _Наистина е хубаво, ала къщата ни е малко по-изолирана, отколкото ми се ще. Но пък е страхотно, че сме само на няколко минути от магистралата. Аз преподавам в училището в Касъл Уелс._
	_Тя се усмихна._
	— _Значи сигурно познаваш Джон Лоугън?_
	— _Джон ли? — засмях се изненадано. — Да, познавам го. Приятели ли сте?_
	— _Играехме заедно тенис допреди няколко месеца. Още ли обича да разказва смешни истории?_
	— _Не спира. — Телефонът ми, който стисках в ръка, внезапно извибрира, подсказвайки ми, че имам съобщение. — Матю е — казах на Джейн, докато го четях. — Паркингът е пълен, затова е спрял на шосето._
	— _Най-добре да тръгваш тогава — предложи тя._
	_Изпих остатъка от виното си._
	— _Е, беше ми приятно да си поговорим и благодаря за питието._
	— _Няма защо. — Тя замълча за миг, после продължи, сякаш думите сами се изливаха от устата й. — Дали не би искала да пийнем по кафе или да обядваме заедно някой път?_
	— _С удоволствие! — отвърнах аз, искрено трогната. — Да си разменим телефоните?_
	_Всяка си записа номера на другата, а аз й дадох и домашния си, като й обясних, че не навсякъде вкъщи имаме обхват за съжаление. И тя обеща да ми звънне някой ден._
	_И ето че след по-малко от седмица го направи. Предложи да обядваме заедно следващата събота, когато съпругът й можел да гледа близначките. Спомних си, че се бях изненадала, но и се зарадвах, че се обажда толкова скоро. А и се бях запитала дали не й липсват хора, с които да си поговори._
	_Срещнахме се в един ресторант в Браубъри и докато си бъбрехме за какво ли не, вече имах усещането, че сме стари приятелки. Разказа ми как се е запознала с Алекс, а аз — за първата ни среща с Матю. И обясних, че се надяваме скоро да имаме деца. Когато след това го видях да ме чака пред ресторанта, както се бяхме разбрали, не можах да повярвам, че е станало три часът._
	— _Ето го и Матю — кимнах към прозореца. — Сигурно е подранил. — Погледнах часовника си и се засмях изненадано. — Не, точен е. Наистина ли сме прекарали тук два часа?_
	— _Така изглежда. — Звучеше отнесено и щом вдигнах глава, забелязах, че се е вторачила в мъжа ми, при което усетих как ме обзема лека гордост. Неведнъж му бяха казвали, че прилича на младия Робърт Редфорд и хората, особено жените, често се извръщаха след него по улицата._
	— _Да го доведа ли? — попитах, ставайки от масата. — Много искам да се запознаете._
	— _Не, недей, изглежда зает. — Погледнах към Матю, който държеше телефона си и пишеше някакво съобщение, явно погълнат от него. — Някой друг път. И без това трябва да се обадя на Алекс._
	_Тръгнах си и докато се отдалечавах, хванала Матю за ръка, се обърнах и помахах за довиждане на Джейн, която ни гледаше през прозореца на ресторанта._
	Споменът избледня, но страхът ми се усили и осъзнах, че не бях изплакала толкова сълзи дори когато мама почина, защото го бях очаквала. Ала сега новината за Джейн ме разтърси до дъното на душата ми. Така ме шокира, че измина известно време, докато всичко се намести в мислите ми. И тогава ме връхлетя ужасяващото прозрение, че именно Джейн съм видяла в колата снощи, че Джейн ме е погледнала през прозореца си, докато отминавах и че точно нея съм оставила на пътя да бъде убита.
	Ужасът, който изпитвах, можеше да се сравни само с вината, която ми тежеше и ме задушаваше. В опит да се успокоя си повтарях, че ако не бе валяло толкова силно и ако бях успяла да различа чертите й, щях да сляза от колата и да изтичам до нея под дъжда, без изобщо да се поколебая. Ами ако тя ме бе познала и бе очаквала да отида при нея и да й помогна? Мисълта бе направо чудовищна… Само че, ако беше така, тя вероятно щеше да примигне с фарове или да излезе от колата си и да дотича при мен. И тогава ме връхлетя друга, още по-чудовищна мисъл: Ами ако убиецът вече е бил там и Джейн ме е оставила да продължа по пътя си, за да ме предпази?


	— Какво има, Кас? — попита Матю, когато се върна от фитнеса и ме завари пребледняла като платно.
	Сълзите, които явно не можех да сдържа, бликнаха от очите ми.
	— Онази млада жена, която е била убита… Била е Джейн.
	— Джейн ли?
	— Да, с нея обядвах преди няколко седмици в Браубъри. Бях я срещнала на онова парти, където ме замъкна Рейчъл.
	— Какво? — Матю бе шокиран. — Сигурна ли си?
	— Да, Рейчъл се обади и ми обясни, че е работила в нейната компания. Попитах я за името и тя каза, че е Джейн Уолтърс. Сузи е отменила партито довечера, защото и тя я е познавала.
	— Много съжалявам, Кас. — Матю ме прегърна, притискайки ме силно към себе си. — Представям си как се чувстваш.
	— Просто не мога да повярвам, че е тя. Струва ми се невъзможно. Може би е станало грешка. Или има друга Джейн Уолтърс.
	Усетих го как се колебае.
	— Видях една нейна снимка — предпазливо заговори той, — докато преглеждах новините в телефона си. Не знам дали… — Гласът му заглъхна.
	Кимнах, макар че не исках да гледам, не исках да се изправя в лице с истината, ако действително Джейн беше на снимката. Ала поне щях да знам.
	— Покажи ми я — казах с треперещ глас.
	Матю отпусна ръце и двамата се качихме горе, за да може да влезе в интернет през телефона си. Докато търсеше последните новини, стиснах очи и зашепнах: _Моля те, Господи, моля те, нека да не е Джейн._
	— Ето — тихо изрече той.
	Сърцето ми подскочи от страх, но отворих очи и видях снимката на убитата. Русата й коса бе по-къса, отколкото при последния ни обяд, и очите й не изглеждаха толкова блестящо сини. Но определено беше Джейн.
	— Тя е — прошепнах. — Тя е. Кой би направил подобно нещо? Какъв изрод трябва да е…
	— Луд човек — мрачно отрони Матю.
	Обърнах се и зарових лице в гърдите му, мъчейки се да сдържа сълзите си. Боях се, че щеше да се учуди защо плача отново, след като едва съм я познавала.
	— Той още е някъде там, навън — казах аз, внезапно уплашена. — Трябва ни алармена система.
	— Тогава позвъни утре на няколко фирми да дойдат и да ни дадат оферта. Ала не се обвързвай с нищо, докато заедно не премислим всяка подробност. Знаеш ги какви са, ще те накарат да купиш неща, които изобщо не са нужни.
	— Добре — кимнах аз.
	Но през остатъка от следобеда и вечерта бях безутешна. Единственото, за което можех да мисля, беше Джейн, седнала в колата си и очакваща да я спася.
	— Съжалявам, Джейн — шепнех. — Много съжалявам.


>	Петък, двайсет и четвърти юли

	Джейн ме преследваше. Беше изминала седмица от убийството, а не можех да си представя, че ще дойде ден, когато тя няма да е най-важното нещо в мислите ми. Вината, която изпитвах, не бе намаляла с времето. Напротив, беше се усилила. Не ми помагаше и фактът, че убийството й все още беше централна тема в новините. А медиите постоянно си задаваха въпроса защо е решила да спре на онзи пуст път посред бурята. Тестовете бяха показали, че колата й е била в пълна изправност, но понеже била относително стар модел, чистачките й едва работели. Затова преобладаваше версията, че не е могла да види нищо през стъклото и изчаквала бурята да отмине, преди да продължи пътя си.
	Постепенно картината започваше да се изяснява. Малко преди единайсет часа тя оставила съобщение на гласовата поща на съпруга си, че тръгва от един от баровете в Касъл Уелс, където била на моминското парти на своя приятелка, и че скоро ще си бъде у дома. Според персонала на заведението Джейн излязла заедно с приятелките си, но се върнала пет минути по-късно, за да използва телефона им, тъй като била забравила своя у дома. Мъжът й бил заспал на дивана и не чул позвъняването, затова нямал и представа, че тя не се е прибрала, докато полицаите не потропали на вратата, за да му съобщят ужасната новина.
	Трима човека се бяха явили в полицията, за да обяснят, че са минали по „Блекуотър лейн“ в петък вечерта, но никой от тях не видял колата й, паркирана или в движение. Това позволяваше на разследващите да ограничат времето на убийството в интервала между единайсет и двайсет — тъй като бяха нужни поне петнайсет минути, за да стигне от Касъл Уелс до онази отбивка — и един без пет, когато минаващ оттам шофьор бе намерил тялото й.
	Гласът на съвестта настоятелно ме подканяше да се свържа с полицаите и да съобщя, че тя беше още жива, когато минах край колата й в единайсет и половина, ала страхът, че ще бъда заклеймена, задето не съм направила нищо, за да й помогна, беше по-силен. А и скъсяването на времето с толкова малко нямаше да допринесе особено за разследването на убийството. Или поне така си представях аз.
	Следобед пристигна човек от „Сюпириър сикюрити систъмс“, за да ми направи оферта за аларма на дома. И моментално ме настрои срещу себе си, като дойде двайсет минути по-рано и попита за съпруга ми.
	— Не, няма го вкъщи — заявих аз, мъчейки се да не гледам пърхота, който се бе посипал по раменете на тъмния му костюм. — Но ако ми опишете каква алармена система е нужна, за да подсигури безопасността на дома ни, сигурна съм, че ще успея да разбера. Стига да говорите бавно.
	Сарказмът ми изобщо не го впечатли. Без да чака покана, той влезе в коридора.
	— Често ли сте сама вкъщи? — заинтересува си той.
	— Не, не е обичайно. — Въпросът му ме притесни. — Съпругът ми скоро ще се върне всъщност — добавих аз.
	— Е, оглеждайки къщата ви отвън, бих казал, че е идеална цел за обир, понеже се намира съвсем в края на пътя. Трябват ви сензори на прозорците, на вратите, в гаража, в градината. — Мъжът огледа коридора. — Също и на стълбите — нали не искате някой да се промъкне и да ви изненада посред нощ? А сега да видим стаите, нали така?
	Той рязко се извърна и пое нагоре, прескачайки по едно стъпало. Последвах го, но мъжът спря да провери как се затваря прозорецът в горния край на стълбите. После изчезна в спалнята ни, а аз останах неуверено на площадката, притеснена, че го оставих вътре сам. Внезапно ми хрумна, че пропуснах да му поискам служебната карта и се ужасих от мисълта, че след убийството на Джейн не бях станала по-предпазлива. А като се замислих, осъзнах: та той дори не бе казал, че е от охранителната компания. Просто бях предположила това, макар да бе дошъл по-рано. Можеше да е всеки.
	Подозрението така се загнезди в съзнанието ми, че безпокойството, което изпитах в началото, изведнъж прерасна в паника. Сърцето ми заби тревожно, а после така забърза, че се разтреперих. Без да откъсвам очи от вратата на спалнята, се промъкнах в стаята за гости и се обадих на Матю по мобилния телефон, доволна, че поне тук имаме сигнал. Той не ми вдигна, но само след миг получих съобщение от него.
C>
	Извинявай, на среща съм. Наред ли е всичко?
C$
	_Не ми харесва човекът от охранителната фирма_, написах му с изтръпнали пръсти.
C>
	Тогава го разкарай.
C$
	Излязох от стаята за гости и едва не се блъснах в мъжа от охранителната компания. Отскочих уплашено и тъкмо понечих да му кажа, че съм размислила и вече не искам алармена система, когато той ме изпревари:
	— Трябва само да проверя тази стая и банята, а после ще огледам долния етаж.
	Промъкна се покрай мен, а аз, вместо да го изчакам, хукнах надолу и застанах близо до входната врата. Повтарях си наум, че реагирам глупаво и се паникьосвам от нищо, ала когато той слезе, не помръднах от мястото си. Оставих го сам да огледа останалата част от къщата. Минаха десет дълги минути, преди отново да се появи в коридора.
	— Добре, а сега да поседнем и да ви обясня — предложи той.
	— Не мисля, че е необходимо — заявих аз. — Вече не съм сигурна, че изобщо ние нужна алармена система.
	— Не ми се иска да ви напомням, но след убийството на онази млада жена недалеч оттук смятам, че правите грешка. Не забравяйте, че престъпникът все още е на свобода.
	Споменаването за смъртта на Джейн от този непознат ме разстрои и отчаяно ми се прииска той да се махне от дома ми.
	— Имате ли визитка? На компанията?
	— Разбира се.
	Бръкна в сакото си и аз неволно отстъпих, сякаш очаквах да измъкне нож. Но той ми подаде визитка. Взех я от ръката му и я огледах: на нея пишеше името му — Едуард Гарви. Дали приличаше на Едуард?
	— Благодаря — казах само. — Но може би е по-добре да дойдете, когато съпругът ми си е у дома.
	— Предполагам, че бих могъл, ала не съм сигурен кога. Знам, че не бива да го изтъквам, но убийството е добро за бизнеса, ако разбирате какво имам предвид. Затова, ако ми отделите само десет минути от времето си, бих могъл набързо да ви обясня всичко. Така ще можете да го споделите с мъжа си, щом се прибере.
	Той се отправи към кухнята и застана на прага й с протегната ръка, канейки ме да вляза и аз. Искаше ми се да му напомня, че къщата все пак е моя, но вместо това осъзнах, че му се подчинявам. Така ли ставаше обикновено, когато хората се оставяха да бъдат подведени към потенциално опасна ситуация като агнец на заколение? Тревогата ми нарасна, тъй като, вместо да седне насреща, той се настани до мен, препречвайки изхода. Разгърна брошурата, но аз бях толкова притеснена, че не можех да се съсредоточа върху думите му. Кимах в подходящия момент и се стараех да си придам заинтересован вид, докато той правеше сметките, но по гърба ми се стичаше пот. И единственото, което ме спираше да не го изгоня от къщата си, бе доброто ми възпитание. Дали то е попречило и на Джейн да затвори бързо прозореца и да потегли с пълна газ, когато е осъзнала, че не иска да качи в колата си натрапника?
	— Добре, това е всичко — приключи мъжът. Зяпнах го озадачена, докато той прибираше документите си в куфарчето си, преди да побутне към мен брошурата. — Покажете я на съпруга си довечера. Ще остане впечатлен, повярвайте ми.
	Успокоих се едва след като затворих вратата зад него. Ала мисълта, че отново бях постъпила глупаво, като не поисках да се легитимира, преди да го пусна в дома си, не ми даваше мира. Особено сега, след убийството, извършено съвсем наблизо…
	Внезапно ми стана студено и се качих горе да взема жилетка, при което забелязах, че прозорецът на спалнята е отворен. За миг останах вторачена в него, чудейки се какво означава това, ако изобщо означаваше нещо. _Държиш се като невротичка_, смъмрих се наум, взех жилетката от облегалката на стола и я наметнах. _Даже и да го е отворил човекът от „Сюпириър сикюрити систъмс“, което вероятно е направил, за да види къде могат да се сложат сензори, това не значи, че го е оставил нарочно, за да може да се върне и да те убие._
	Затворих прозореца, а докато слизах към долния етаж, звънна телефонът. Очаквах да е Матю, но беше Рейчъл.
	— Искаш ли да излезем за по едно питие? — попита тя.
	— Да! — зарадвах се на неочаквания повод да изляза от къщата. — А ти добре ли си? — попитах, усетила, че тя не е в обичайното си добро настроение.
	— Да, просто ми се ще да пийна чаша вино. В шест часа удобно ли ти е? Ще дойда до Браубъри.
	— Идеално. В „Сауър грейне“ ли?
	— Да, ще се видим там.
	Върнах се в кухнята, където брошурата на „Сюпириър сикюрити систъмс“ още лежеше на масата и я оставих настрани, за да я разгледа Матю, след като вечеряме. Вече беше пет и половина — цялата история с охранителя явно се бе проточила повече, отколкото бях предполагала, затова излязох веднага.
	Градът беше оживен и докато бързах към бара, чух някой да ме вика по име. Вдигнах поглед и забелязах приятелката ми Хана, която се провираше между хората. Тя беше женена за тенис партньора на Матю, Анди, и се познавахме съвсем отскоро, но беше толкова мила, че ми се щеше да сме се срещнали по-рано.
	— Не съм те виждала от сто години!
	— Така си е, много време мина. Сега имам уговорка с Рейчъл, иначе бих ти предложила да пийнем по едно. Ала трябва непременно да дойдете на барбекю това лято.
	— Би било чудесно — усмихна се Хана. — Анди тъкмо онзи ден ми казваше, че отдавна не е виждал Матю в клуба. — Тя помълча за миг. — А и след тази страшна история с жената, която бе убита миналата седмица…
	Тъмният облак на убийството на Джейн отново надвисна над главата ми.
	— Да, ужасно е — съгласих се аз.
	Тя едва видимо потрепери.
	— Полицаите още не са заловили престъпника. Мислиш ли, че е някой, когото е познавала? Казват, че повечето убийства се извършват от познат на жертвата.
	— Така ли? — възкликнах вяло.
	Знаех, че трябва да кажа на Хана, че съм познавала Джейн, че съм обядвала с нея само преди няколко седмици, но не можех, защото не исках тя да почне да ме разпитва какъв човек е била. И понеже премълчах, това ми се стори като ново предателство.
	— А може и да е било случайно убийство — продължаваше тя. — Но Анди смята, че е бил някой местен, който познава терена наоколо. Според него сега се е спотаил някъде наблизо. Мисли, че това няма да е последното убийство в района. Много е плашещо, нали?
	Мисълта за убиеца, който се крие наблизо, ме накара да изстина. Думите й отекваха в главата ми и ми стана толкова зле, че не можех да се съсредоточа върху онова, което говореше. Оставих я да побъбри още няколко минути, кимвайки в съгласие от време на време с надеждата, че е в удачния момент.
	— Съжалявам, Хана — казах накрая, поглеждайки часовника си, — ужасно закъснявам за срещата. Наистина трябва да вървя.
	— О, разбира се. Предай на Матю, че Анди няма търпение да го види.
	— Непременно.


	В „Сауър грейпс“ беше претъпкано, а Рейчъл вече беше там, с бутилка вино пред себе си на масата.
	— Подранила си — казах, докато я прегръщах.
	— Не, ти закъсняваш, но няма значение. — Тя наля вино в чаша и ми я подаде.
	— Извинявай. Срещнах приятелката ми Хана и се заприказвахме. Най-добре да не изпивам цялата чаша, понеже ще карам. — Кимнах към бутилката. — Ти явно не си с колата.
	— С няколко колеги ще се видим по-късно да хапнем, така че ще довършим заедно бутилката.
	Отпих глътка, наслаждавайки се на свежия вкус на виното.
	— Е, как си?
	— Не много добре всъщност. Полицаите бяха във фирмата последните няколко дни и разпитваха всички за Джейн. Днес беше мой ред.
	— Нищо чудно, че имаш нужда от питие — въздъхнах съчувствено. — Какво искаха да знаят?
	— Интересуваха се дали съм я познавала. Казах им, че не съм, защото това е истината. — Тя завъртя столчето на чашата между пръстите си. — Само че не им споменах за скандала с нея заради мястото за паркиране. И сега се чудя дали не сгреших.
	— Защо не им каза?
	Тя сви рамене.
	— Не знам. Всъщност не е точно така… Просто се побоях, да не би да сметнат, че имам мотив.
	— Мотив ли? — Тя вдигна рамене. — За какво, за убийство? Рейчъл, хората не убиват заради място на паркинга!
	— Сигурна съм, че са ставали убийства и за нещо много по-малко — саркастично подхвърли тя. — Но това, което ме тревожи сега, е, че някой друг — например някоя колежка от офиса, която ни е видяла, може да каже на полицаите за кавгата ни.
	— Съмнявам се — отвърнах аз. — Но ако толкова се притесняваш, защо не се обадиш на полицаите и не им обясниш сама?
	— Опасявам се, че може да почнат да се питат защо не съм им казала от самото начало. Така ще изглеждам виновна.
	Поклатих глава.
	— Твърде много го мислиш. — Опитах се да се усмихна. — Това убийство влияе на всички ни. Днес следобед дойде човек да ни направи оферта за охранителна система и аз се почувствах особено уязвима, че съм сама с него вкъщи.
	— Представям си. И се надявам по-бързо да заловят престъпника… Сигурно е ужасно за съпруга на Джейн да знае, че убиецът на жена му се спотайва някъде наоколо. Изглежда, си е взел отпуск, за да се грижи за децата. — Тя взе бутилката и си доля вино в чашата. — Ами ти? Как я караш?
	— О, нали знаеш. — Свих рамене, мъчейки се да не мисля за осиротелите дечица. — Малко ми е трудно, след като непрекъснато мисля за Джейн. — Изсмях се нервно. — А понякога ми се иска да не бях обядвала с нея онзи ден.
	— Разбираемо е — съгласи се тя. — Сключи ли договор за алармена система?
	Усетих как раменете ми се напрягат.
	— Ще ми се, но не съм сигурна, че Матю одобрява напълно идеята. Винаги е твърдял, че така все едно да си затворник в собствения си дом.
	— По-добре, отколкото да бъдеш убит в собствения си дом — мрачно отбеляза Рейчъл.
	— Недей говори тъй…
	— Ами така си е.
	— Да сменим темата — предложих аз. — Предстои ли ти някоя командировка?
	— Не, чак след отпуска ми. Още две седмици и ще съм в Сиена. Нямам търпение!
	— Не мога да повярвам, че избра Сиена вместо Ил дьо Ре — подравних я аз, защото тя все повтаряше, че не би отишла другаде на ваканция, освен на Ил дьо Ре.
	— Отивам в Сиена, защото приятелката ми Анджела ме покани на нейната вила, забрави ли? Макар че го прави само защото иска да ме сватоса с девера си, Алфи. — Тя вдигна очи към тавана и отпи глътка вино. — И като заговорихме за Ил дьо Ре, мисля да идем там за четирийсетия ми рожден ден, само по женски. Ще дойдеш, нали?
	— С най-голямо удоволствие! — Мисълта за пътуването ме накара да се почувствам много по-добре, а и това щеше да е идеалното място, където да й дам подаръка, който бях купила. За миг забравих за Джейн и Рейчъл се зае да ми описва всички места, които искаше да посети, докато е в Сиена. През следващия час разговорът ни остана далеч от всичко, свързано с алармени системи и убийства, но докато се прибера у дома, вече се чувствах изтощена.
	— Добре ли си прекара с Рейчъл? — попита Матю, като стана от кухненската маса и ме целуна.
	— Да — отвърнах, докато свалях обувките си. Плочките бях приятно хладни под краката ми. — А и срещнах случайно Хана, отивайки към бара, което също бе много приятно.
	— Не сме ги виждали двамата с Анди от много време — замислено отбеляза той. — Как са те?
	— Добре. Казах й, че непременно трябва да дойдат някой ден на барбекю.
	— Чудесна идея. Как мина срещата с охранителя? Успя ли да се отървеш от него?
	Извадих две чаши от шкафа и сложих чайника на котлона.
	— С големи усилия. Остави брошура на компанията, която да прегледаш. Ами ти? Как мина денят ти?
	Той избута стола си назад и стана, след което се протегна, за да раздвижи широките си рамене.
	— Беше натоварено. Не ми се заминава следващата седмица. — Той дойде и ме целуна по шията. — Ще ми липсваш.
	Шокирана, аз се извърнах рязко.
	— Чакай малко, какво искаш да кажеш, че заминаваш ли?
	— Ами нали знаеш, на платформата.
	— Не, не знам. Изобщо не си ми споменал, че ще ходиш на платформата.
	Той ме погледна изненадано.
	— Разбира се, че ти казах.
	— Кога?
	— Ами вероятно е било преди няколко седмици, веднага щом разбрах за това.
	Упорито поклатих глава.
	— Не си. Ако беше го направил, щях да запомня.
	— Ти даже ми сподели, че ще използваш времето, в което ме няма, за да работиш по учебните си планове за септември, така че да може и двамата да си починем, когато си дойда.
	Съмнението се прокрадна в главата ми.
	— Не може да съм го казала.
	— Напротив, така беше.
	— Не съм, разбра ли? — Отрекох с напрегнат глас. — И престани да настояваш, че си ме предупредил за заминаването си, след като не си го сторил.
	Усещах погледа му върху себе си, докато приготвях чая и се правех на заета, за да не забележи колко съм разстроена. И не само заради заминаването му.


>	Събота, двайсет и пети юли

	Биологичният ми часовник още не беше се настроил на ваканционно време, затова, макар да беше събота, се озовах в градината рано-рано. Заех се да скубя плевели и да почиствам цветните лехи, и спрях едва когато Матю се върна от магазина с топъл хляб и сирене за обяд. Направихме си пикник на моравата, а когато приключихме, аз окосих тревата с косачката, пометох терасата, избърсах градинската маса и столовете и се заех да махам прецъфтелите цветове на растенията във висящите саксии. Обикновено не се вманиачавах чак толкова, ала сега изпитвах огромна нужда всичко да изглежда идеално.
	В късния следобед Матю дойде при мен.
	— Имаш ли нещо против да отскоча до фитнеса за около час-два? Ако ида сега вместо сутринта, ще мога да се излежавам до късно утре.
	Усмихнах се.
	— И ще закусим в леглото.
	— Точно така — съгласи се той и ме целуна. — Ще се върна до седем.
	След като излезе, аз се заех да приготвям къри, като оставих отворена вратата към градината, за да влиза свеж въздух. Нарязах лук и пилешко месо на кубчета, пригласяйки на радиото, докато готвех. В хладилника забелязах бутилката вино, която бяхме отворили преди няколко вечери, и я извадих. Сипах си каквото беше останало в една чаша и продължих с кърито. Отпивах вино и бърках яденето. Приключих чак към шест часа и реших да си взема дълга и ароматна вана. Чувствах се толкова спокойна, че ми беше трудно да си припомня притесненията и чувството за вина, което ме бе измъчвало цяла седмица. Това бе първият ден, в който успях да изтикам мислите за Джейн в дъното на съзнанието си. Не че не исках да мисля за нея, но просто не издържах на постоянното угризение на съвестта. Независимо колко много го исках, не можех да върна времето назад. А не можех просто да престана да живея само защото не бях разпознала Джейн в онази кола.
	По радиото започнаха новини, но аз бързо го спрях. Без звука му обаче къщата изведнъж ми се стори странно тиха и може би защото току-що се бях сетила за Джейн, внезапно осъзнах, че съм сама. Отидох във всекидневната и затворих прозорците, които цял ден бях държала отворени, после затворих и този в кабинета, а след това заключих предната и задната врата. Останах неподвижна за миг, заслушана в къщата. Но единственият звук, който долових, беше изгукването на гълъб отвън.
	Качих се и си напълних ваната, но преди да вляза в нея, се поколебах дали да не заключа вратата. Мразех се, че след посещението на охранителя бях вечно с опънати нерви, затова, предизвиквайки себе си, оставих вратата открехната, както обикновено. Само че се съблякох с лице към пролуката. Влязох и се потопих във водата. Мехурчетата на пяната стигнаха до шията ми и аз се отпуснах в меката им прегръдка, затворила очи, наслаждавайки се на спокойствието на следобеда. Рядко ни притесняваше шум от съседите. Миналото лято тийнейджърите, които живееха в най-близката до нас къща, бяха дошли да се извинят предварително, че ще правят парти същата вечер, но ние не чухме нищо. Това беше и причината с Матю да изберем точно тази къща, а не една по-голяма, по-внушителна и съответно по-скъпа, която също бяхме оглеждали. Макар да си мисля, че цената също бе важна за него. Бяхме се разбрали да платим общо и той категорично настояваше да не давам повече пари, макар че можех спокойно да си го позволя, въпреки че бях купила къщата на Ил дьо Ре само шест месеца по-рано. Къща, за която не знаеше никой, дори и Матю. И определено не и Рейчъл. Още не.
	Потънала под мехурчетата, оставих ръцете си да изплуват на повърхността и се замислих за рождения й ден, когато най-сетне щях да мога да й дам ключовете за къщата на мечтите й. Трудно ми беше да пазя тайната. Беше идеално, че искаше да иде тъкмо в Ил дьо Ре за рождения си ден. Заведе ме там няколко месеца след като мама почина и двете се натъкнахме на малката рибарска хижа през втория ден от престоя ни. Тогава забелязахме табелката „За продан“, която висеше на прозореца на втория етаж.
	_Колко е хубава!_, възкликна Рейчъл. _Трябва да я видя отвътре._
	И без да изчака да се чуе с брокера по недвижими имоти, прекоси малката алея и почука на вратата.
	Докато собственикът ни развеждаше наоколо, веднага разбрах, че Рейчъл е влюбена в тази къща, макар да не можеше да си я позволи. За нея това беше просто далечна мечта, но аз знаех, че мога да я осъществя. И затова се заех да организирам всичко тайно.
	Затворих очи, представяйки си лицето й, когато разбере, че хижата е нейна. Знаех, че мама и татко биха искали да направя точно това. Ако татко бе имал възможност да напише завещание, със сигурност би оставил нещо за Рейчъл. И ако мама беше запазила разсъдъка си към края, също би постъпила така.
	Изведнъж някакъв _трясък_ прекъсна мислите ми. Стреснато отворих очи и цялото ми тяло се скова. Инстинктивно разбрах, че нещо не е наред. Лежах възможно най-тихо, заслушана напрегнато през открехнатата врата по посока на звука, който ми бе подсказал, че не съм сама в къщата. Думите на Хана, че убиецът на Джейн се спотайва някъде наоколо, изникнаха в ума ми. Спрях да дишам и дробовете ми, лишени от кислород, болезнено се свиха. Изчаках, но не последва нищо.
	Помръдвайки съвсем плавно, така че да не разплискам излишно водата, внимателно вдигнах ръка над пяната. Присегнах се към мобилния телефон, който стоеше подпрян нестабилно на ръба на ваната, близо до кранчетата. Но не можех да го достигна и докато се приближавах бавно към него, се подхлъзнах, а водата се разплиска толкова шумно, сякаш вълни се блъскаха в брега. Уплашена, че сама съм привлякла вниманието към себе си и ужасена от факта, че бях гола, изскочих внезапно от ваната и разплисках навън половината вода. Хвърлих се към вратата и я затворих с трясък. Звукът отекна в къщата и докато пусках резето с треперещи пръсти, чух ново скърцане, което не можах да определя откъде идва, и това само усили страха ми.
	С вторачени във вратата очи, направих няколко крачки назад и сляпо посегнах да взема телефона си от ръба на ваната. Той се изплъзна от пръстите ми и изтрополи на пода. Замръзнах с протегната във въздуха ръка. Но пак не се чу нищо. Леко присвих колене и го взех. На екрана се появи часът — седем без десет — и въздухът, който не подозирах, че задържам до този момент, шумно излезе от дробовете ми от облекчение, защото Матю скоро щеше да се върне.
	Набрах номера му, молейки се да успея да се свържа, защото банята беше в задната част на къщата и никога не беше сигурно дали има сигнал. Когато чух позвъняването, се разтреперих от благодарност.
	— Прибирам се — бодро се обади той, явно решил, че бързам да разбера още колко ще се бави. — Искаш ли да купя нещо?
	— Мисля, че има някой в къщата — прошепнах с пресекващ глас.
	— Какво? — Гласът му прозвуча тревожно. — Къде си?
	— В банята. Заключих вратата.
	— Добре. Стой там, ще се обадя в полицията.
	— Чакай! — Усетих, че се колебая. — Не съм сигурна все още… Имам предвид, ами ако няма никой? Долових само някакъв звук.
	— Какво чу? Удари по вратата ли или някакви гласове?
	— Не, нищо такова, просто някакво скърцане.
	— Виж, остани където си, ще дойда след две минути.
	— Добре — съгласих се аз. — Само побързай!
	Почувствах се малко по-спокойна, след като Матю обеща да се прибере, така че приседнах на ръба на ваната. Докосването до голата ми кожа ми напомни, че още съм без дрехи, затова взех халата си от закачалката на вратата и го наметнах. Питах се дали не трябваше да го оставя да се обади в полицията все пак. Ако имаше някой в къщата, Матю също можеше да се окаже в опасност.
	Мобилният ми телефон звънна.
	— Тук съм — каза той. — Добре ли си?
	— Да, добре съм.
	— Паркирах на улицата — продължи. — Ще огледам наоколо.
	— Внимавай — предупредих го. — Не затваряй телефона.
	— Изчакай ме.
	Заслушах се притеснено как чакълът скърца под краката му, а после и как минава отстрани на къщата.
	— Виждаш ли нещо? — попитах.
	— Всичко ми изглежда наред. Само да проверя и в градината. — Измина около минута. — Всичко е спокойно, влизам.
	— Внимавай! — предупредих го отново.
	— Не се тревожи, взех една лопата от градинската барака.
	Откъм банята долових как проверява стаите долу. Когато пое по стълбите, понечих да отключа вратата.
	— Чакай първо да проверя двете спални! — викна той. Не след дълго се върна. — Можеш да излизаш вече.
	Отворих и щом го видях да стои в коридора с лопата в ръка, внезапно се почувствах много глупаво.
	— Извинявай — смънках смутено. — Наистина си помислих, че има някой.
	Той пусна лопатата и ме прегърна здраво.
	— По-добре да си предпазлива, отколкото да съжаляваш.
	— Ще ми направиш ли един от твоите знаменити джин с тоник? Добре ще ми дойде едно силно питие. Само да си облека нещо.
	— Ще те чакам в градината — обеща той, пусна ме от прегръдката си и тръгна надолу по стълбите.
	Навлякох джинси и тениска и го последвах. Той вече беше в кухнята и режеше лимети.
	— Бърза си — отбеляза.
	Ала вместо да му отговоря, аз се втренчих в прозореца.
	— Ти ли го отвори? — попитах.
	— Какво? — Той се обърна да погледне. — Не, беше си така, когато дойдох.
	— Но аз го затворих — смръщих се. — Преди да се кача да си взема вана, затворих всички прозорци.
	— Сигурна ли си?
	— Да. — Разрових паметта си. Помнех как затварям прозорците във всекидневната и онзи в кабинета, но не си спомнях да съм затваряла този. — Или поне си мисля, че го направих.
	— Може да не си го затворила добре и да се е отворил от течението — предположи той. — А и вероятно точно това е било скърцането, което си чула.
	— Сигурно си прав — облекчено се съгласих аз. — Хайде, да пийнем по едно.


	По-късно взехме бутилката с останалото от вечерята вино и се настанихме във всекидневната с намерението да го изпием, докато гледаме филм. Трудно беше да намерим такъв, който да не сме гледали.
	— Ами „Джуно“? — попита той, докато преглеждаше списъка. — Знаеш ли за какво е?
	— За една тийнейджърка, която забременява и търси идеалната двойка, която да осинови бебето й. Не мисля, че е за теб.
	— О, не знам. — Матю грабна дистанционното от ръката ми и го остави настрани. — Отдавна не сме си говорили за бебе — усмихна се той и ме взе в прегръдките си. — Още го искаш, нали?
	Облегнах глава на рамото му, щастлива от спокойствието, което ми даваше.
	— Да, разбира се.
	— Тогава може би е добре да задвижим нещата. Процесът явно не е никак кратък.
	— Обещахме си, че ще го направим, когато мине година от сватбата ни — припомних му аз и въпреки радостта си усетих, че се мъча да отложа нещата. Защото как бих могла да мисля за дете, при положение че още докато то е тийнейджър, може да ме диагностицират с деменция като мама? Знаех, че вероятно се тревожа напразно, но би било глупаво да не взема под внимание проблемите с паметта, които имах.
	— Значи е хубаво, че годишнината ни е скоро — тихо изрече той. — Какво ще кажеш вместо това да гледаме някой екшън?
	Хванах се като удавник за сламка за предложението му и побързах да погледна списъка на телевизора.
	— Добре, да видим какво предлагат.
	Изгледахме филма, а след това започнаха новините. Както винаги, основна тема беше убийството на Джейн. Макар че ми стана неприятно, поисках да разбера дали са близо до залавянето на убиеца. Но разследването нямаше голям напредък и пред камерата застана един полицай. _Ако вие или някой ваш познат сте били близо до „Блекуотър лейн“ миналия петък вечерта или в ранните часове на събота и сте забелязали колата на Джейн Уолтърс, тъмночервено рено клио, паркирано или в движение, моля, обадете се на този номер._
	Сякаш гледаше право в мен, докато говореше. Ала когато добави, че хората могат да се обаждат анонимно на посочения номер, осъзнах, че това е решението на моя проблем.
	Новините приключиха и Матю предложи да се качваме в спалнята.
	— Ти си лягай, аз искам да видя нещо на един друг канал — казах аз, пресягайки се за дистанционното.
	— Добре — съгласи се той. — Само не се бави.
	Изчаках, докато се качи горе, после върнах назад новинарската емисия и записах номера на лист хартия. Не исках полицаите да проследят обаждането ми, затова щях да използвам уличен телефон. Ала това означаваше, че няма да мога да се обадя преди понеделник, когато Матю отиде на работа. И след това може би част от вината ми щеше да изчезне.


>	Неделя, двайсет и шести юли

	Телефонът в коридора звънна, докато Матю приготвяше в кухнята закуска, която да донесе в леглото.
	— Ще го вдигнеш ли? — викнах аз откъм спалнята и се наместих по-удобно под завивките. — Ако е за мен, кажи, че ще се обадя по-късно!
	След малко го чух да пита Анди как е, затова предположих, че случайната ми среща с Хана е провокирала обаждането. Спомних си как бях побързала да се разделим, за да се видя с Рейчъл и се почувствах леко гузна.
	— Нека позная — Анди иска да играете тенис тази сутрин — подхвърлих, щом Матю се качи горе.
	— Не, искаше да знае по кое време ги очакваме да дойдат. — Погледна ме изпитателно. — Не знаех, че си ги поканила за днес.
	— Какво намекваш?
	— Просто трябваше да ме предупредиш, че точно днес си ги поканила на барбекю.
	— Не съм. — Седнах, като взех една от възглавничките отстрани на леглото и я пъхнах зад гърба си. — Споменах само, че би било хубаво да дойдат някой ден, но не съм казала кога.
	— Е, Анди явно смята, че е било за днес.
	Усмихнах се.
	— Той се шегува с теб.
	— Не, беше адски сериозен. — Замълча за миг. — Сигурна ли си, че не си ги поканила за днес?
	— Разбира се, че съм сигурна!
	— Просто се сетих колко старателно оправи градината вчера.
	— Какво общо има това?
	— Ами Анди ме попита дали си успяла да разчистиш двора. Явно си споменала пред Хана, че ако дойдат за барбекю, това би било прекрасен повод да вкараш градината в ред.
	— Тогава защо не знаят в колко часа ги чакаме? Ако бях направила някаква уговорка с Хана, щях да кажа в колко часа. Тя се е объркала, не съм аз.
	Матю леко поклати глава. Толкова леко, че за малко да не забележа.
	— Успях да скрия от него факта, че нямам представа за какво говори и му казах, че ги чакаме в дванайсет и половина.
	Изгледах го ужасено.
	— Какво, значи всички ще дойдат? И децата ли?
	— Предполагам.
	— Но аз не съм ги поканила! Не може ли да се обадиш на Анди и да му обясниш, че е станала грешка?
	— Е, бих могъл. — Отново замълча. — Стига да си сигурна, че не си ги поканила за днес.
	Гледах го втренчено, мъчейки се да прикрия колко неуверена се почувствах внезапно. Макар да не можех да си спомня да съм изричала конкретна покана, се досетих, че точно преди да тръгна, Хана беше подхвърлила нещо за това как Анди нямал търпение да се види с Матю. Сърцето ми изтръпна.
	— Виж, не се тревожи — успокои ме Матю, загледан в лицето ми. — Не е станало нищо страшно. Винаги мога да отскоча и да купя няколко пържоли, които да метна на барбекюто. И малко наденички за децата.
	— Ще трябва да приготвим и салати. — Бях готова да се разплача, защото наистина не се чувствах във форма да посрещам гости, не и докато още мислех за Джейн. — Ами десерт?
	— Ще купя сладолед, когато ида за месото. А и Анди каза, че Хана ще донесе торта — явно утре му е рожденият ден. Така че ще има достатъчно за всички.
	— А колко е часът?
	— Тъкмо минава десет. Защо не си вземеш душ, докато аз приготвя закуска? Но едва ли ще можем да я хапнем в леглото.
	— Няма значение — казах аз, опитвайки се да прикрия колко потисната се чувствах.
	— А после ще ида на покупки, докато ти направиш салата.
	— Благодаря — измърморих признателно. — Съжалявам.
	Той ме прегърна.
	— Стига де, няма за какво да се извиняваш. Знам колко си уморена.
	Радвах се, че мога да се скрия зад подобно оправдание, но колко време щеше да мине, преди той да се запита какво става? След като бях забравила, че заминава в понеделник, сега и това фиаско с барбекюто беше поредната капка, която щеше да прелее чашата.
	Отидох в банята, мъчейки се да заглуша гласа в главата си, който ми нашепваше: _полудяваш, полудяваш, полудяваш_. Би било толкова по-лесно да се престоря, че в желанието си да дойде на барбекю Хана беше решила да си изпроси покана. Ала това е нещо, което тя никога не би направила и би било лудост дори да си го помисля. А и каква беше тази моя маниакална страст да приведа градината в идеален вид? Бях толкова сигурна, че е било просто начин да се отскубна от натрапчивите мисли, като бъда заета с нещо, но може би подсъзнателно съм знаела, че съм ги поканила.
	Мъчех се да се досетя какво точно е станало… Тогава бях толкова вглъбена в приказките за Джейн, че слушах само с половин ухо какво ми говори Хана. Може би именно тогава, в края на разговора, в онези губещи се в съзнанието ми минути, съм ги поканила да дойдат днес.
	На мама й се случваше непрекъснато. Тя слушаше, кимаше на нещата, които казвах, даваше мнението си, дори правеше предложения, ала само след няколко минути не помнеше нищо. „Ето че отново съм се била отнесла нанякъде с феите“, кимаше тя. „Периодична амнезия“, беше го нарекла сестрата, дошла да провери състоянието й. Дали и аз се бях отнесла нанякъде с феите? За пръв път през живота ми гледах на тях като на някакви зли сили.
	Хана и Анди пристигнаха малко след дванайсет и половина и не след дълго разговорът се завъртя около убийството.
	— Чухте ли, че полицаите призовават гражданите да се обадят във връзка със смъртта на онази жена? — подхвърли Хана, докато подаваше чиния на Матю. — И не ви ли се струва странно, че никой не го е направил?
	— Може би, но предполагам, че не са много хората, които са минали по онзи път през нощта — каза Матю. — Особено когато се вихри такава буря.
	— Ако се връщам от Касъл Уелс, винаги пътувам оттам — твърдо отсече Анди. — Денем или нощем, пък било и буря…
	— Е, а къде беше миналия петък вечерта? — попита Матю и когато всички се разсмяха, ми се прииска да им се развикам да спрат.
	Матю забеляза изражението на лицето ми.
	— Извинявай — тихо рече той. После се обърна към Хана и Анди. — Кас спомена ли ви, че я е познавала?
	Двамата ме изгледаха учудено.
	— Е, съвсем бегло — побързах да поясня, проклинайки Матю, че ме издаде. — Веднъж обядвахме заедно, това е. — Мислено се опитах да потисна представата как Джейн укорително поклаща глава при моето омаловажаване на приятелството ни.
	— Много съжалявам, Кас, може би се чувстваш ужасно — въздъхна Хана.
	— Да, така е…
	Последва кратко мълчание, понеже никой не знаеше какво да каже.
	— Е, сигурен съм, че ще хванат виновника — заяви Анди.
	— Някой някъде все знае нещо.
	Успях някак да преживея остатъка от следобеда, но веднага щом си тръгнаха, ми се прииска да се върнат. Постоянното им бърборене беше изтощително, но бе за предпочитане пред тишината, в която имах твърде много време да премислям нещата, натрапили се в ума ми.
	Разтребих масата и отнесох чиниите в кухнята, но докато минавах през вратата, се заковах намясто. И отново се втренчих в прозореца, който не помнех да съм затворила вчера, преди да се кача в банята.
	Защото сега, като се замислех, си спомних, че докато готвех кърито, бях отворила задната врата, но не и прозореца.


>	Понеделник, двайсет и седми юли

	След като Матю излезе за работа, бях разтърсена от усещането за самота, но най-сетне можех да използвам уличен телефон. Предстоеше ми обаждане, което ме изпълваше със страх. Намерих листа, на който бях записала номера, и докато си търсех чантата, телефонът в коридора звънна.
	— Ало?
	Нямаше отговор, затова предположих, че връзката е прекъснала. Изчаках още десетина секунди, после затворих. Ако е бил Матю, знаех, че пак ще се обади, ако трябва.
	Изтичах до горе, за да си взема чантата, нахлузих някакви обувки и излязох. Бях се замислила дали да не ида с колата до Браубъри или Касъл Уелс, за да използвам някой от уличните телефони там, но ми се стори малко прекалено, след като имаше телефонна кабина само на няколко минути нагоре по пътя, близо до автобусната спирка.
	Докато вървях, имах усещането, че някой ме наблюдава. Извърнах поглед наляво, после надясно, а след това скришом погледнах назад. Но наоколо нямаше никой, само една котка се припичаше на ниска каменна ограда. Мина някаква кола, ала погълната от собствените си мисли, жената зад волана дори не ме погледна.
	Застанах пред кабинката и се зачетох в инструкциите бяха минали години, откакто за последно бях използвала такъв телефон. После потърсих монети в портмонето си и с треперещи пръсти пъхнах в процепа една лира. Извадих мобилния си телефон и прегледах записките с отбелязания номер, който трябваше да набера. Натисках копчетата, питайки се дали постъпвам правилно. Но преди да мога да променя решението си, отсреща вдигнаха.
	— Обаждам се за Джейн Уолтърс — задъхано казах аз. — Минах покрай колата й в единайсет и трийсет и тя още беше жива.
	— Благодарим ви, че се обадихте. — Гласът на жената беше спокоен. — Бихте ли… — Но аз вече бях затворила.
	Побързах да изляза и поех надолу по пътя, преследвана от същото неприятно чувство, че някой ме наблюдава. Успокоих се чак когато влязох у дома. Нямаше кой да ме следи, просто гузната ми съвест ме караше да си фантазирам. И понеже бях направила онова, което от самото начало трябваше да сторя, започна да ми олеква.
	След вчерашните ми усилия в градината вече нямаше какво да правя навън, ала в къщата имаше куп работа. Пуснах си радиото за компания, замъкнах прахосмукачката горе и въоръжена с препарат за почистване и парцали, се заех да чистя в спалните. Действах методично, съсредоточена върху конкретната задача, съзнателно избягвайки мислите за Джейн. И всичко вървеше чудесно, докато не започнаха обедните новини:
C>
	Полицията, апелира към човека, който се е свързал с тях по-рано днес с информация за убийството на Джейн Уолтърс, да се обади отново. Джейн Уолтърс беше намерена мъртва в колата си в ранните часове на осемнайсети юли и…
C$
	Не чувах нищо повече заради бясното туптене на сърцето си. То сякаш отекваше в тъпанчетата ми, оглушаваше ме. Отпуснах се на леглото и си поех дълбоко въздух, на пресекулки. Защо полицаите искаха да говорят отново с мен? Бях им казала всичко, което знаех. Опитах се да потисна надигащата се в мен паника, ала тя продължаваше да настъпва. Макар никой да не знаеше, че точно аз съм се обадила, фактът, че полицията го беше направила публично достояние, ме лишаваше от анонимност. Започнах да се усещам ужасяващо изложена на показ. В съобщението се говореше за човека, който позвънил с информация за убийството на Джейн. Звучеше така, сякаш им бях казала нещо важно, от голямо значение. Ако убиецът слушаше новините, със сигурност би се почувствал застрашен от съществуването ми. Ами ако сметнеше, че съм го видяла как дебне около колата на Джейн онази нощ?
	Страшно притеснена, скочих на крака и започнах да обикалям из стаята, питайки се какво трябва да направя. А когато минах до прозореца и погледнах отнесено навън, усетих как замръзвам намясто. Някакъв мъж, когото не бях виждала досега, се отдалечаваше от къщата…
	Нищо тревожно, само че би трябвало да е дошъл през гората. Нищо тревожно, само дето много рядко някой минаваше край дома ни. С кола — да, но пеша — не. За разходка в гората никой не би тръгнал пеша по „Блекуотър лейн“, освен ако не иска да бъде прегазен. Пътеката, която водеше натам, започваше в полето срещу къщата ни и беше надлежно означена е табели.
	Наблюдавах го, докато се скри от погледа ми. Не бързаше, не се обърна нито веднъж, но това изобщо не помогна да укротя бесния ритъм на сърцето си.


	— Рейчъл ще остане ли да спи при теб тази нощ? — попита ме Матю, когато се обади по-късно от платформата. Не бях му споменала за мъжа, когото видях, защото всъщност нямах какво да му кажа. А и той можеше да позвъни в полицията и тогава какво щях да обясня на тях?
	_Видях един мъж да се отдалечава от къщата ни._
	_Как изглеждаше?_
	_Среден на ръст, нито много едър, нито слаб. Видях го само в гръб._
	_Къде бяхте вие?_
	_В спалнята._
	_Какво направи той?_
	_Нищо._
	_Значи не сте го видели да прави нищо подозрително?_
	_Не. Но мисля, че може би е гледал към къщата ни._
	_Мислите?_
	_Да._
	_Значи не сте го видели в действителност да гледа към къщата ви?_
	_Не._
	— Не — казах на Матю, — реших да не я притеснявам.
	— Жалко.
	— Защо?
	— Просто не ми харесва да си сам-самичка.
	Тревогата му подклаждаше и моята.
	— Ще ми се да ми го беше казал по-рано.
	— Всичко ще бъде наред. Само гледай да се увериш, че вратите са заключени, преди да си легнеш.
	— Вече съм ги заключила. Ще ми се да имахме алармена система.
	— Ще прегледам онази брошура, когато си дойда — обеща той.
	Затворих телефона и се обадих на Рейчъл.
	— Имаш ли някакви планове за тази вечер?
	— Ще спя — отвърна тя. — Вече съм в леглото.
	— В девет вечерта ли?
	— Ако и ти беше прекарала уикенд като моя, щеше отдавна да си откъртила. Така че ако ми се обаждаш с предложение да излезем, опасявам се, че ще ти откажа.
	— Мислех да те поканя да дойдеш и да си поделим бутилка вино.
	Чух я как се прозява от другата страна на линията.
	— Защо, сама ли си?
	— Да, Матю е на инспекция на една от платформите. Няма да го има цяла седмица.
	— Какво ще кажеш да дойда да ти правя компания в сряда?
	Помръкнах.
	— Ами утре?
	— Не мога, съжалявам, вече имам планове.
	— Значи в сряда. — Не можах да скрия разочарованието в гласа си.
	— Всичко наред ли е? — попита тя, доловила тревогата ми.
	— Да, наред е. Хайде, заспивай.
	— Ще се видим в сряда — обеща тя.
	Отидох във всекидневната. Ако й бях споменала, че се притеснявам, задето съм сама, веднага щеше да дойде. Включих телевизора и се зазяпах в един епизод от сериал, който никога преди не бях гледала. После се почувствах уморена и се качих в спалнята да си легна с надеждата да спя непробудно до сутринта.
	Но не можех да се отпусна. Къщата беше твърде тъмна, а нощта — твърде тиха. Пресегнах се и включих лампата, но сънят ми убягваше. Сложих си слушалки на ушите да послушам музика, но веднага ги махнах, осъзнавайки, че няма да чуя, ако някой се промъква по стълбите. Измъчваха мислите ми и двата прозореца, които бях намерила отворени — онзи в спалнята, след като си бе тръгнал охранителят в петък, и другият, в кухнята, в събота… Тревожеше ме и мъжът, когото бях видяла пред къщата тази сутрин.
	Взех да се унасям чак когато слънцето почна да изгрява.
	Ала не си направих труда да се разсънвам, защото беше по-малко вероятно да бъда убита посред бял ден, отколкото през нощта.


>	Сряда, двайсет и девети юли

	Събуди ме телефонът, който звънеше в коридора. Отворих очи и ги вперих в тавана с надеждата, че който и да е, щеше да се откаже. Предния ден телефонът бе звънял настоятелно в осем и половина, но когато го вдигнах, се оказа, че отсреща няма никой.
	Сега погледнах часовника: беше почти девет, така че сигурно беше Матю, който звънеше, преди да започне работният му ден. Скочих от леглото и хукнах надолу да вдигна, преди да се включи телефонният секретар.
	— Ало — задъхано казах в слушалката. Не чух поздрав, затова изчаках, понеже връзката с платформата често беше лоша.
	— Матю, ли си? — извиках по-силно.
	Не последва отговор. Затворих и набрах номера му.
	— Ти ли се обади преди малко? — попитах направо, когато вдигна.
	— Добро утро, скъпа — поздрави ме той подчертано, но през смях. — Как си днес?
	— Извинявай — побързах да се поправя. — Ще започна отначало. Здравей, скъпи, как си?
	— Така е по-прилично. Добре съм, но тук е доста студено.
	— Ти ли се обади преди малко?
	— Не.
	Намръщих се.
	— О, не се шегувай.
	— Защо?
	— Телефонът звънна, но никой не ми отговори, затова си помислих, че е заради лошата връзка с платформата.
	— Не, щях да ти се обадя по обяд. Само че трябва да вървя сега, скъпа, ще се чуем по-късно.
	Затворих подразнена, че са ме измъкнали от леглото. Трябваше да има правило, което забранява рекламните обаждания толкова рано сутрин. Денят се простираше пред мен и осъзнах, че не искам да прекарам още една нощ сама. Особено като предната, когато бях станала да отида до тоалетна, но поглеждайки през прозореца, ми се стори за миг, че видях някой навън. Нямаше никой, разбира се, но след това не можах да заспя до разсъмване.
	— Тогава иди някъде за няколко дни — предложи Матю, когато се обади и му казах, че почти не съм мигнала през последните две нощи.
	— Предполагам, че бих могла — съгласих се уклончиво. — Може би в онзи хотел, в който бях преди няколко години, след като мама почина. Има плувен басейн и спа. Само че не съм сигурна, че ще имат свободна стая.
	— А защо не се обадиш да разбереш? Ако имат, можеш да заминеш още днес, а аз ще дойда при теб в петък.
	Настроението ми моментално се оправи.
	— Страхотна идея! Наистина си най-прекрасният съпруг на света — признателно казах аз.
	Позвъних в хотела и докато чаках да ми вдигнат, взех календара от стената, за да съм сигурна точно кои дати да резервирам. Тъкмо изчислявах, че трябва да запазя четири нощувки, ако искаме да останем и в неделя, когато думите „Матю на платформата“ изскочиха обвинително пред погледа ми от квадратчето на понеделника. Стиснах очи с надеждата, че няма да са там, когато ги отворя отново. Но те си оставаха, както и „Матю се връща“, записани в квадратчето за трийсет и първи — петък, последвани от усмихнато личице. Сърцето ми изтръпна и тревогата отново се загнезди в душата ми. Когато от хотела най-сетне ми вдигнаха и рецепционистката ме осведоми, че всички стаи са заети, освен един апартамент, дори не ми хрумна да попитам колко струва, а просто потвърдих резервацията.
	Окачих отново календара на стената и обърнах страницата на август, за да е готов, когато си дойдем от хотела. А и за да не види Матю, че е бил прав: наистина ми е бил казал, че отива на платформата.


	Едва след като пристигнах в хотела и зачаках да ме настанят, започнах да се чувствам по-добре. Апартаментът беше разкошен, с най-голямото легло, което някога бях виждала. Бързо разопаковах багажа си, пратих съобщение на Матю, облякох си банския и слязох до басейна. Тъкмо прибирах нещата си в шкафчето в съблекалнята, когато получих съобщение от Рейчъл:
C>
	Здравей, само исках да кажа, че съм уредила да си тръгна по-рано довечера, така че ще бъда при теб около шест. Ще сготвиш ли нещо или ще излезем да хапнем навън?
C$
	Сърцето ми изтръпна и ми се зави свят, сякаш се бях надвесила от висока скала. Как бях могла да забравя, че съм се разбрала с Рейчъл да дойде да спи при мен, след като бяхме направили уговорката едва в понеделник? Спомних си за мама и пареща тревога премрежи погледа ми. Не можех да повярвам, че съм забравила. Вярно, че убийството на Джейн и вината, която изпитвах, ме бяха изтощили, ала как да не се сетя, че поканих Рейчъл на гости? Стиснах телефона и с треперещи пръсти натиснах бутона за бързо избиране, отчаяно копнееща да споделя с някого тревогата си.
	Въпреки че току-що ми бе пратила съобщение, Рейчъл не вдигна. Съблекалнята беше празна, затова седнах на една от мокрите дървени пейки. След като бях решила да споделя с Рейчъл, че се тревожа за паметта си, нямах търпение да го направя, преди да съм се разубедила. Отново я потърсих и този път тя вдигна.
	— Дали не би искала да прекараш нощта в луксозен хотел вместо вкъщи? — попитах аз.
	Последва мълчание.
	— Зависи къде е.
	— Уестбрук парк.
	— Онзи с фантастичното спа? — Шепнеше, затова предположих, че има някаква работна среща.
	— Точно там. Всъщност аз вече съм тук. Прииска ми се да си почина малко.
	— Някои могат да си го позволят — въздъхна тя.
	— Е, ще дойдеш ли при мен?
	— Малко е далеч само за една нощувка — утре съм на работа, както знаеш. Какво ще кажеш за петък?
	— Би могла — изрекох уклончиво. — Матю ще дойде направо тук от платформата, така че ще бъдем тримата.
	Тя се засмя тихо.
	— Доста неловко.
	— Извинявай за уговорката за довечера.
	— Не се притеснявай. Ще се видим другата седмица.
	— Чакай, Рейчъл, има нещо…
	Ала тя вече беше затворила.


>	Петък, трийсет и първи юли

	Щом стана следобед, вече отчаяно копнеех да видя Матю. Времето не беше особено приятно, затова се мотаех в стаята и чаках да ми се обади, за да каже в колко часа пристига. Погледах малко телевизия, отбелязвайки облекчено, че в новините вече не говорят за убийството на Джейн, но и някак странно ядосана, задето две седмици след убийството вече беше забравена.
	Телефонът звънна и аз го сграбчих.
	— В къщата съм — каза Матю.
	— Чудесно — щастливо отговорих аз. — Тъкмо ще пристигнеш навреме за вечеря.
	— Работата е там, че когато дойдох, на вратата ме чакаше някакъв човек от охранителната компания. — Той помълча за миг. — Не знаех, че наистина си го направила.
	— Какво съм направила?
	— Ами поръчала си алармена система.
	— Не разбирам.
	— Човекът каза, че сте се уговорили някой да дойде да монтира алармата сутринта, но когато техникът дошъл, тук нямало никой. Оттогава явно звънят на всеки половин час.
	— Не съм уговаряла нищо с никого — ядосано повиших глас. — Казах само, че ще се свържем с тях по-късно.
	— Но ти си подписала договор — озадачи се Матю.
	— Нищо подобно! Внимавай, Матю, той само те изпитва, преструва се, че съм се съгласила с нещо, което не е вярно. Това е някаква измама.
	— И аз така си помислих. Но когато възразих, че доколкото ми е известно, не сме решили още нищо конкретно, той ми показа копие на договора с твой подпис.
	— Значи го е фалшифицирал. — Последва мълчание. И изведнъж осъзнах: — Мислиш, че съм решила и съм сключила договора, нали?
	— Не, разбира се, че не! Просто подписът толкова приличаше на твоя. — Усетих колебанието му. — След като го изгоних от дома ни, погледнах брошурата, която беше захвърлил на кухненската маса, и вътре намерих копието на договора, което остава при клиента. Да го донеса ли в хотела, за да го видиш? И ако наистина е фалшификат, можем да вземем някакви мерки.
	— Да ги осъдим за измама, искаш да кажеш. — Опитах да се пошегувам, за да пропъдя всяко съмнение от мислите си. — Кога ще бъдеш тук?
	— След като си взема душ и се преоблека, предполагам около шест и половина?
	— Ще те чакам в бара.
	Затворих мигновено, ядосана, задето изобщо беше допуснал, че мога да поръчам аларма, без да му кажа. Но тъничко гласче в главата ми се обади подигравателно: _Сигурна ли си, Кас, наистина ли си сигурна?_ Да, твърдо си повторих наум, абсолютно. Освен това човекът от охранителната компания ми приличаше на търговец, който би направил всичко, за да сключи сделка, дори и с цената на измама. Толкова бях убедена в себе си, че когато слязох в бара, поръчах бутилка шампанско.
	Тя стоеше и чакаше в кофичка с лед, когато Матю пристигна.
	— Тежка седмица ли имаше? — попитах го, понеже изглеждаше ужасно уморен.
	— Може и така да се каже… — Той ме целуна и погледна шампанското. — Това изглежда добре.
	Сервитьорът дойде да отвори бутилката.
	— За нас! — вдигна тост Матю и ми се усмихна над вдигнатата си чаша.
	— За нас. И нашия апартамент.
	— Резервирала си апартамент?
	— Само това беше останало.
	— Срамота — усмихна се той.
	— А леглото е огромно — продължих аз.
	— Не чак толкова, че да те изгубя в него, надявам се?
	— Никакъв шанс. — Оставих чашата си на масата. — Носиш ли копието на договора, който уж съм била подписала? — попитах, понеже исках да приключим с това и нищо да не помрачава уикенда ни.
	Матю се забави, докато го извади от джоба си и разбрах, че няма желание да ми го покаже.
	— Трябва да признаеш, че прилича на твоя подпис — подхвана извинително, докато ми подаваше листа през масата. Ала аз осъзнах, че не гледам подписа в дъното на страницата, а самия договор.
	Попълнен с моя почерк, той бе още по-страшно доказателство от подписа ми, поне от моя гледна точка. Всеки би могъл да имитира подписа ми, но не и ред след ред прилежно попълнени полета, всяка главна буква изписана точно както бих я изписала. Взирах се в страницата, търсейки нещо, което да ми подскаже, че друг я е попълнил, но колкото повече я гледах, толкова повече се убеждавах, че съм била аз. И то дотолкова, че почти можех да се видя как го правя, почти усещах химикалката в ръката си, докато другата леко придържаше листа. Отворих уста, готова да излъжа, да кажа на Матю, че това определено не е моят почерк, но за мой ужас вместо това избухнах в сълзи.
	Само след миг той беше седнал до мен и ме прегръщаше силно.
	— Сигурно си била подведена да го подпишеш — тихо изрече той.
	И не можах да разбера дали наистина го вярва, или просто ми дава шанс да се измъкна от неловката ситуация. Така, както беше направил само преди няколко дни, когато се съгласи, че вероятно е забравил да ми каже, че ще заминава на платформата. Във всеки случай му бях благодарна.
	— Ще се обадя на фирмата още утре сутрин и ще ги предупредя, че няма да сключим сделката.
	— Но ще бъде думата на техния търговец срещу моята — с треперещ глас възразих аз. — Да оставим нещата така. Той сигурно ще отрече всичко и това само ще ни забави. Истината е, че ни трябва алармена система.
	— Въпреки това мисля, че трябва да се опитаме да анулираме договора. Какво ти каза той, че е просто оферта или нещо подобно?
	— Не съм сигурна точно какво спомена, но предполагам, че съм се съгласила само да получа оферта — заговорих тихо, хващайки се за сламката. — Толкова съм глупава.
	— Не си виновна ти. Не би трябвало да им се позволява да използват такива номера. — Той се поколеба. — Не съм сигурен какво да правим, честно казано.
	— А не може ли просто да ги оставим да инсталират алармата, особено след като частично съм отговорна за това?
	— Въпреки това ми се иска да им вдигна скандал — мрачно заяви Матю. — Макар да е напълно вероятно да не го видя утре, защото сигурно ще изпратят някой от техниците. Той е просто търговец.
	— Наистина съжалявам.
	— Е, в крайна сметка не е толкова страшно. — Той изпразни чашата си и се загледа със съжаление в бутилката.
	— Жалко, че не мога да пийна още.
	— Защо? Все пак няма да шофираш.
	— Ами налага се. Понеже си мислех, че всичко е напълно законно, се съгласих да дойдат да монтират алармата рано сутринта. Така че ако няма да анулираме договора, ще трябва да бъда там, когато пристигнат.
	— Защо не останеш тук през нощта и да тръгнеш утре?
	— В колко, в шест и половина сутринта ли?
	— Но защо толкова рано?
	— Ами ще трябва, след като те ще дойдат в осем.
	Зачудих се дали отказът му да прекараме нощта заедно не е неговият начин да ме накаже, прикривайки яда си, задето изобщо съм поръчала алармената система.
	— Но ще дойдеш пак утре вечер, след като приключат, нали? — попитах.
	— Да, разбира се — обеща той и улови ръката ми.
	Тръгна скоро след това, а аз се качих в стаята си, където си пуснах да гледам някакъв филм, докато очите ми не се затвориха от умора. Но не можех да заспя. Мисълта, че съм успяла да попълня цял договор без никакъв спомен за това, ме разтърси до дъното на душата ми. Опитвах да се успокоя, че не съм толкова зле, както беше мама, когато за пръв път бях забелязала, че има проблем. Беше пролетта на две хиляди и втора година, когато тя отиде до близкия магазин и се изгуби на връщане към дома, така че се появи три часа по-късно. Преди алармената система бях забравяла само разни дреболии: че е трябвало да купя подарък за Сузи, че Матю ще заминава, че съм поканила Хана и Анди на барбекю, че Рейчъл ще дойде да спи у дома. Всичко това не бе маловажно, ала несъзнателното поръчване на алармата беше нещо много страшно. Много ми се искаше да повярвам, че търговецът някак ме е подмамил. Но когато се замислих за момента, когато двамата с него бяхме в кухнята, осъзнах, че не помня много подробности — освен че накрая ми бе подал брошурата, заявявайки, че съпругът ми наистина ще остане впечатлен.


>	Неделя, втори август

	Не приказвахме много, докато напускахме хотела. Бях предложила да се отбием някъде да обядваме, но Матю предпочиташе да се приберем у дома. Знаех, че и двамата сме разочаровани, че уикендът не беше такъв, какъвто бяхме очаквали. Обяснението на Матю защо не иска да остане в петък вечерта в хотела беше напълно логично, ала въпреки това не спирах да се тревожа, че започват да му омръзват вечните бъркотии, породени от моята отнесеност.
	Затова предния ден, докато той беше в къщата и чакаше да инсталират алармата, събрах кураж и потърсих в интернет „периодична амнезия“, което моментално ме препрати към „преходна тотална амнезия“. Макар терминът да ми бе познат заради мама, сърцето ми изстиваше с всеки прочетен ред и накрая побързах да затворя страницата. Мъчех се да преборя паниката, надигаща се в мен. Не знаех дали страдам от това, а и по-важното бе, че не исках да знам. Засега неведението бе благословия.
	Когато Матю най-сетне се появи в седем вечерта — точно навреме за по едно питие на бара преди вечеря, забелязах, че ме гледа по-внимателно от обикновено. Застинах в очакване да ми каже, че се тревожи за мен. Ала той нищо не спомена, което бе още по-лошо. Реших, че сигурно чака да останем насаме в стаята си. Но когато най-сетне се качихме горе, вместо да каже, че иска да поговорим, той включи телевизора. А аз моментално съжалих за това, защото имаше специален репортаж за убийството на Джейн. Показваха картини от погребението й, което беше минало през деня: виждаше се покритият й с цветя ковчег, докато го внасяха в малката църква в Хестън, последван от съсипаните й от мъка родители с бликнали в очите им сълзи.
	По време на репортажа полицаите разкриха, че липсва мобилният телефон на жертвата, информация, която досега не бяха направили публично достояние. Показаха снимка на телефон, подобен на този на Джейн, и помолиха всеки, който е намерил такъв, да се свърже с тях. После на екрана се появи снимка на младата жена, различна от онази, която бяха използвали по-рано.
	— Толкова е хубава — въздъхна Матю. — Ужасна трагедия.
	— А по-малка трагедия ли щеше да е, ако не беше хубава? — хладно попитах аз, внезапно подразнена.
	Той ме погледна изненадано.
	— Нямах това предвид и ти отлично го знаеш. Ужасно е, когато загине който и да е човек. Ала особено трагичното в нейния случай е, че има две малки деца, които някой ден ще научат, че майка им е била убита жестоко.
	Той се извърна към телевизора, където показваха как полицаите спират и претърсват коли, минаващи по „Блекуотър лейн“, след като пътят отново бе отворен за движение.
	— Едва ли ще намерят оръжието на престъплението, като ровят в багажниците на хората — продължи той. — По-добре да издирват убиеца. Все някой нещо е видял… А и може би целият е бил в кръв онази нощ.
	— Защо не престанеш да говориш за това? — измърморих аз.
	— Ти повдигна темата.
	— Не аз включих телевизора.
	Усетих втренчения му поглед.
	— Това ли те тревожи, че убиецът още е на свобода? Ако е така, вече ще си в пълна безопасност, след като си имаме аларма. А и престъпникът вероятно отдавна е много далеч оттук.
	— Може и така да е — прошепнах.
	— Тогава престани да се притесняваш.
	Осъзнах, че това е удобният момент, който бях чакала, идеалното време да му се доверя, да споделя с него, че се тревожа какво става с мен, с ума ми, да му обясня за мама и деменцията й. Ала оставих мигът да отмине.
	Надявах се, че една вана ще ме успокои, но не можех да спра да мисля за съпруга на Джейн. Искаше ми се да има нещо, което мога да сторя, за да направя мъката му по-поносима. Щеше ми се да му споделя колко съм била щастлива да се запозная с Джейн и колко прекрасна е била тя. Нуждата да направя нещо бе толкова голяма, че реших да питам Рейчъл дали знае адреса му, за да му пиша. Лежах под пяната и мислено съчинявах писмото, съзнавайки, че го правя не толкова за него, колкото заради себе си. Докато изляза от ваната, водата вече бе изстинала и започнах да треперя. А когато с Матю легнахме един до друг, без да се докосваме, разстоянието помежду ни никога не беше ми се струвало по-голямо.
	Сега го погледнах, застанал до рецепцията, и ми се прииска да заговори за пропуските в паметта ми, вместо да се преструва, че всичко е наред, след като очевидно не беше.
	— Сигурен ли си, че не щеш да похапнем някъде? — попитах.
	Той поклати глава.
	— Не съм гладен.
	Двамата потеглихме, всеки със своята кола и когато пристигнахме вкъщи, внимателно се загледах как изключва новата аларма.
	— Ще ми покажеш ли как действа? — помолих го.
	Той настоя аз да избера кода и реших да са рождените ни дни, в обратен ред, за да го запомня лесно. Накара ме да се упражня няколко пъти и ме научи как да изолирам различни стаи, ако съм сама вкъщи. Тогава внезапно се досетих какво бях казала на човека от охранителната компания — че бих искала да мога да го правя. А това означаваше, че явно съм имала по-задълбочен разговор с него, отколкото си спомнях.
	— Добре, схванах — казах накрая.
	— Идеално. Да видим ли какво дават по телевизията?
	Отидохме във всекидневната, но беше време за новини, затова избягах в кухнята.
	— Да намушкаш някого е едно, но направо да му прережеш гърлото с огромен кухненски нож си е направо откачено. — Матю застана на прага с шокиран вид. — Така е загинала очевидно — прерязали са й гърлото.
	Нещо в мен се пречупи.
	— Млъкни! — викнах аз и тръшнах една чиния на плота. — Просто млъкни.
	Той ме изгледа слисано.
	— За бога, Кас, успокой се!
	— Как да се успокоя, като непрекъснато говориш за проклетото убийство? Писна ми да слушам за него!
	— Мислех, че ще ти е интересно да го чуеш.
	— Е, не ми е интересно, разбра ли? Изобщо не ме засяга. — Тръгнах да излизам от стаята, а в очите ми напираха гневни сълзи.
	— Кас, чакай! — Той ме хвана за ръка и ме прегърна силно. — Остани. Извинявай, беше много грубо от моя страна. Все забравям, че си я познавала.
	Гневът ме напусна и аз се облегнах на гърдите му.
	— Не, аз съм виновна — прошепнах уморено. — Не биваше да ти крещя.
	Той ме целуна по косата.
	— Хайде, ела да си пуснем някой филм.
	— Стига да не е за убийство.
	— Ще намеря комедия — обеща той.
	После гледахме филм или по-точно Матю го гледаше, а когато той се смееше, аз му пригласях, за да не усети колко съм отчаяна. Трудно ми беше да повярвам, че импулсивното ми решение да мина напряко през гората в онзи съдбовен петък имаше такъв унищожителен ефект върху живота ми. Джейн вероятно се бе озовала на грешното място в грешното време.
	Ала същото се отнасяше и за мен.


>	Вторник, четвърти август

	Телефонът звънна, докато зареждах съдомиялната и реших, че може би се обажда Рейчъл, за да ме пита как е било в хотела. Но когато вдигнах, нямаше никого — или по-скоро никой не отговори, защото бях сигурна, че има някой отсреща. Внезапно си спомних за обаждането от предния ден, както и онези от миналата седмица, преди да замина за хотела. Мълчанието…
	Задържах дъха си, заслушана и в най-малкия възможен шум, който би ми подсказал, че има някой отсреща. Ала не чух нищо, нито пропукване по линията, нито дишане, абсолютно никакъв звук. Сякаш и той — като мен — задържаше дъха си. Той…
	Цялото ми тяло настръхна и затворих рязко. Проверих телефонния секретар, за да видя дали има пропуснати обаждания в дните, когато бях в хотела. Имаше едно позвъняване от охранителната компания в четвъртък. Потвърждаваха, че ще дойдат да инсталират системата на следващия ден. Бяха записани и три съобщения от петък — две от охранителната компания, в които ме молеха да им се обадя спешно, и едно от Кони.
	Бях планирала да започна да работя по уроците си за септември, но не можех да се съсредоточа. Телефонът отново звънна и сърцето ми подскочи. Всичко е наред, повтарях си наум, можеше да е Матю или Рейчъл, или някоя приятелка, която искаше да си побъбрим. Но когато проверих номера, се оказа, че е скрит.
	Не знам защо вдигнах слушалката. Може би защото вече бях разбрала какво се очаква от мен. Искаше ми се да кажа нещо, да го попитам кой е, но смразяващата тишина спря думите на езика ми и можех само да слушам. Само че отново нямаше нищо.
	Затръшнах слушалката с треперещи ръце. Внезапно къщата започна да ми се струва като затвор. Хукнах нагоре, грабнах мобилния телефон и чантата си от спалнята, качих се в колата и отидох до Касъл Уелс. На път към кафенето спрях да купя картичка, която да пратя на съпруга на Джейн. На касата обаче нямаше как да избягам от купищата вестници до плота, нито от крещящите им заглавия. А те до едно оповестяваха, че има ново развитие в разследването на убийството. Никак не ми се искаше да чета за престъплението, ала надеждата, че пише как полицаите са близо до залавянето на убиеца, все пак надделя. Купих си един вестник, намерих място в съседното кафене на ъгъла и зачетох.
	До този момент полицаите смятали, че убийството на Джейн е било случайно, но някой се обадил и съобщил, че минал край кола, която вероятно била нейната. Била паркирана горе-долу на същото място, в петъка преди убийството й, около единайсет и половина. Това променяло изцяло насоката на разследването, тъй като навеждало на мисълта, че Джейн може да е познавала убиеца си. И че в нощта на престъплението вероятно е отишла до отбивката в гората, за да се срещне с него, както била направила и предната седмица.
	Журналистите ровеха ожесточено в личния й живот, предполагайки, че се е срещала с таен любовник, а бракът й е бил разклатен. Обзе ме съчувствие към съпруга й въпреки спекулациите, че можело той да е отговорен за смъртта на жена си. Както се изтъкваше във вестника, неговото алиби — двете дъщерички, за които казал, че е наглеждал у дома, можело да са били оставени сами за времето, нужно да извърши престъплението.
	До статията имаше и снимка на нож, подобен на онзи, който полицията смяташе, че е бил използван от убиеца. И докато гледах големия кухненски нож с черна дръжка и назъбено острие, ми прилоша от страх. Сърцето ми ускори ритъм толкова бързо, че ми се зави свят. Затворих очи, но когато отново ги отворих, страхът ме обзе изцяло, набирайки сила.
	Може би убиецът вече е дебнел в гората, готов да извърши престъплението си, когато съм спряла в онази отбивка. Ако ме е забелязал, вероятно си е помислил, че и аз съм го видяла. Може би дори беше запомнил номера на колата ми, в случай че се окажа заплаха за него. А сега вече в очите му бях точно такава. Той беше наясно, че някой е говорил с полицията, защото те бяха оповестили публично моето обаждане. А и може би вече се е досетил, че съм била аз. Нямаше как да знае, че не съм им казала нищо особено. Важното бе, че той вече е сигурен в моето съществуване. Дали беше открил коя съм и сега ми звънеше и мълчеше заплашително по телефона?
	Отчаяно се озърнах наоколо, за да намеря нещо, което да ме успокои; погледът ми се спря на менюто и започнах да броя буквите в първото предложение за деня — една, две, три, четири, пет, шест… Вършеше работа: равномерното броене забави сърцебиенето ми и скоро отново дишах нормално. Но се чувствах разстроена и ужасно сама.
	Извадих телефона си и звъннах на Рейчъл, доволна от факта, че офисите на компанията й бяха далеч от центъра на града.
	— В Касъл Уелс съм. Дали не можеш да си вземеш по-дълга обедна почивка? — попитах я направо.
	— Чакай да си видя бележника. — Тонът й беше отсечен, което ми подсказа, че е доловила отчаянието в гласа ми. — Да видим — имам среща в три, така че трябва да се върна дотогава, но ако отметна няколко други неща, бих могла да дойда при теб към един. Става ли?
	— Страхотно.
	— Да се видим в „Спотид кау“? — предложи тя.
	— Чудесно.
	— Натоварено ли е движението? Ти къде паркира?
	— Намерих едно място в малкия паркинг на улица „Грейнджър“, но може би не е зле ти да идеш до многоетажния.
	— Добре. Ще се видим в един.


	— Какво има, Кас?
	Отпих глътка вино, не бях сигурна какво да й отговоря.
	— Просто вече не се чувствам в безопасност у дома.
	— И защо?
	— Заради убийството. Във вестника пишеше, че Джейн вероятно е ликвидирана от човек, когото е познавала. А това означава, че живее наблизо.
	Рейчъл се пресегна и стисна ръката ми.
	— Смъртта й наистина много те е разстроила.
	Кимнах нещастно.
	— Вярно, че само веднъж излязох на обяд с нея, но усещах, че щяхме да станем добри приятелки — казах аз. — А и ми е ужасно неприятно от писаниците, че е имала любовник. Изобщо не го вярвам. Толкова много говореше за съпруга си колко е прекрасен, каква късметлийка е, че са заедно. Купих картичка, която искам да му пратя — би ли могла да ми намериш адреса му?
	— Да, разбира се, ще поразпитам в офиса. — Тя взе вестника, който бях купила. — Видя ли снимката на ножа? Страхотия…
	— Стига — помолих с треперещ глас. — Не мога да мисля за това.
	— Ще се почувстваш по-спокойна, след като ви инсталират аларма. — Тя свали червената си жилетка и я преметна през облегалката на стола.
	— Вече имаме. Монтираха ни я в петък.
	Рейчъл посегна към чашата си и тънките й сребърни гривни, които вече не бяха скрити под ръкавите, прозвъннаха.
	— Можеш ли да я включиш, когато си сама в къщата?
	— Да, мога да сложа под охрана прозорците и всяка стая, която си поискам.
	— И въпреки това не се чувстваш спокойна?
	— Не.
	— И защо?
	— Защото непрекъснато получавам странни обаждания — признах с разтреперан глас.
	Тя се намръщи.
	— Какво значи странни?
	— Някой само мълчи. Скрит номер.
	— Имаш предвид, че няма никой отсреща?
	— Напротив, има, просто не казва нищо. Адски ме изнервя.
	Тя се замисли за момент.
	— Тези обаждания… А колко такива си имала досега?
	— Не съм сигурна, пет или шест. Две бяха само тази сутрин.
	Тя примигна престорено драматично.
	— И това те е разстроило толкова? Няколко обаждания от скрит номер? Кас, аз постоянно получавам такива! Обичайно някой се опитва да ми продаде нещо или иска мнението ми за продукт, който вече съм купила. — Тя отново се замисли. — Предполагам, че обажданията са на домашния ти телефон, нали?
	— Да. — Стиснах неволно чашата между пръстите си. — Не мога да се отърва от усещането, че са лични.
	— Как така лични? — Рейчъл ме изгледа неразбиращо. — Стига, Кас, просто няколко обаждания. Не разбирам защо толкова те разстройват.
	Свих рамене, опитвайки се да изглеждам спокойна.
	— Предполагам, че е заради убийството на Джейн. Нали разбираш, станало е толкова близо до нас.
	— Какво мисли Матю?
	— Не съм му казала.
	— Защо? — Изгледа ме толкова загрижено, че ме убеди да й се доверя.
	— Защото напоследък направих няколко глупави неща и не искам да си помисли, че наистина откачам — признах си аз.
	Тя отпи глътка вино, но без да откъсва очи от лицето ми.
	— Какви неща?
	— Ами, първо бях забравила, че съм поканила Хана и Анди на барбекю у нас. Случайно срещнах Хана в Браубъри, онзи път, когато двете с теб излязохме да пийнем по едно в „Сауър грейпс“…
	— Знам — прекъсна ме тя. — Спомням си, че заради това беше закъсняла.
	— Вече съм ти го казвала?
	— Да. Спомена, че си ги поканила на барбекю, защото не сте се виждали отдавна…
	— А казах ли ти за кога съм ги поканила?
	— Да, за неделя, значи същия уикенд.
	Затворих очи и си поех дълбоко дъх.
	— Ами, забравила съм — изпъшках, когато отново я погледнах.
	— Забравила си?
	— Да, забравих, че съм ги поканила. Или не съм разбрала, че съм ги поканила, не съм сигурна кое от двете. Анди се обади сутринта, за да попита в колко часа ги очакваме, така че успяхме да избегнем срама да се появят на вратата ни, а да няма нищо за хапване. Но това не е всичко. Аз някак си съм поръчала и алармена система, без да имам никакъв спомен за това. Попълнила съм договора, подписала съм го — всичко, както е редно. Само дето не помнех, че съм го направила. — Погледнах я смутено. — Страхувам се, Рейчъл, наистина съм уплашена. Не знам какво става с мен. И заради мама…
	— Не разбрах това с алармата — прекъсна ме тя. — Какво точно е станало?
	— Помниш ли, че когато се видяхме в „Сауър грейпс“, ти споменах, че е идвал човек от охранителна компания, за да ни даде оферта?
	— Онзи, дето те бил изплашил леко или нещо подобно?
	— Точно така. Ами, когато Матю се върна от платформата миналия петък, го заварил да чака на прага ни. Матю възразил, че не сме поръчвали да ни слагат алармена система, но мъжът измъкнал договор, подписан от мен.
	— Това не значи нищо — прекъсна ме Рейчъл. — Може да е фалшифицирал подписа ти. Има всякакви безскрупулни типове.
	— И аз така реших отначало. Но не беше само подписът, Рейчъл, а и всичко останало. Целият договор беше попълнен на ръка, и то определено с моя почерк. Матю се усъмни, че са ме подвели да го подпиша и аз се съгласих с него, защото така можех да се измъкна по-лесно. Но мисля, че и двамата знаехме, че не е било така.
	Тя обмисли внимателно думите ми.
	— Знаеш ли какво смятам аз? Струва ми се, че наистина си била подмамена по някакъв начин. Сещам се как ми сподели, че не си харесала човека, че те е притеснявал с вида си, така че може да си се съгласила за алармата само за да се отървеш от него. А после някак си блокирала цялата случка в съзнанието си, защото вътрешно си се срамувала, че си се оставила да те използват така.
	— Не ми беше хрумвало подобно обяснение.
	— Убедена съм, че точно така е станало — заяви тя. — Престани да се тревожиш.
	— Ала това не обяснява останалото. Ами подаръка, който се оказа, че трябвало да купя за Сузи? Ами поканата към Хана и Анди за обяд? — Единствено не споменах за онзи път, когато я подведох, че ще спи у дома.
	— Преди колко време почина майка ти, Кас?
	— Преди малко повече от две години.
	— И през това време ти се върна на работа, омъжи се и се премести в ново жилище. В общи линии, преобрази напълно живота си. За човек, който е прекарал предните три години в денонощни грижи за близък с тежка деменция, бих казала, че си направила твърде много за кратък срок и си стигнала предела на издръжливостта си.
	Кимнах бавно, мъчейки се да осъзная думите й. И колкото повече ги обмислях, толкова повече започвах да вярвам, че има право.
	— Беше доста вихрен период — признах си.
	— Ето ти го обяснението.
	— Ами ако е нещо повече?
	— Какво имаш предвид?
	Трудно ми беше да изрека най-големия си страх.
	— Ами ако се превръщам в мама? Ако започна да забравям всичко, както беше при нея?
	— Това ли те тревожи?
	— Бъди честна, Рейчъл, забелязала ли си нещо?
	— Не, понякога просто си леко отнесена.
	— Така ли?
	— Нали се сещаш, че когато се замислиш за нещо друго, ти не чуваш и дума от това, което ти казвам.
	— Наистина ли?
	— Не се стряскай толкова, всички го правим!
	— Значи не смяташ, че съм тръгнала в тази посока?
	Тя категорично поклати глава.
	— Не, не мисля.
	— Ами телефонните обаждания?
	— Просто са случайни, няма нищо плашещо в тях — убедено заяви приятелката ми. — Трябва ти само почивка. Накарай Матю да те заведе някъде, където да си отдъхнеш.
	— Тъкмо се върнах от петдневна ваканция. Няма значение, за него е трудно да си вземе отпуск през август. А ти скоро заминаваш, нали?
	— В събота — щастливо заяви тя. — Нямам търпение! О, ето го и обяда ни.
	Докато дойде моментът Рейчъл да си тръгне, петнайсет минути след определеното от нея време, вече се чувствах много по-добре. Имаше право за периода след смъртта на мама. Общо взето, изведнъж бях преминала от пустотата на сивото ежедневие към живот, изпълнен със страсти и вълнения. Беше нормално всичко, което бях преживяла, сега внезапно да се стовари върху ми и да ме изкара от равновесие. Беше само дребен проблем, а не страховита катастрофа. Трябва само да спра да мисля за убийството на Джейн, да престана да си въобразявам, че има нещо страшно в телефонните обаждания, които получавах, и да се съсредоточа върху важното за мен, а това беше Матю. Хрумна ми нещо и вместо да тръгна към паркинга, се върнах обратно.


	Постоях малко пред витрината на един бебешки магазин, загледана в изложените прелестни дрешки. После отворих вратата и влязох вътре. Забелязах една млада двойка, жената беше с огромен корем и оглеждаше колички за бебенцето, което явно скоро щеше да се роди. И при мисълта, че някой ден и с Матю ще избираме количка за нашето дете, изпитах толкова силен копнеж, че останах без дъх. Започнах да преглеждам дрешките на закачалките и попаднах на гащеризонче с балони в пастелни тонове. Продавачката, дребничка млада жена, с най-дългата коса, която някога бях виждала, дойде при мен да ми помогне.
	— Да, бих искала да взема това — казах аз, подавайки й гащеризончето.
	— Прелестно е, нали? Да го опаковам ли като подарък?
	— Не, няма нужда, за мен е.
	— Колко хубаво! Кога очаквате бебето?
	Въпросът й ме изненада и се притесних от това, че купувам дрешка за малко човече, което дори не съществува.
	— О, съвсем отскоро съм бременна — чух се да казвам.
	Тя се засмя щастливо и потупа корема си.
	— И аз!
	— Поздравления! — Обърнах се и видях младата двойка да идва към нас.
	— Знаете ли вече дали е момче или момиче? — попита жената, загледана в мен.
	Бързо поклатих глава.
	— Рано е още.
	— Моето е момче — гордо заяви тя. — Очакваме го следващия месец.
	— Чудесно.
	— Не можем да решим каква количка да купим — продължи тя.
	— Може би ние бихме могли да помогнем — каза продавачката.
	И преди да се усетя, заедно оглеждахме редицата колички и обсъждахме предимствата и недостатъците на всяка поотделно.
	— Аз бих избрала тази — посочих към една красива количка в тъмносиньо и бяло.
	— Защо не я пробвате? — предложи продавачката.
	След което младата двойка и аз се редувахме да бутаме количката напред-назад из магазина, докато стигнем до заключението, че наистина е идеалният избор, защото не само изглежда стилно, но и се управлява лесно. После всички отидохме до касата и продавачката настоя да сложи гащеризончето в красива кутия, макар да й бях казала, че е за мен. А докато си говорехме за възможни бебешки имена, се почувствах по-убедена, че и аз мога да стана майка. Уверенията на Рейчъл, че проблемите ми са просто признак на претоварване, ми бях върнали самочувствието. И вече нямах търпение да кажа на Матю, че можем да започнем процедурата по инвитро. Може би вечерта първо щях да му подаря малкото гащеризонче като намек.
	— Имаме система за лоялни клиенти, която може да ви заинтересува. — Усмихнатата продавачка ми подаде един формуляр. — Трябва само да попълните името и адреса си. След като натрупате определен брой точки, получавате отстъпка върху всяка следваща покупка.
	Взех бланката и започнах да я попълвам.
	— Звучи чудесно.
	— Можете да използвате отстъпката и за дрехи за бременни — продължи тя. — Имаме прекрасни джинси с талия, която се разширява с напредването на бременността ви. Аз вече съм си харесала един чифт.
	Думите й обаче рязко ме свалиха на земята, защото не бях бременна. Върнах й формуляра и набързо се сбогувах. Почти бях стигнала до вратата, когато тя ме повика.
	— Не сте платили! — разсмя се продавачката.
	Силно притеснена се върнах до касата и й подадох дебитната си карта. Докато успея да изляза от магазина, вече се чувствах толкова напрегната от лъжите, които бях изрекла, че новопридобитото ми самочувствие се бе изпарило почти напълно. Не ми се прибираше у дома, но не исках да оставам и в града, за да не се сблъскам отново някъде с онази млада двойка и те да заприказват за бременността ми, затова все пак тръгнах към паркинга. Не бях стигнала далеч, когато чух някой да ме вика по име. Обърнах се и видях Джон, колегата ми от училището, да бърза към мен.
	— Видях те да излизаш от онзи магазин и оттогава се опитвам да те настигна — обясни той с обичайната си широка усмивка. Прегърна ме спонтанно и тъмната му коса падна над челото. — Как си, Кас?
	— Добре съм. — Забелязах, че погледът му се спира на чантата, която носех, и моментално се засрамих.
	— Не искам да ставам нахален, но ми трябва подарък за новороденото бебче на един приятел, а нямам представа какво да му взема. Тъкмо се канех да вляза в магазина, когато те видях да излизаш оттам, затова се надявам да ми помогнеш.
	— Купих гащеризонче за бебето на една приятелка. Може би и ти ще харесаш нещо подобно.
	— Страхотно, тогава и аз ще взема същото. Е, как е ваканцията, забавляваш ли се?
	— И да, и не — признах си аз, доволна от смяната на темата. — Хубаво е, че имам свободно време, но след убийството на Джейн ми е трудно да се отпусна.
	Лицето му помръкна.
	— Преди играех тенис с нея. Бяхме в един и същи клуб. Не можах да повярвам, когато чух по новините. Почувствах се ужасно. И още е така.
	— Забравих, че и ти я познаваш — казах тихо.
	Той изглеждаше изненадан.
	— Защо, и ти ли я познаваш?
	— Слабо. Срещнахме се на едно парти, на което Рейчъл ме замъкна. Заприказвахме се и когато й споделих, че работя в училището, тя спомена, че те познава. След това, преди няколко седмици, двете излязохме на обяд. — Опитах се да намеря друга тема на разговор. — Ти скоро заминаваш за Гърция, нали?
	— Отказах се — рече той. Погледнах го въпросително и обясни: — Да кажем просто, че приятелката ми вече не е част от плановете ми.
	— О, не знаех.
	Джон сви рамене.
	— Стават такива неща. — Погледна часовника си. — Имаш ли време за едно питие?
	— Едно кафе ще ми дойде добре — съгласих се аз, доволна, че има с какво да запълня още малко от времето си.
	На по чаша кафе двамата се заговорихме за училището и за деня за обучение, който бе насрочен за края на месеца, преди започването на новата учебна година през септември. Половин час по-късно си тръгнахме и след като се сбогувахме, се загледах след него.
	И в същия миг нивото на стреса ми рязко се покачи, докато той се връщаше към бебешкия магазин. Ами ако каже на продавачката, че иска да купи гащеризонче като онова, което негова позната е взела преди половин час? Тя щеше да се сети, че става дума за мен и можеше да спомене нещо за бременността ми, а когато после се видим в училище, той можеше да ме поздрави пред всички. И какво щях да правя тогава? Да се престоря, че е било фалшива тревога? А можеше и да ми позвъни по-късно днес и тогава нямаше да имам друг избор, освен да призная, че съм излъгала. Или да му кажа, че той нещо се е объркал. Главата ме заболя и ми се прииска изобщо да не го бях срещала.
	Прибрах се у дома и докато влизах, мигащата червена светлинка на панела в коридора ми напомни, че трябва да изключа алармата. Затворих вратата и набрах кода. Но вместо да се появи зелена светлинка, червената започна да примигва гневно. Реших, че съм сбъркала някоя цифра и отново набрах кода, натискайки уверено всеки бутон — девет, две, девет, едно, но светлинката замига още по-бързо. Ужасно се изплаших, че времето ми изтича, защото ми оставаха около трийсет секунди, преди алармата да се включеше, затова опитах отново същите цифри и оплесках всичко.
	Само след секунди настана адски хаос. Вой на сирена прониза въздуха, после и втора, която виеше на пресекулки. Докато стоях и се чудех какво да правя пред контролния панел, мъчейки се да се сетя дали има друг начин да изключа алармата, чух зад гърба си телефонът да звъни. И сърцето ми, което и бездруго биеше ускорено заради стреса от сбъркания код, сега направо заподскача. Защото вече си мислех, че онзи, който ме тормозеше с мълчаливите си обаждания, знаеше, че съм се прибрала у дома. Зарязах алармата и изтичах до портата, оглеждайки се по пътя дали няма кой да ми помогне. Но въпреки адския вой никой не се появи да види какво става и иронията на момента ме доведе почти до истерия.
	В този миг забелязах автомобила на Матю и това ме отрезви. Осъзнах, че още стискам чантичката от бебешкия магазин, затова побързах да отворя колата си и да я набутам под седалката, преди той да я види. Почудата на лицето му, докато влизаше през портата, ми даде да разбера, че недоумява защо вие алармата.
	Той рязко спря и изскочи навън.
	— Кас, какво става? Добре ли си?
	— Не мога да изключа алармата! — опитах се да надвикам шума. — Кодът не действа!
	Облекчението върху лицето му от това, че не сме били обрани, бързо се смени с изненада.
	— Какво искаш да кажеш? Вчера работеше.
	— Да, но вече — не.
	— Дай да погледна.
	Последвах го вътре и той набра кода на панела. Воят на алармата мигновено престана.
	— Не мога да повярвам — казах слисано. — Защо при мен не стана?
	— Сигурна ли си, че си набрала кода правилно?
	— Да, набрах девет, две, девет, едно, точно както и вчера, както и ти направи току-що. Даже два пъти го набрах, но пак не стана.
	— Чакай малко — какви бяха цифрите?
	— Девет, две, девет, едно, нашите рождени дни на обратно.
	Той поклати тъжно глава.
	— Девет, едно, девет, две, Кас, а не девет, две, девет, едно. Твоят рожден ден, после — моят. Ти просто си ги запомнила погрешно. Сложила си първо моя вместо твоя.
	— О, господи — простенах. — Как може да съм толкова глупава?
	— Е, на всеки може да се случи, предполагам. Но не ти ли хрумна да размениш цифрите, след като първия път не се получи?
	— Не — признах, чувствайки се още по-глупаво. Над рамото му видях полицейска кола да спира пред къщата. — Какво прави полицията тук?
	Матю се обърна да погледне.
	— Не знам. Може би охранителната фирма им се е обадила… Може и да е заради убийството, което стана наблизо.
	Една полицайка излезе от колата.
	— Всичко наред ли е? — викна тя през оградата.
	— Да, няма проблем — увери я Матю.
	Въпреки това тя влезе в двора.
	— Значи не е имало нахлуване в къщата ви? Бяхме уведомени, че алармата ви се е включила и не сте отговорили на последвалото телефонно обаждане, затова решихме да проверим.
	— Съжалявам, опасявам се, че напразно сте били път насам — извини се Матю. — Имаме нова аларма и стана леко объркване с кода.
	— Искате ли да огледам къщата, за всеки случай? Алармата включила ли се беше, когато се прибрахте?
	— Не, не беше — смутено се обадих аз. — Съжалявам, грешката е моя, набрах грешен код.
	Полицайката ми се усмихна разбиращо.
	— Е, случва се…
	Присъствието й ми подейства странно успокояващо. Знаех, че е така, защото се страхувах да остана насаме с Матю. Той явно бе решил да намира извинение за всички нелепи инциденти напоследък, но нямаше как да пренебрегне случката с алармата. Полицайката се върна в колата си и аз последвах Матю в кухнята.
	Докато той правеше чай и за двамата, тишината бе толкова потискаща, че ми се прииска само да продума, дори и да не е това, което ми се щеше да чуя.
	— Кас, може ли да поговорим? — попита той, когато ми подаде чашата.
	— За какво?
	— Просто ми се струва, че напоследък си доста отнесена. Разбираш ли, забравяш разни неща…
	— Поръчвам аларма, после я включвам — кимнах аз.
	— Просто се чудех дали не си стресирана от нещо.
	— Получавам мълчаливи обаждания — изрекох тихо аз, предпочитайки да си призная този страх, отколкото да му кажа, че губя ума си. Вярно, че Рейчъл не смяташе тези позвънявания за нещо тревожно, ала исках да чуя и мнението на Матю.
	— Какво, кога?
	— Винаги сутрин.
	— По мобилния телефон или домашния?
	— Домашния.
	— Провери ли номера?
	— Беше скрит.
	— Значи вероятно са от телефонна централа от другия край на света. Сериозно, това ли те притеснява? Някакви си обаждания от скрит номер?
	— Да.
	— Защо? Едва ли за пръв път ги получаваш, на всички звънят.
	— Знам, но тези ми се струват лични.
	— Лични ли? — Той се намръщи. — В какъв смисъл?
	Поколебах се, не знаех дали да продължа. Но вече бях започнала.
	— Сякаш отсреща знаят коя съм — казах аз.
	— Защо, по име ли те търсят?
	— Не. Нищо не казват, това е проблемът.
	— Значи някой само диша в слушалката, така ли?
	— Не, няма никакво дишане.
	— А какво?
	— Нищо. Но знам, че отсреща има някой.
	— Откъде си толкова уверена?
	— Усещам го.
	Сега той доби объркан вид.
	— Този, който ти звъни, не знае коя си, Кас. Ти си просто един номер в много дълъг списък с телефонни номера. Иска само да ти зададе няколко въпроса за някакво проучване или да ти продаде домакински уред. А и защо мислиш, че е мъж?
	Изгледах го стреснато.
	— Какво?
	— Каза, че го усещаш. Откъде знаеш, че е мъж? Може да е жена.
	— Не, определено е мъж.
	— Но след като не казва нищо, по какво разбираш?
	— Просто знам. Можем ли да проверим откъде идва едно телефонно обаждане, дори и ако номерът е скрит?
	— Вероятно. Но ти едва ли наистина смяташ, че е нещо лично? Имам предвид, откъде?
	Трудно ми беше да призная страха си.
	— Някъде навън дебне убиец.
	— Това какво общо има?
	— Не знам.
	Той сбърчи чело, мъчейки се да ме разбере.
	— Имаш предвид, че убиецът стои зад обажданията ли? И се боиш от това? — попита той, стараейки се да прикрие неверието си.
	— Не, не точно — смънках аз.
	— Скъпа, разбирам защо си уплашена, всеки на твое място би се чувствал така. Убийството е станало съвсем наблизо, а и престъпникът още е на свобода. Но щом обажданията са на домашния телефон, значи не търсят точно теб, нали? — Той се замисли за момент. — Какво ще кажеш да работя от вкъщи в четвъртък и петък? Няма ли да е по-добре да съм тук няколко дни?
	Усетих облекчение.
	— Да, чудесна идея.
	— Ще бъде хубаво да си взема няколко свободни дни около рождения ми ден — продължи той и аз кимнах, чудейки се как съм могла да забравя, че наближава.
	— Както и да е — продължи Матю, — от новините по радиото по-рано днес разбрах, че Джейн е познавала убиеца. Поне така смятат полицаите.
	— Може и тъй да е, но не вярвам, че й е бил любовник — възразих аз. — Тя не беше такава жена.
	— Да, но доколко си я познавала? Срещала си я само два пъти.
	— Достатъчно, за да ми стане ясно, че обича съпруга си — упорито настоях. — Не би му изневерила.
	— Е, ако наистина е познавала убиеца, както подозират полицаите, той едва ли ще тръгне да преследва някой друг. Какво остава да звъни по телефона.
	Така представени, нещата звучаха логично.
	— Прав си.
	— Обещай ми да не се тревожиш повече, става ли?
	— Обещавам — прошепнах.
	И ми се прииска да беше толкова просто.


>	Сряда, пети август

	Докато на другия ден седях на пейката под сливата, загледана в дъното на градината, измислих идеалния подарък за Матю. Градински навес. Безброй пъти го бях чувала да казва, че много му се иска да има такъв. Ако го поръчах веднага, вероятно щеше да пристигне до края на седмицата и той можеше да го сглоби през уикенда.
	Телефонът звънна, докато влизах в къщата, за да потърся подходящия навес в сайтовете за продажба. Въпреки че подсъзнателно го бях очаквала, звънът ме закова намясто. Замръзнах на прага, разкъсвана между желанието да избягам и да се опълча на нахалника. Гневът ми взе превес и хукнах към коридора да вдигна слушалката.
	— Остави ме на мира! — викнах ядосано. — Ако ми се обадиш отново, ще ида в полицията!
	Съжалих за думите си още щом ги изрекох. Шокирана, затаих дъх, неспособна да повярвам, че току-що го бях заплашила с онова, от което той може би се страхуваше най-много. И сега определено щеше да си помисли, че наистина съм го видяла онази нощ. Прииска ми се да му обясня, че не съм имала точно това предвид, че не бих могла да издам нищо на полицаите, че желая само да спре да ми се обажда. Но страхът ме бе лишил от дар слово.
	— Кас? — Потвърждението на опасенията ми, че той знае коя съм, направо ме вкамени. — Кас, наред ли е всичко? — обади се гласът отново отсреща. — Джон е.
	Краката ми се подкосиха.
	— О, Джон — засмях се смутено. — Извинявай, помислих те за друг.
	— Добре ли си?
	— Вече да. — Помъчих се да се овладея. — Просто онези досадни компании с техните телефонни проучвания ме тормозят напоследък и реших, че пак са те.
	Той също се засмя тихо.
	— Адски са досадни, така е… Но няма страшно, ако им се развикаш, както направи преди малко, едва ли някога биха те потърсили пак! Макар че ако не възразяваш срещу съвета ми — продължи развеселено той, — да ги заплашваш с полицията е малко прекалено.
	— Извинявай… Просто избухнах, това е.
	— Не те виня. Няма да те задържам, обадих се само да питам дали искаш да пийнем по едно в петък вечер с колегите. Звъня на всички, за да видя кой е свободен.
	— В петък? — Мислите ми препуснаха напред. — Работата е там, че Матю ще си вземе няколко почивни дни и може да решим да идем някъде. Все пак нека ти потвърдя по-късно.
	— Разбира се.
	— Ще ти се обадя.
	— Е, до скоро, Кас, надявам се да се видим. И ако от телефонната компания позвънят отново, непременно им дай да се разберат.
	— Обещавам — усмихнах се. — Чао, Джон, благодаря, че се обади.
	Щом затвори, останах на мястото си, изтощена и смазана. Зачудих се какво ли ще си помисли за мен. В този миг телефонът, който още беше в ръката ми, звънна и аз се разтреперих неконтролируемо. Отчаяно ми се искаше да повярвам, че е Джон, който е забравил да ми каже нещо, затова натиснах бутона и приех обаждането. Тишината на линията беше направо крещяща.
	Ядосах се на себе си, че отново правя точно каквото онзи отсреща очакваше от мен. Или не. Може би мълчанието ми го изнервяше и той искаше да му се разкрещя, както бях направила преди малко с Джон. Щеше му се вероятно да го заплаша, че ще ида в полицията, за да има оправдание да ме убие, както беше постъпил с Джейн. Вкопчих се в тази мисъл, доволна, че бях изляла гнева си пред Джон и след като затворих, почувствах, че съм извоювала, макар и мъничка победа. Заля ме облекчение, че след като обаждането вече бе минало, можех да продължа с живота си.
	Само че не можех. Къщата ми действаше толкова потискащо, че набързо избрах навес за Матю, по-загрижена за обещаната доставка в събота, отколкото за размерите. Слязох отново долу, грабнах една книга и бутилка вода и излязох в градината. Трябваше ми време да избера къде да седна, понеже не исках някой да се промъкне незабелязано зад мен. Макар да съзнавах, че е малко вероятно, тъй като натрапникът трябваше да се покатери през двуметров зелен плет. Освен ако не минеше през портата. Избрах си място до къщата с изглед към входната алея, подразнена, че домът ми вече не е убежището, което беше преди. Но докато полицаите не хванеха убиеца, нямаше какво да направя.
	Тъкмо се канех да си приготвя нещо за обяд, когато получих съобщение от Рейчъл. Пращаше ми адреса, който й бях поискала, така че извадих картичката от чантата си и седнах да пиша на съпруга на Джейн. Беше по-лесно, отколкото си представях, защото думите извираха от сърцето ми и когато свърших, само го прочетох набързо, за да видя дали съм доволна от написаното.
C>
	Скъпи господин Уолтърс,
	Надявам се, че не Ви безпокоя с това писмо. Просто исках да споделя колко бях натъжена от новината за смъртта на Джейн. Познавах я бегло, но за краткото време на познанството ни тя ми направи страхотно впечатление. Срещнахме се за първи път преди около месец, на едно парти за неин колега от „Финчлейкърс“, а после обядвахме заедно, преди няколко седмици, в Браубъри. Надявам се, че ще ми повярвате, когато казвам, че загубих приятелка, защото така го чувствам наистина.
	Поднасям своите съболезнования към Вас и семейството Ви.
@	Кас Андерсън
C$
	Доволна, че имам извинение да изляза от къщи за няколко минути, намерих пощенска марка и изминах петстотинте метра до пощенската кутия нагоре по пътя. Наоколо нямаше жива душа, но докато пъхах писмото в кутията, усетих как някой ме наблюдава. Също като онзи път, когато бях отишла до телефонната кабина да се обадя в полицията. Косъмчетата на врата ми настръхнаха и аз се извърнах рязко, с разтуптяно сърце, но не видях никого. Единствено клоните на едно дърво на десетина метра от мен се поклащаха от вятъра.
	Само дето днес нямаше вятър.
	Вече не изпитвах страх, а ужас. Лицето ми стана бяло като платно, дъхът ми секна. Ледени тръпки полазиха тялото ми, нозете ми омекнаха. А после, изгубила напълно разума си, хукнах надолу по пътя, далеч от къщите в горния му край, към моя дом, близо до гората. Стъпките ми отекваха по асфалта в тихия следобед, а докато завивах рязко по алеята, задъхана и с разтуптяно сърце, се подхлъзнах на чакъла. Земята сякаш скочи насреща ми и изкара въздуха от дробовете ми. Докато лежах и се мъчех да си поема дъх, а коленете и дланите ми пареха, един глас в главата ми се присмиваше: _Там няма никого!_
	Бавно се изправих на крака и закуцуках към входната врата. Внимателно измъкнах ключовете от джоба си с два пръста, пазейки охлузените си длани, и влязох вътре. Тръгнах към стълбите, доволна, че не бях включила алармата при излизането си, защото сега бях в такова състояние, че вероятно пак щях да я накарам да запищи. Качих се горе с парещи в очите ми сълзи. Оставих ги да потекат едва когато започнах да почиствам раните си, защото така можех да се преструвам, че плача заради пораженията по ръцете и коленете си. Но истината беше, че не знаех колко още бих могла да понеса.
	Срамувах се от себе си и от това колко отчайващо нестабилна бях след убийството на Джейн. Ако нямах проблемите с паметта отпреди това, знаех, че бих се справила по-добре. Ала изправена пред възможността да съм на прага на деменцията, бях изгубила всяко доверие в себе си.


>	Петък, седми август

	Излежавахме се в леглото, когато чух пред къщата да спира камион.
	— Нали не е ден за събиране на боклука? — невинно попитах аз, уверена, че подаръкът за Матю ще пристигне днес.
	Той скочи от леглото и отиде до прозореца.
	— Някаква доставка. Сигурно за онзи човек, който тъкмо се нанесе по-нагоре по пътя — отбеляза той, нахлузвайки джинси и тениска. — Доста мебели му докараха напоследък.
	— Какъв човек нагоре по пътя?
	— В онази къща, която беше обявена за продан.
	Сърцето ми се разтуптя.
	— Мислех, че е продадена на някаква семейна двойка, която ще се нанесе в края на септември…
	— Не, не мисля.
	Стъпките на човека по застланата ни с чакъл алея, последвани от сигнала на звънеца на входната врата, накараха Матю да побърза. Излезе, а аз се облегнах на възглавниците, замислена над казаното от него току-що. Може би мъжът, когото бях видяла навън, е просто новият ни съсед. Би трябвало да се почувствам успокоена, но не беше така, защото някъде дълбоко в подсъзнанието ми вече се въртеше въпросът дали той не е онзи, който ми звънеше и мълчеше по телефона. Може би никой не ме е преследвал, докато тичах надолу по пътя вчера, но определено някой ме беше наблюдавал, докато стоях до пощенската кутия. Щеше ми се да го споделя с Матю, но не можех, не и днес, не и без някакво доказателство. Той и бездруго вече бе озадачен от начина, по който бях почнала да разсъждавам.
	Станах нетърпелива заради бавенето му долу и отметнах завивките, за да ида да го потърся, но чух стъпките му на стълбите.
	— Изненада! — викнах, щом той влезе в стаята.
	Матю ме изгледа учудено.
	— Значи не е някаква шега?
	— Не, разбира се — учудих се аз на липсата му на ентусиазъм. — Защо да е шега?
	Той приседна на ръба на леглото.
	— Просто не разбирам защо си я купила сега.
	— Защото сметнах, че е мил жест.
	— Все пак не проумявам…
	Той изглеждаше толкова объркан, че веселието ми мигновено се изпари.
	— Това е подарък за рождения ти ден!
	Матю кимна бавно.
	— Добре. Но защо да е за мен? Не трябва ли да е за двамата?
	— Защо? Аз едва ли ще го използвам, нали така?
	— А защо не?
	— Защото ти си този, който все опява да си имаме такова нещо! Но няма значение. Ако не го щеш, ще го върна.
	— Не съм казал, че не го искам, не е точно така… А и въпросът не е в това, че не го искам, а че не виждам смисъл. Още дори не сме започнали да проучваме въпроса за бебето. А може да минат и години, преди да се сдобием с дете.
	Зяпнах го шокирана.
	— А какво общо имат децата с това?
	— Предавам се — каза той и стана на крака. — Нищо не разбирам. Ще сляза долу.
	— Мислех, че ще се зарадваш! — викнах подире му. — Въобразявах си, че ще си щастлив да имаш градински навес! Съжалявам, ако и това не съм разбрала правилно!
	Матю се върна в стаята.
	— Градински навес ли?
	— Да. Мислех, че го искаш — обвинително изрекох аз.
	— Ама разбира се, че искам.
	— Тогава какъв е проблемът? Да не е размерът, защото ако е така, винаги можем да го сменим.
	Челото му се набърчи.
	— Чакай да видя дали съм разбрал. Ти си ми купила градински навес, така ли?
	— Да. Защо, не го ли доставиха току-що?
	— Не — каза той и се разсмя. — Нищо чудно, че не разбрах какво става! Направили са грешка, скъпа. Не донесоха градински навес, а бебешка количка! Господи, за момент сериозно се притесних. Реших, че съвсем си се побъркала.
	— Количка ли? — Загледах го неразбиращо. — Как са могли да допуснат подобна грешка?
	— Един господ знае. Много е хубава, признавам, в тъмносиньо и бяло, точно каквато си представям, че бихме купили някой ден. Най-добре да сляза и да звънна на куриерската фирма, да видим дали не могат да се върнат и да си я вземат. Едва ли колата е стигнала далеч.
	— Чакай малко. — Избутах завивките встрани и станах от леглото. — Къде е?
	— В коридора. Но даже и да се влюбиш в нея, няма как да си я задържиш — пошегува се той. — Очевидно е била за някой друг.
	Изтичах долу с ужасяващо чувство, загнездило се в мислите ми. Точно до входната врата, с разкъсана опаковка по пода наоколо, стоеше количката, която бях видяла в магазина в Касъл Уелс и бях избрала като най-практична.
	Матю дойде и ме прегърна.
	— Сега разбираш ли защо бях толкова изненадан? — Той ме целуна по шията. — Не мога да повярвам, че си ми поръчала градински навес за рождения ми ден.
	— Знам, че винаги си искал да имаш такъв — отнесено кимнах аз.
	— Обичам те — прошепна той в ухото ми. — Благодаря ти, много ти благодаря, нямам търпение да го видя… Макар да ми е жал за горкия човек, дето скоро ще разбере, че навесът, който е получил, изобщо не е за него.
	— Не разбирам — прошепнах, загледана в количката.
	— Ти по нета ли поръча навеса?
	— Да.
	— Значи са разменили двете поръчки. Ние сме получили нечия бебешка количка, докато други са изненадани с нашия навес. Ще се обадя в куриерската служба и с малко късмет ще имам навеса още този следобед.
	— Но аз видях тази количка в един магазин в Касъл Уелс във вторник. Имаше и други хора, една млада двойка… И те ме попитаха какво мисля за различните модели колички, а аз ги огледах и споделих, че смятам тази за най-добрата.
	— И те я поръчаха?
	— Може би…
	— Е, това обяснява всичко. Значи е изпратена тук погрешка.
	— Но откъде магазинът има адреса ми?
	— Не знам. Какъв е, ако е голям, в който и преди си пазарувала, може би вече си им давала адреса си.
	— Не, беше малък бутик за бебешки дрешки.
	— Бебешки ли?
	— Да. Купих гащеризонче за бъдещото ни бебе, когато бях в Касъл Уелс онзи ден. Имах намерение да ти го подаря, но покрай цялата бъркотия с алармата съвсем забравих за него. Сигурно още е в колата ми. Исках да ти кажа, че бихме могли да започнем с планирането на бебето. Тогава ми се стори добра идея, но предполагам, че сега ти изглежда глупаво.
	Той ме прегърна по-здраво.
	— Не, не ми изглежда глупаво. Чудесна идея… А и пак можеш да ми го подариш.
	— Само че изненадата вече е развалена — тъжно отроних.
	— Всичко се обърка.
	— Не, не е — настоя той. — Виж, когато си купувала бебешката дрешка, сигурна ли си, че не си дала в магазина адреса ни?
	— Попълних един формуляр за карта за отстъпки — спомних си аз. — Трябваше да напиша името и адреса си.
	— Ето, загадката е разгадана! Кой е магазинът?
	— „Бутик за бебета“. Сигурно има фактура или нещо подобно. — Надникнах в количката. — Ето, виж.
	Той се пресегна за телефона.
	— Дай ми номера и ще им се обадя. А през това време можеш да започнеш с приготвянето на закуската.
	Казах му телефона и отидох в кухнята да направя кафе. Включих машината и го чух как обяснява, че ни е била доставена бебешка количка погрешка. А после се пошегува, че ако е била предназначена за младата двойка, която е била по същото време в магазина като жена му във вторник, значи трябва да получа комисиона за това, че съм ги накарала си я купят. В този миг неволно изпитах задоволство, че са приели съвета ми.
	— Е, нали ти казаха, че можем да я задържим все пак, за бъдещото ни бебе. — Посрещнах го с усмивка, когато влезе в кухнята.
	— Значи е вярно. — Той учудено поклати глава. — Отначало не повярвах, реших, че сигурно се е объркала. — Дойде и ме прегърна отново. — Наистина ли си бременна, Кас? Искам да кажа, това е чудесно, но не знам как е станало. — Погледна ме объркано. — Освен ако лекарите не са сгрешили. Бяха ми казали, че не мога да имам деца, ала може би проблемът изобщо не е бил в мен.
	Изражението му в този миг ме накара да се намразя повече откогато и да било.
	— Не съм бременна — признах тихо.
	— Какво?
	— Не съм.
	— Но жената, с която говорих, ме поздрави. Увери ме, че си спомня за теб и че си поръчала количката за нашето бебе.
	Разочарованието му ме разстрои.
	— Сигурно ме е объркала с някой друг. Споменах ти, че там имаше една млада двойка…
	— Ала ти си казала на продавачката, че си бременна. — Той се отдръпна леко. — Какво става, Кас?
	Седнах до масата.
	— Заявих само, че гащеризончето е за мен, защото наистина беше така, а тя е предположила, че съм бременна — глухо отроних. — А аз не отрекох, защото тогава ми се стори по-лесно да се съглася с нея.
	— Ами количката?
	— Не знам.
	Матю не можа да скрие раздразнението си.
	— Как така не знаеш?
	— Не помня!
	— Може би си я оставила да те убеди да я купиш?
	— Не знам — повторих аз.
	Той седна насреща ми и хвана ръката ми между дланите си.
	— Виж, скъпа, няма ли да е по-добре да поговориш с някого?
	— Какво имаш предвид?
	— Напоследък не си на себе си, а и цялата тази история с убийството, изглежда, те е засегнала повече, отколкото би трябвало. Пък и онези телефонни обаждания.
	— Какво за тях?
	— Струва ми се, че им придаваш прекалено голямо значение. Трудно ми е да преценя, понеже не съм чул нито едно такова…
	— Не съм виновна, че онзи не звъни, когато ти си тук! — сопнах се аз.
	Бях странно ядосана, защото не бях получила обаждане през последните две сутрини. Той ме погледна сепнато.
	— Извинявай — въздъхнах. — Просто съм бясна, че щом ти си с мен, той не се обажда. — Думичката „той“ увисна във въздуха.
	— Е, няма да навреди да се видим с доктор Дийкън, просто за рутинен преглед.
	— Защо? — попитах с тревога. — Уморена съм, това е всичко. Рейчъл смята, че страдам от преумора, защото се случиха твърде много неща след смъртта на мама.
	Матю се намръщи.
	— И откога тя е такъв специалист?
	— Ами мисля, че е права.
	— Може и да е. Ала няма да ти навреди да бъдеш прегледана от професионалист.
	— Добре съм, Матю, честна дума. Просто ми е нужна почивка. — Виждах съмнението в очите му.
	— Моля те, ще ми позволиш ли да ти запазя час? Ако не искаш да го направиш за себе си, направи го заради мен. Не мога да продължавам така, наистина не мога.
	Потръпнах.
	— Ами ако открият, че ми има нещо? — попитах аз с желание да го подготвя донякъде.
	— Какво например?
	— Не знам. — Не можех да изрека думата. — Деменция или нещо подобно.
	Той се намръщи.
	— Твърде млада си за това, по-скоро е от стреса, както казваш. — Той леко стисна ръката ми. — Искам само да получиш всякаква помощ. Е, може ли да ти запазя час?
	— Ако това ще те направи щастлив.
	— Надявам се теб да направи. Защото не мисля, че си особено щастлива в момента, нали така?
	Сълзите, които, изглежда, постоянно ме дебнеха напоследък, изпълниха очите ми.
	— Не — съгласих се аз, — не особено.


>	Събота, осми август

	Матю бе успял някак си да запази за следващата сутрин час, отказан от друг пациент на доктор Дийкън, и аз бях леко притеснена. Двамата с Матю се бяхме записали при него скоро след като се преместихме в къщата, но аз още не го бях виждала, тъй като не бях боледувала. Мислех, че същото важи и за Матю, затова когато ни поканиха да влезем в кабинета му, се изненадах, че докторът очевидно го познаваше. А още повече се изненадах, че доктор Дийкън вече е осведомен за пропуските в паметта ми.
	— Не знаех, че съпругът ми вече е говорил с вас — смутено отбелязах аз.
	— Беше загрижен за състоянието ви — обясни лекарят.
	— Бихте ли ми споделили кога за пръв път забелязахте, че забравяте разни неща?
	Матю ме стисна успокоително и аз се въздържах да издърпам ръката си. Опитах се да пренебрегна усещането за предателство, което ме бе обзело, но фактът, че двамата ме бяха обсъждали без мое знание, ме караше да се чувствам уязвима.
	— Не съм сигурна — отговорих колебливо, тъй като не исках да си призная за онези неща, които Матю не бе забелязал навремето, защото бях успяла да ги скрия от него.
	— Преди няколко седмици, предполагам. Наложи се Матю да дойде да ме спаси в супермаркета, защото си бях оставила портмонето у дома.
	— Ала преди това беше отишла чак в Касъл Уелс без чантата си. А онзи път остави половината си покупки в супермаркета — тихо се обади Матю.
	— О, да, забравих за тях — казах аз, осъзнавайки със закъснение, че току-що съм признала за друг случай.
	— Такива неща се случват с всички — успокоително подхвърли доктор Дийкън. И в този момент се зарадвах, че той е от онези възрастни лекари, които имат доста опит и знаят как стоят нещата, а не е някой млад и зелен, току-що излязъл от университета, който прави всичко по учебник. — Не мисля, че е нещо тревожно. Но все пак бих искал да разпитам за фамилната ви история — продължи той, попарвайки надеждите ми, че прегледът е приключил. — Знам, че родителите ви не са между нас, но мога ли да попитам от какво са починали?
	— Баща ми загина при катастрофа — беше прегазен, докато пресичаше пътя пред дома ни. А майка ми почина от пневмония.
	— А някой от двамата страдаше ли и от нещо друго, преди да почине?
	— Майка ми страдаше от деменция. — До мен, Матю трепна от изненада, съвсем леко, но аз го усетих.
	— А бихте ли ми казали кога беше диагностицирана?
	Кожата ми направо пареше и бях убедена, че доктор Дийкън е забелязал изчервяването ми. Сведох поглед и скрих лице с косата си.
	— През две хиляди и втора.
	— А на колко години беше тогава?
	— На четирийсет и четири тихо отговорих аз.
	И не можех да погледна Матю. След това нещата тръгнаха от лошо към по-лошо. Лицето ми пламна още повече, когато осъзнах, че той изобщо не е бил заблуден от усилията ми да прикрия нещата и че винаги е бил по-осведомен за случващото се, отколкото предполагах. Докато броят на случките в списъка на доктор Дийкън се увеличаваше, аз само исках да си тръгнем, преди положението да се влоши съвсем.
	Ала с Матю не бяха приключили. Трябваше да поговорим и за убийството, макар и двамата да бяха съгласни, че е нормално да съм разстроена заради познанството ми с Джейн и че имам основание да се тревожа, понеже бе станало близо до мястото, където живеехме. А когато Матю обясни и подозрението ми, че самият убиец ми се обажда по телефона, съвсем резонно очаквах доктор Дийкън да извика санитарите с бели престилки.
	— Бихте ли ми разказали за обажданията? — Доктор Дийкън ме погледна очаквателно, затова нямаше какво друго да сторя, освен да му призная всичко. Макар че се опасявах, че ще ме сметне за параноичка. Особено заради факта че не можех да му обясня защо смятам, че се обажда именно убиецът.
	Когато си тръгнахме от кабинета му час по-късно, се чувствах толкова зле, че отказах да хвана Матю за ръка, докато вървяхме към паркинга. В колата извърнах глава от него и се загледах през прозореца, мъчейки се да сдържа сълзите си на болка и унижение. Той може би усещаше, че съм близо до нервна криза, защото не продума, а когато спря пред аптеката, за да вземе лекарствата, предписани от доктора, аз не помръднах от колата. Изминахме остатъка от пътя в мълчание, а когато пристигнахме у дома, слязох, преди той да успее да изключи двигателя.
	— Скъпа, не се дръж така — помоли той, следвайки ме в кухнята.
	— А ти какво очакваш? — избухнах ядосано. — Не мога да повярвам, че си говорил с доктор Дийкън зад гърба ми. Къде остана лоялността ти?
	Той потръпна.
	— Където винаги е била, към теб.
	— Тогава защо трябваше да споменеш всяко дребно нещо, което някога съм забравила?
	— Доктор Дийкън искаше примери за това, което се случва, и аз не можех да лъжа. Тревожа се за теб, Кас.
	— Тогава защо не ми го каза, вместо да търсиш извинения и да се преструваш, че всичко е наред? И защо трябваше да споменаваш, че съм лъгала жената в бебешкия магазин, че съм бременна? Какво общо има това с проблемите ми с паметта? Нищо, нищо общо. Така на всичкото отгоре изглеждам и фантазьорка! Обясних ти, че продавачката ме разбра погрешно, когато й заявих, че дрешката е за мен. И докато разбера, че ме смята за бременна, вече беше по-лесно да не й противореча. Защо реши да го кажеш на доктора, просто не мога да разбера.
	Той седна до кухненската маса и опря глава на ръцете си.
	— Поръчала си бебешка количка, Кас.
	— Не съм поръчала!
	— Не беше поръчала и алармена система.
	Ядосано грабнах чайника и го ударих леко в чешмата, докато го пълнех.
	— Нали именно ти каза, че вероятно съм била подведена да го направя?
	— Виж, само искам да получиш нужната помощ. — Замълча за миг. — Не знаех, че майка ти е била диагностицирана с деменция, когато е била на четирийсет и четири.
	— Деменцията обикновено не е наследствена — рязко заявих аз. — И доктор Дийкън го каза.
	— Знам, само че е глупаво да продължим да се преструваме, че нямаш проблем.
	— Какъв, нямам амнезия, нито страдам от халюцинации или параноя.
	— Спри да се ядосваш.
	— Все едно, няма да вземам каквото и да е предписал.
	Той вдигна глава и ме погледна.
	— Просто нещо за стрес. Е, не вземай таблетките, щом можеш да се справиш и без тях. — Той се засмя глухо. — Може би аз ще ги пия вместо теб.
	Нещо в гласа му ме стресна и когато видях колко измъчен изглеждаше, се почувствах ужасно. Та аз не се бях поставила поне веднъж на негово място, не бях помислила какво му е да ме гледа как се разпадам. Отидох и приклекнах до стола, на който седеше.
	— Съжалявам — прошепнах и обвих ръце около раменете му.
	Той ме целуна по косата.
	— Не си виновна ти.
	— Не мога да повярвам, че бях такава егоистка. И че не си помислих дори какво може да ти е, да ме търпиш такава.
	— Каквото и да е, ще го посрещнем заедно. Може би трябва просто да си по-спокойна за известно време. — Взе ръцете ми в своите и погледна часовника си. — Да започнем отсега. Докато съм тук, няма да те оставя да правиш каквото и да било, затова просто поседни, докато приготвя нещо за обяд.
	— Добре — с благодарност се съгласих аз.
	Седнах и се загледах в него, докато той вадеше от хладилника продукти за салата. Чувствах се толкова уморена, че бих могла да заспя направо на масата. Въпреки че бе унизително да видя всичките си грешки, изредени надлежно, все пак бях доволна, че бях отишла на преглед при доктор Дийкън. Особено след като той явно смяташе, че единственото, от което страдам, е стрес.


	Загледах се в кутийките с таблетки, предписани от доктор Дийкън, оставени до чайника. Не ми се искаше да тръгвам по този път, но бе успокоително да знам, че ги имам, в случай че реша, че не мога да се справя. Особено сега, когато Матю се връщаше на работа, а Рейчъл отлиташе за Сиена. Но пък при всичките задачи, които ме очакваха при подготовката за училище през следващите няколко седмици, със сигурност щях да съм твърде заета, за да се тревожа.
	Докато седях в кухнята, си спомних за деня, когато бях заварила мама да стои, вторачена в чайника. И когато я попитах какво прави, тя ми каза, че не може да си спомни как да включи котлона. Изведнъж усетих липсата й, както никога досега. Болката бе толкова остра, почти физическа, че ме остави без дъх. Повече от всичко на света исках да мога да я хвана за ръка и да й кажа, че я обичам и после да потъна в прегръдката й, а тя да ме успокои, че всичко ще бъде наред. Защото понякога не бях така уверена, че ще се оправя.


>	Неделя, девети август

	Никога не съм вярвала, че ще се забавлявам с проекта „Направи си сам“, но ми беше приятно да помагам на Матю да сглоби градинския навес. Беше хубаво да се съсредоточа върху толкова различна работа и в края на деня да знам, че съм постигнала нещо.
	— Дойде време за джин с тоник — обяви той, докато стояхме и се любувахме на творението си. — Аз ще приготвя питиетата, ти донеси столове.
	Домъкнах два стола в навеса и го осветихме с по един от специалните коктейли на Матю, които той приготвяше с прясно изцеден сок от лимети и малко джинджифилов ейл.
	После вечеряхме с удоволствие и без да бързаме, а когато започна да притъмнява, влязохме в къщата да погледаме един документален пътепис, като оставихме разтребването на масата за по-късно. Не след дълго Матю започна да се прозява, така че му казах да се качи да си ляга, докато аз разтребя.
	Отидох в кухнята, готова да се заема с чиниите, струпани на купчина до съдомиялната. Почти бях стигнала до нея, когато с периферното си зрение го забелязах да лежи в далечния край на кухнята, близо до вратата, която водеше към градината. Замръзнах намясто, с протегната напред ръка, без да смея да помръдна. Опасността изпълваше въздуха, лепнеше върху кожата ми, подтикваше ме да побягна, да се махна от кухнята, от къщата, но краката ми бяха натежали. А мислите ми се щураха хаотично във всички посоки. Искаше ми се да извикам на Матю, но и гласните ми струни, както всичко останало в тялото ми, бяха вкаменени от страх. Изминаха няколко секунди и мисълта, че той във всеки момент може да нахлуе през задната врата, накара краката ми да се раздвижат и аз залитнах към коридора.
	— Матю! — изкрещях и паднах на стълбите. — Матю!
	Пришпорен от уплахата в гласа ми, той изтича откъм спалнята.
	— Кас! — Хукна надолу по стъпалата и стигна при мен само след секунди. — Какво има? Какво? — питаше той, прегърнал ме здраво.
	— В кухнята! — Зъбите ми тракаха толкова силно, че едва говорех членоразделно. — В кухнята е, лежи настрани.
	— Кой?
	— Ножът! — задавено изрекох аз. — Вътре в кухнята е, отстрани, близо до вратата! — Стиснах ръката му. — Той е там, навън, Матю! Обади се в полицията!
	Той отпусна прегръдката си и сложи ръце на раменете ми.
	— Успокой се, Кас. — Гласът му беше уверен и аз си поех дълбоко дъх. — Сега почни отначало, какво стана?
	— Ножът, той е там, в кухнята!
	— Какъв нож?
	— Онзи, с който е убил Джейн! Трябва да се обадим в полицията, той може още да е в градината!
	— Кой?
	— Убиецът!
	— Изобщо не разбирам за какво говориш, скъпа.
	— Просто се обади в полицията — примолих се аз, кършейки ръце. — Той е там вътре, ножът, в кухнята!
	— Добре. Но първо нека да погледна.
	— Не, просто се обади на полицията, те ще знаят какво да правят.
	— Нека само да проверя.
	— Чакай…
	— Ще се обадя, обещавам. — Матю замълча, давайки ми време да премисля. — Но преди да го направя, трябва да видя ножа, защото те ще поискат да им го опиша и да кажа точно къде се намира. — Той внимателно се освободи от ръцете ми и мина покрай мен.
	— Ами ако онзи е вътре? — уплашена, попитах аз.
	— Ще погледна само от прага.
	— Добре. Но не влизай!
	— Няма. — Той стигна до най-долното стъпало. — Къде казваш, че беше? — попита, докато протягаше врат да надникне през вратата.
	Сърцето ми бясно туптеше.
	— Отстрани, близо до задната врата. Сигурно е влязъл през градината.
	— Виждам ножа, с който по-рано рязах лиметите — спокойно каза той, — но това е всичко.
	— Там е, видях го!
	— Ще дойдеш ли да ми го покажеш?
	Много бавно слязох по стъпалата, стиснах здраво ръцете му и предпазливо надникнах в кухнята. В далечния край, близо до вратата, легнал настрани, забелязах един от нашите малки кухненски ножове с черна дръжка.
	— Това ли видя, Кас? — попита Матю, изучавайки лицето ми. — Това ли е ножът?
	Поклатих глава.
	— Не, не беше този, беше много по-голям, с черна дръжка, като онзи на снимката.
	— Е, явно е изчезнал — изтъкна спокойно той. — Освен ако не е някъде другаде. Да влезем ли да го потърсим?
	Последвах го в кухнята, все още здраво притисната към него. Той огледа внимателно навсякъде, за да ми угоди, но знаех, че не вярва да е имало друг нож. Започнах да хлипам жално, от отчаяние, че сигурно полудявах.
	— Всичко е наред, скъпа. — Гласът му беше нежен, но не понечи да ме прегърне, сякаш не можеше да се насили да ме успокои.
	— Видях ножа — изхлипах аз. — Знам, че го видях. Този не е същият.
	— Какво искаш да кажеш? Че някой е дошъл в кухнята, сменил е ножа, който използвах по-рано, с по-голям, а след това отново ги е разменил?
	— Сигурно тъй е станало.
	— Ако наистина смяташ така, тогава най-добре се обади в полицията, защото наоколо определено вилнее някакъв маниак.
	Изгледах го през сълзи.
	— Това се опитвам да ти кажа! Той се мъчи да ме изплаши, иска да се страхувам!
	Матю отиде до масата и седна, сякаш обмисляше думите ми. Чаках го да каже нещо, но той само седеше и зяпаше невиждащо пред себе си. Бавно проумях, че няма думи да опише какво изпитва заради твърдението ми, че ме преследва убиец.
	— Ако имаше някаква причина, колкото и дребна да е тя, поради която убиецът да те преследва, може би щях да разбера — тихо изрече той. — Само че няма абсолютно никаква причина. Съжалявам, Кас, но не знам колко още мога да издържа.
	Отчаянието в гласа му ме накара да се съвзема. Трудно ми беше да се овладея, но страхът, че Матю може да ме напусне, беше по-голям от страха от убиеца.
	— Сигурно съм се объркала — с треперещ глас казах аз.
	— Значи не искаш да се обаждам в полицията?
	Потиснах желанието си да му призная, че много искам полицаите да дойдат и да претърсят градината ни.
	— Не, всичко е наред.
	Той стана.
	— Може ли да ти дам малък съвет, Кас? Вземи таблетките, които докторът ти предписа. Така и двамата ще си починем малко.
	Той излезе, без да тръшне вратата подире си, но усетих, че искаше да го направи. В последвалата тишина се загледах в малкия нож, който лежеше невинно встрани. Дори и с периферното си зрение човек не би могъл да го сметне за нещо по-зловещо. Освен ако не беше луд, склонен към халюцинации, невротик. Това ме убеди. Отидох до чайника и се пресегнах за кутийката с хапчета. Доктор Дийкън бе казал да започна с една таблетка три пъти дневно, но добави, че мога да увелича дозата до две, ако се чувствам много притеснена. „Много притеснена“ далеч не описваше състоянието, в което се намирах в момента, но две бяха повече от нищо, затова ги пъхнах в уста и преглътнах с чаша вода.


>	Понеделник, десети август

	Някаква фигура се бе надвесила над мен, прекъсвайки съня ми. Отворих уста да изпищя, но не излезе никакъв звук.
	— Нямаше нужда да спиш тук долу все пак. — Гласът на Матю долетя някъде много отдалеч. Отне ми известно време, докато осъзная, че лежа на дивана във всекидневната. Отначало не бях сигурна защо. После си спомних.
	— Взех две хапчета — измърморих аз, мъчейки се да стана. — После поседнах тук. Явно са ме приспали.
	— Може би следващия път е добре да вземеш едно, след като не си привикнала към тях. Само исках да ти кажа, че отивам на работа.
	— Добре. — Отпуснах се обратно на възглавниците. Усещах, че още е ядосан, но сънят ме теглеше неумолимо. — Ще се видим после.
	Когато отново отворих очи, помислих, че се е върнал или че изобщо не е излизал, защото чувах гласа му. Но се оказа, че ми оставя съобщение на телефонния секретар.
	Станах и се почувствах странно дезориентирана. Явно съм била заспала много дълбоко, че да не ме събуди звънът на телефона. Погледнах часовника девет и петнайсет. Отидох в коридора и натиснах бутона да чуя съобщението.
C>
	Кас, аз съм. Може би още спиш или си в банята. Ще се обадя по-късно.
C$
	Доста необвързващо. Изчаках няколко секунди да проясня мислите си, после му позвъних.
	— Извинявай, бях в банята.
	— Обадих се само да чуя как си.
	— Добре съм.
	— Поспа ли още?
	— Да, малко.
	Той замълча и го чух да въздиша леко.
	— Извинявай за снощи.
	— И аз съжалявам.
	— Ще се прибера възможно най-рано.
	— Спокойно, няма нужда.
	— Ще ти звънна, преди да тръгна.
	— Добре.
	Оставих слушалката с пълното съзнание, че това е най-неловкият телефонен разговор, който сме водили някога. Внезапно осъзнах кристално ясно как всичко това се отразяваше на отношенията ни и ми се прииска да не бях толкова хладна, когато ми предложи да се прибере по-рано. Отчаяно ми се прииска да оправя нещата помежду ни и се пресегнах към телефона, ала Матю звънна, преди още да набера номера му. Бях сигурна, че и той се е почувствал също толкова зле.
	— Тъкмо щях да ти се обадя — казах с облекчение. — Извинявай, ако съм прозвучала неблагодарно. Просто още бях сънена заради хапчетата.
	Матю не отговори веднага и си помислих, че не е впечатлен от извинението ми, затова реших да се постарая повече. Докато не осъзнах, че от другата страна на линията не е той.
	Устата ми пресъхна.
	— Кой се обажда? — рязко попитах аз. — Ало?
	Заплашителното мълчание потвърди най-големия ми страх — не че той се е върнал, а че никога не си е отивал. Единствената причина да не позвъни в четвъртък или петък беше, че Матю си беше у дома. Обади се днес, защото знаеше, че отново съм сама. Което означаваше, че наблюдава къщата. Означаваше, че е наблизо.
	Страхът запълзя по цялото ми тяло, кожата ми настръхна. Ако ми трябваше доказателство, че ножът, който бях видяла в кухнята предната вечер, бе истински, а не продукт на въображението ми, това беше то. Захвърлих телефона и хукнах към входната врата, за да спусна резето с треперещи пръсти. Застанах пред алармата, мъчейки се да си спомня как да изолирам отделни стаи, докато мислите ми препускаха бясно. Не можех да си поема въздух достатъчно дълбоко и се чудех къде ще бъда в най-голяма безопасност. Не в кухнята, защото бе успял да се промъкне през задната врата предната вечер, нито в някоя от спалните горе, защото ако влезеше в къщата, щях да се озова в капан на горния етаж. Значи — всекидневната. Включих алармата и изтичах там, затръшвайки здраво вратата. Пак не се чувствах в безопасност, защото нямаше ключалка, затова се огледах какво мога да избутам до вратата. Най-близкото нещо бе един фотьойл и докато се мъчех да го замъкна, телефонът отново звънна.
	Дъхът ми секна, нозете ми се подкосиха. Единственото, за което мислех сега, бе ножът, който бях видяла снощи. Озърнах се наоколо, търсейки оръжие, с което да се защитя, и погледът ми се спря на металната маша до камината. Изтичах и я грабнах, после започнах да дърпам завесите — първо на прозореца, който гледаше към градината отзад, а после и на онзи, към предния двор. Бях ужасена от мисълта, че той ме наблюдава, че стои отвън и следи какво става вътре. Внезапният сумрак усили страха ми, затова побързах да светна лампите. Не можех да мисля трезво. Исках да се обадя на Матю, но полицаите биха стигнали дотук по-бързо. Огледах се за телефона, но се сетих, че съм го оставила в коридора, а за мобилния тук липсваше сигнал, дори и да го бях взела със себе си.
	И тогава желанието ми за борба се изпари внезапно. Бях се озовала в капан. Нямаше как да взема телефона от коридора, защото той можеше вече да е там. Можех само да седя и да чакам, докато ме намери.
	Залитнах и отидох до дивана, свих се на кълбо зад него, стиснала здраво машата, разтреперана от страх. А телефонът отново звънна, сякаш да ми се подиграе. Сълзи на уплаха закапаха от очите ми, докато не осъзнах, че е престанал да звъни. Спрях да дишам за миг — и той отново звънна. Сълзите ми пак потекоха, а после звъненето спря и аз отново затаих дъх с надеждата, че този път наистина се е махнал. Но после отново звънна, попарвайки надеждите ми. Хваната в капана на този порочен кръг от редуващите се страх и надежда, напълно изгубих представа за времето. И тогава най-накрая, след като му беше омръзнало да си играе с емоциите ми, той най-сетне спря да ми звъни.
	Отначало тишината беше добре дошла. Но после и тя стана толкова плашеща, колкото и непрестанното звънене. Това можеше да означава всичко. Може би не му беше омръзнало да ме тормози, а беше престанал да звъни, защото вече беше тук, в къщата.
	Чух някакъв шум в коридора — отварянето и затварянето на входната врата. Тихи стъпки приближаваха към мен. Вторачих се ужасено във вратата и когато дръжката полека се завъртя, паниката ме обхвана изцяло. Обви ме като одеяло. Потънах в уплахата, задушавах се и не можех да дишам. Вратата се блъсна във фотьойла, а аз скочих на крака и хлипайки, хукнах към прозореца. Дръпнах завесата настрани и го отворих, избутвайки саксиите с орхидеи, които стояха на перваза. И тъкмо щях да скоча в градината, когато се разнесе воят на сирена.
	А над адския шум чух гласа на Матю да ме вика иззад вратата.
	Премаляла и трепереща, с последни сили успях да избутам фотьойла и се вкопчих в него, хлипайки истерично и бърборейки за убиеца.
	— Чакай малко — нека изключа алармата!
	Опита се да се откопчи от хватката ми, но преди да успее, телефонът отново почна да звъни.
	— Това е той! — викнах през сълзи. — Той е! Тормози ме цяла сутрин!
	— Чакай да изключа алармата! — повтори Матю.
	След като успя да се откопчи от мен, отиде до контролния панел и спря виещата аларма. Остана единствено пронизителният звън на телефона.
	Той взе слушалката.
	— Ало? Да, господин Андерсън е на телефона. — Зяпнах го уплашено в недоумение защо му е да казва на убиеца името си. — Съжалявам, господин полицай, опасявам се, че отново е фалшива аларма. Прибрах се да видя как е жена ми, защото не си вдигаше телефона, но не знаех, че е включила алармата и без да искам, я задействах при влизането си. Съжалявам, ако сме ви причинили неудобство. Не, наистина, всичко е наред.
	Парчетата от пъзела бавно се нареждаха едно след друго. Вълни на срам и неудобство заливаха тялото ми, изгаряйки кожата ми. Седнах безпомощно на стълбите, болезнено наясно, че някак си отново бях объркала всичко. Опитах да се овладея, повече заради Матю, отколкото заради самата себе си, но не можех да спра треперенето. Ръцете ми сякаш имаха собствена воля и за да ги скрия от него, ги скръстих пред гърдите си, за да не вижда дланите ми.
	Матю приключи с обясненията към полицаите и отново ги увери, че няма нужда да идват при нас. А после набра друг номер, като отново увери човека отсреща, че всичко е наред и няма за какво да се тревожи.
	— Кой беше това? — попитах глухо.
	— Обадих се в офиса. — Стоеше с гръб към мен, сякаш не можеше да се насили да ме погледне. Не го винях. Ако бях на негово място, щях да изляза през вратата и никога повече да не се върна. — Валъри ме помоли да им кажа дали всичко е наред с теб. — Чак сега той се обърна и аз съжалих за това заради озадаченото изражение на лицето му. — Какво става, Кас? Защо не отговаряш на обажданията ми? Толкова се притесних за теб. Звънях ти през пет минути вече повече от час. Даже звъннах и на мобилния ти телефон, в случай че си на горния етаж. Реших, че нещо ти се е случило.
	Засмях се сухо.
	— Какво, че съм била убита?
	По лицето му се изписа ужас.
	— Това ли искаше да си помисля?
	Мигновено съжалих за думите си.
	— Не, разбира се, че не.
	— Тогава защо не отговори на обажданията ми?
	— Не знаех, че си ти.
	— Как да не си знаела, номерът ми се изписва на телефона! — Той прокара пръсти в косата си, мъчейки се да проумее какво става. — Да не би да се опитваш да ми дадеш урок по някакъв начин, за това ли е всичко? Защото ако е така, не съм сигурен, че ще мога да ти простя. Имаш ли изобщо представа през какво минах току-що?
	— Ами аз? — викнах гневно. — Ами онова, през което минах аз? Защо беше нужно да продължаваш да звъниш? Знаеш за телефонните обаждания, които ме тормозят.
	— Продължих да звъня, защото след като ми затвори, без да кажеш „до скоро“, ми беше ясно, че си разстроена и исках да се уверя, че вече си добре! А ти защо реши, че е някое от онези обаждания, без изобщо да провериш номера? Нищо от думите ти не звучи логично, нищо!
	— Не проверих, защото получих ново заплашително обаждане тази сутрин! След това бях твърде уплашена, за да вдигна, в случай че отново е той.
	— Толкова уплашена, че си се барикадирала във всекидневната?
	— Е, по това поне можеш да съдиш колко ме ужасяват тези обаждания.
	Той уморено поклати глава.
	— Това трябва да спре, Кас.
	— Да не мислиш, че аз не го искам? — изстенах. После забелязах, че той тръгна към вратата. — Къде отиваш?
	— Обратно на работа.
	Погледнах го смаяно.
	— Не можеш ли да останеш?
	— Не. След като не успях да се свържа с теб, трябваше да отложа за по-късен час една среща.
	— Значи ще си дойдеш веднага щом свърши?
	— Не, опасявам се, че не. Твърде много хора са в отпуск.
	— Но сутринта ми обеща, че ще опиташ да се върнеш рано!
	Той въздъхна.
	— Току-що използвах доста от работното си време, за да проверя дали си добре, така че ще си дойда в обичайния час — търпеливо обясни той и извади ключа за колата от джоба си. — Трябва да вървя.
	Излезе и затвори рязко вратата след себе си, а аз се зачудих колко ли още ще издържи, преди съвсем да му писне. Мразех себе си, мразех това, в което се бях превърнала.
	Отчаяно се нуждаех от чаша чай, затова отидох в кухнята и включих чайника. Ако не беше ножът, който бях видяла да лежи в кухнята снощи, тази сутрин щях да съм по-добре. Обаждането щеше да ме стресне, но не и да ме травматизира дотам, че да не проверя от кого е следващото позвъняване. Ако бях го направила, щях да видя, че е Матю, да вдигна и всичко щеше да е наред. Сега ми се струваше нелепо, че съм била толкова уплашена, че дори съм се барикадирала във всекидневната.
	_Полудяваш_, обади се тънко гласче в главата ми. _Полудяваш._
	Занесох чашата чай във всекидневната. Прозорецът, през който се бях опитала да избягам, още зееше и докато го затварях, осъзнах, че може аз да съм задействала алармата, а не Матю. После се сетих, че може и да е било резултат на общите ни усилия аз с прозореца, а Матю с вратата — и това прозрение ме накара да се разсмея. Почувствах се толкова добре, че не се и помъчих да спра. Докато отивах към другия прозорец, който гледаше към предния двор, все още се смеех, макар да осъзнавах, че смехът ми вече граничи с истерията. Дръпнах завесите настрани и смехът замръзна на устните ми.
	Защото на пътя отвън стоеше онзи мъж… Същият, когото бях видяла преди да минава край къщата ни, който можеше и да е новият ни съсед или онзи, който ми звънеше и мълчеше по телефона и който беше убил Джейн. Двамата останахме загледани един в друг за миг, после той се отдалечи, но не към къщите нагоре по пътя, а в другата посока, към гората.
	Малкото сила, която ми бе останала, напълно се изцеди от тялото ми и аз отидох в кухнята, но не да си взема компютъра, а да глътна хапчетата си. Те направиха остатъка от деня почти поносим. Прекарах го сгушена на дивана, като се размърдах едва около час преди Матю да се прибере. А когато той си дойде, двамата вечеряхме в пълно мълчание.


>	Сряда, дванайсети август

	Трополенето на неспирния дъжд ме изтръгна с мъка от съня. Крайниците ми тежаха, сякаш се опитвах да се движа под вода. Насилих се да отворя очи, чудейки се защо всичко ми е толкова трудно, и тогава си спомних за хапчетата. Бях ги взела през нощта, като хлапе, което тайничко си похапва в тъмното. Невероятно е колко бързо се бяха превърнали в моята опора. Вече бях взела две вчера, като ги изгълтах набързо с чая си, веднага щом Матю излезе за работа, защото знаех, че не мога да си позволя повторение на предния ден, когато се бях барикадирала във всекидневната. Явно бяха свършили работа, понеже не изпаднах в дива паника, когато дойде мълчаливото телефонно обаждане. Само вдигнах, заслушах се и после затворих. Накратко, бях направила каквото се искаше от мен. Това не го спря да звъни, но след това вече бях твърде унесена, за да стигна до телефона, а сетне пък потънах в толкова дълбок сън, че не бих го чула, даже и да се е обаждал. Когато най-сетне се събудих, точно преди Матю да се прибере, бях шокирана от мисълта колко лесно се бе оказало отново да проспя деня. И се заклех да не вземам повече хапчета.
	Ала снощи бяха съобщили за ново развитие в разследването на убийството на Джейн. Полицаите вече смятаха, че тя е качила убиеца си в колата, преди да стигне до отбивката в гората. А това означаваше, че вече е бил в автомобила й, когато бях минала оттам.
	— Значи наистина е имала любовник — заяви Матю, щом репортажът приключи.
	— Защо го казваш? — попитах, едва скривайки раздразнението си. — Може просто да е качила някого случайно.
	— Не и ако е била е всичкия си. Не мога да си представя, че една млада жена ще е толкова глупава, че да спре на някой напълно непознат. Ти например би ли го направила?
	— Не, естествено. Ала беше ужасна буря и той може да й е махнал за помощ.
	— И така да е… Но мисля, че след като полицията се порови още малко в миналото й, ще открият, че са били прави от самото начало: тя е имала любовник. Така че който и да я е убил, няма да тръгнат да преследват другиго. Както вече казах, било е лично.
	Макар още да не бях убедена, че Джейн наистина е имала любовник, думите му ме успокоиха.
	— Надявам се да си прав — въздъхнах аз.
	— Знам, че е така… И престани да се тревожиш, Кас. Който и да е виновен, скоро ще бъде зад решетките.
	Но след това в репортажа бяха показали съпруга на Джейн, преследван от някакъв репортер, който безочливо го питаше дали жена му е имала любовник. Мъжът не отговори, проявявайки сдържано достойнство, също както и на погребението на съпругата си. И ужасната вина, която изпитвах винаги щом си помислех за Джейн, тогава се увеличи стократно. Тя ми натежа още по-силно, смаза ме с товара си. Бяхме се качили да си легнем, но мисълта, че докато съм минавала покрай колата на Джейн, убиецът е бил вътре и ме е гледал през прозореца, направи съня ми невъзможен. Бях толкова стресирана, че се наложи да сляза в три посред нощ и да глътна две хапчета само за да изкарам някак до зазоряване. И затова сега се чувствах толкова омаломощена.
	Гледах как Матю лежи до мен с отпуснато в съня лице. Погледът ми се спря на часовника; беше осем и петнайсет, което означаваше, че е събота, иначе той вече щеше да е станал. Протегнах се и погалих с пръст лицето му, мислейки си колко го обичам. Мразех това, че бе видял онази моя страна, за която дори сама не подозирах, че съществува; и че сигурно вече се чудеше в какво ли се е забъркал, като се е оженил за мен. Дали би го сторил, ако честно му бях признала, че мама е била диагностицирана с деменция на четирийсет и четири? Този въпрос ме измъчваше. Ала и не бях уверена, че искам да знам отговора му.
	Нуждата да му покажа колко много го ценя проясни ума ми. Реших да му донеса закуска в леглото. Отметнах завивките и стъпих на пода, ала за миг останах седнала на ръба на леглото, защото ми струваше твърде много усилия да се изправя. Забелязах дрехите за работа на Матю, прилежно сгънати на стола — чиста риза, различна вратовръзка от онази, която беше носил вчера, и осъзнах, че не е събота, а сряда… И че за пръв път, откакто изобщо го познавах, Матю не бе чул алармата за събуждане.
	Знаех, че ще бъде потресен, затова понечих да го побутна и да го събудя, но застинах с вдигната във въздуха ръка. Ако го оставех да спи, можеше още да е тук, когато се обадеше непознатият по телефона. Така щеше да го чуе лично.
	С разтуптяно сърце, защото отново се канех да го измамя, легнах и тихичко придърпах завивките. Гледах часовника и не смеех да дишам, за да не го събудя. Следях как стрелките мъчително бавно се преместиха до осем и половина, а после и до осем и четирийсет и пет. Чувствах се гузна, задето го оставях да закъснее за работа, но пък си казвах, че ако беше приел на сериозно обажданията от непознатия, нямаше да се налага да прибягвам до това сега. Ала от друга страна, как можех да го виня, че не ми вярва, след като не бях му казала, че съм видяла Джейн в колата й онази нощ? Ако му бях признала, щеше да разбере опасенията ми, че ме преследва убиецът.
	Той се събуди самичък точно преди девет, като скочи от леглото с уплашен вик.
	— Кас! Кас, видя ли колко е часът? Почти девет е!
	Престорих се на сънена, сякаш тъкмо ме е изтръгнал от дълбок сън.
	— Какво? Не, не може да бъде.
	— Толкова е! Погледни!
	Разтърках очи и седнах в леглото.
	— Какво е станало с алармата ти? Да не си забравил да я включиш?
	— Не, вероятно не съм я чул в съня си. И ти ли не чу?
	— Не, иначе щях да те събудя.
	Лъжата се изплъзна лесно от устните ми и звучеше толкова фалшиво, че бях убедена как той веднага ще ме разконспирира. Ала Матю отнесено гледаше ту към часовника, ту към дрехите си, опитвайки се да разбере как е станало.
	— Даже и при най-добро желание няма начин да стигна в офиса преди десет — изпъшка той.
	— Има ли значение? Ти никога не закъсняваш, а и често работиш до по-късно, отколкото трябва — изтъкнах аз.
	— Предполагам, че не е толкова страшно — съгласи се той.
	— Тогава защо не си вземеш душ, докато приготвя закуската?
	— Добре. — Той се пресегна за телефона си. — Само че трябва да предупредя Валъри.
	Той й се обади, за да й каже, че няма да успее да отиде преди десет в офиса, а аз го оставих да се бръсне и къпе и слязох в кухнята. Бях напрегната, както винаги, въпреки присъствието на Матю. Не бях предполагала, че ще искам да чуя мълчаливото обаждане, но при мисълта, че може да не ми позвъни, направо ми призляваше. Защото ако не го направеше, значи знаеше, че мъжът ми е тук.
	— Не си ли гладна? — попита Матю на закуската, загледан в празната ми чиния.
	— Не още. Ако звънне телефонът — колебливо подхванах аз, — би ли го вдигнал? Ако е някое от онези обаждания, искам сам да го чуеш.
	— Стига да стане през следващите десет минути.
	— Ами ако не стане?
	Той се намръщи, после опита да покаже съчувствие, но си личеше, че се насилва.
	— Не мога да се мотая тук цял ден, скъпа.
	След по-малко от десет минути обаче молитвите ми се сбъднаха. Телефонът звънна, докато двамата бяхме в коридора. Матю вдигна слушалката и провери номера, от който се обаждаха.
	— Скрит номер.
	— Не казвай нищо — прошепнах аз. — Просто слушай.
	— Добре.
	Той натисна бутона да приеме обаждането, заслуша се за няколко секунди, после натисна високоговорителя, за да мога и аз да чуя тишината отсреща. Личеше си, че много иска да каже нещо, да попита кой е там, но аз затулих с пръсти устните му и направих знак да затвори.
	— Това ли е? — попита той, без да е особено впечатлен.
	— Да. Но не беше същото. — Думите излязоха от устата ми, преди да успея да ги спра.
	— Какво намекваш?
	— Не знам, просто имаше нещо различно.
	— В какъв смисъл?
	Вдигнах рамене с пламнало лице.
	— Обикновено усещам някого от другата страна. Днес не можах. Тишината беше различна.
	— Тишината си е тишина, Кас. — Матю погледна часовника си. — Трябва да тръгвам.
	Стоях мълчаливо и той леко стисна рамото ми.
	— Може би е звучало различно, защото беше на високоговорител.
	— Вероятно е така…
	— Не си убедена.
	— Просто обажданията му обикновено са по-заплашителни.
	— Заплашителни ли?
	— Да.
	— Ами, така ги усещаш, защото обикновено си сама, когато звъни. Няма нищо зловещо в обажданията, скъпа, така че престани да ги мислиш и се успокой. Просто от някоя телефонна централа се опитват да се свържат.
	— Вероятно си прав — съгласих се.
	— Прав съм — отсече той и звучеше толкова уверен, че внезапно реших да му повярвам: от самото начало обажданията са били от някой кол център от другия край на света. Огромна тежест падна от раменете ми.
	— Защо днес не си почиваш в градината? — предложи той.
	— Трябва първо да ида на пазар, вкъщи няма почти нищо за ядене.
	— А искаш ли да приготвиш някое специално къри за довечера, както само ти умееш?
	— Чудесна идея — съгласих се, зарадвана от мисълта да се занимавам в кухнята цял следобед.
	Той ме целуна и излезе, а аз хукнах нагоре да си взема чантата, за да мога да стигна на зеленчуковия пазар в Браубъри, преди да стане твърде оживено. Докато затварях входната врата отвън, чух телефонът да звъни. Поколебах се на прага, чудейки се какво да правя. Ами ако той е разбрал, че преди не съм вдигнала аз и сега звъни отново? Моментално се ядосах на себе си. Нали преди малко бях решила, че се обаждат от някаква телефонна централа? _Хайде_, подканяше ме някакво вътрешно гласче, _върни се и вдигни, тогава ще разбереш_. Но не исках да подлагам на изпитание току-що придобитото си самочувствие.
	Отидох с колата до Браубъри и се помотах из пазара известно време, докато избирах зеленчуци и кориандър за кърито, както и смокини за десерт. Купих си и огромен букет лилии от пазара, после тръгнах към магазина за вино, за да купя една бутилка за вечерта. А след това прекарах един чудесен следобед в готвене. По едно време, въпреки музиката от радиото, ми се стори, че чувам звъна на телефона, но вместо да се паникьосам, само усилих звука. Бях твърдо решена да се придържам към онова, в което бях избрала да повярвам.


	— Празнуваме ли нещо? — попита Матю, когато ме видя да вадя бутилката шампанско от хладилника.
	— Да.
	Той се усмихна.
	— А мога ли да попитам какво?
	— Това, че се чувствам много по-добре — отвърнах аз, развълнувана, че съм преживяла деня, без да взема никакви хапчета.
	Той пое бутилката от ръцете ми и ме прегърна.
	— Това е най-хубавата новина, която съм чувал от доста време насам. — Целуна шията ми. — А много добре ли се чувстваш?
	— Достатъчно, за да започнем да мислим за бебе.
	Той ме погледна доволно.
	— Наистина ли?
	— Да — потвърдих и го целунах.
	— Какво ще кажеш да вземем шампанското в леглото? — прошепна той.
	— Направих любимото ти къри.
	— Знам, усещам уханието му. Ще го изядем по-късно.
	— Обичам те — тихо отроних аз.
	— Аз те обичам повече — отвърна той и ме вдигна на ръце.
	От много време не бях се усещала толкова щастлива.


>	Четвъртък, тринайсети август

	Спах до късно на другия ден, така че Матю вече бе излязъл, когато се събудих. Потръпнах от удоволствие, спомняйки си прекараната заедно нощ. Станах от леглото, отидох боса до банята и си взех душ, без да бързам заникъде. Слънцето отново грееше ярко, затова си сложих тениска и къси панталони, нахлузих чифт еспадрили и слязох долу с лаптопа в ръка. Днес щях да работя.
	Закусих, взех документите, които ми трябваха от чантата за училище, и включих компютъра. Но за съжаление ми беше трудно да се съсредоточа, защото непрекъснато се ослушвах за телефона. Тиктакането на часовника също ме напрягаше. Струваше ми се, че с всяка изминала секунда става по-силно, теглейки неумолимо очите ми към стрелките, които бавно пълзяха към девет, а после и към девет и половина. Часовете отминаваха и тъкмо започнах да се успокоявам, че наистина всичко е свършило, когато телефонът иззвъня…
	Вперих поглед в коридора откъм кухнята, а сърцето ми биеше оглушително. Това беше нов ден, напомнях си решително, а и аз вече не се боях от звъненето на телефона. Рязко блъснах стола си назад и решително се отправих към коридора, но преди да стигна слушалката, се включи телефонният секретар и гласът на Рейчъл се разнесе в стаята:
C>
	Здрасти, Кас, аз съм, звъня от Сиена. Вече опитах да се свържа на мобилния ти, така че ще се обадя по-късно. Трябва да ти разкажа за Алфи, о, боже, тоооолкова е досаден!
C$
	Разсмях се облекчено и хукнах към горния етаж, за да й звънна от мобилния. Бях стигнала до средата на стълбите, когато домашният телефон отново звънна. Изтичах обратно и грабнах слушалката, но преди да произнеса името на Рейчъл, застинах. В миг разбрах, че не е тя. Също както знаех, че обаждането, дошло предния ден, докато излизах от къщата, беше от него, макар да бях решила да вярвам, че не е. Изпитах толкова силен гняв, задето надеждата ми бе отнета така жестоко, че яростно затръшнах слушалката. Той звънна отново миг след това, както и предполагах, затова вдигнах и затворих. След около минута — сякаш не можеше да повярва какво бях направила — той пак се обади. Аз вдигнах и затворих. А той отново звънна, при което вдигнах и затворих, после той пак звънна, а аз пак затворих и така продължихме известно време, защото, по някаква причина, малката ни игричка ме забавляваше. Ала после осъзнах, че не бих могла да я спечеля, понеже той нямаше да ме остави на мира, докато не му дам онова, което желаеше. Затова вдигнах за пореден път слушалката и останах да слушам зловещото му мълчание от другата страна на линията. След това се обадих на Матю.
	Обаждането ми директно мина на гласова поща, затова звъннах на централата в компанията му и помолих да ме свържат с асистентката му.
	— Здравей, Валъри, обажда се Кас, съпругата на Матю.
	— Здравей, Кас, как си?
	— Добре, благодаря. Опитах да се свържа с Матю, но се включи директно гласовата му поща.
	— Защото има среща.
	— Отдавна ли е започнала?
	— В девет часа.
	— Предполагам, че няма да излезе оттам, докато не приключи, нали?
	— Ами само за кафе или нещо такова. Но ако е спешно, мога да го извикам.
	— Не, всичко е наред, не се тревожи, ще му се обадя по-късно.
	Е, поне имах един ден почивка, помислих си аз, послушно взех две таблетки и ги преглътнах с вода. Бях успяла цял един ден да вярвам, че Матю е прав и обажданията са от телефонна централа. А сега, когато вече не можех да се залъгвам, поне имах хапчетата на разположение, за да изкарам някак деня.
	Докато ги чаках да подействат, се отпуснах на дивана с дистанционното в ръка. Никога преди не бях гледала дневните предавания и докато ги прехвърлях, попаднах на канала за дистанционно пазаруване. Загледах се в него, възхищавайки се на различните приспособления и уреди, за които никога не бях подозирала, че ще ми потрябват. А когато показаха чифт дълги сребърни обеци, изведнъж си помислих, че Рейчъл много ще ги хареса. Грабнах химикалка и набързо записах нужните номера, за да мога да ги поръчам по-късно.
	Около час след това телефонът звънна, ала хапчетата бяха започнали да ми действат, затова почувствах само лека тревога, а не ужас. Беше Матю.
	— Добро утро, скъпа, добре ли спа? — Гласът му беше нежен, напомни ми за ласките през нощта.
	— Да. — Замълчах, защото не ми се искаше да развалям интимния момент с приказки за телефонните обаждания, които бях получила.
	— Валъри ми каза, че си звъняла — подкани ме той.
	— Да. Тази сутрин получих ново обаждане.
	— И? — Той не можа да скрие разочарованието си и горчиво съжалих, че не добавих няколко ласкави думи, преди да го въвлека отново в кошмара си.
	— Само исках да ги го кажа.
	— И какво трябва да направя аз?
	— Не знам. Ала си мисля, че ще е добре да уведомим полицията…
	— Бихме могли, но не съм сигурен, че ще вземат на сериозно няколко мълчаливи обаждания, докато са заети да търсят убиеца.
	— Може и да ги вземат, ако им кажа, че са от убиеца. Поне така смятам аз. — Думите излязоха от устата ми, преди да успея да ги спра и макар да не го чух да въздиша нетърпеливо, отлично си представях как го прави.
	— Виж, уморена си, потисната и лесно може да стигнеш до невероятни заключения, когато се чувстваш уязвима. Но няма логика да се предполага, че ти звъни убиецът. Опитай се да го запомниш.
	— Добре — послушно казах аз.
	— Ще се видим после.
	— Да.
	Оставих слушалката, мразейки се до дъното на душата си: бях унищожила напълно облекчението, което сигурно бе изпитал предния ден, когато му се похвалих, че се чувствам много по-добре. Зарязах напълно лаптопа и отново се загледах в канала за пазаруване, докато не потънах в пълна забрава.
	Събуди ме телефонът. Навън слънцето ми подсказваше, че вече е следобед и докато умът ми се проясняваше, инстинктивно затаих дъх. Включи се телефонният секретар и въздъхнах от облекчение. Очаквах да е Рейчъл, която беше обещала да звънне пак, но гласът подозрително приличаше на този на Мери, нашата директорка, и говореше нещо за предстоящия ден за обучение. Не исках да се подлагам на допълнително напрежение, затова напълно блокирах в съзнанието си гласа й. Но след като обаждането приключи, се почувствах като ученичка, която не си е написала домашното. Взех лаптопа и го отнесох в кабинета, за да работя там.
	Едва бях започнала, когато чух навън някаква кола да ускорява рязко и звукът ме накара да подскоча. Заслушах се как отминава към къщите нагоре по пътя, докато звукът на двигателя постепенно заглъхваше… Това ме накара да се зачудя защо не съм я чула да приближава. Освен ако не беше стояла пред къщата ми през цялото време.
	Опитах да изтикам тази мисъл от главата си, но безуспешно. Обзе ме паника и въпросите трескаво запрепускаха в мозъка ми. Дали колата беше пристигнала, докато съм спала? Кой беше в нея? Убиецът? А ако ме е наблюдавал през прозореца как спя на дивана, като в някаква пиеса? Знаех, че звучеше налудничаво, умът ми го подсказваше. Ала страхът, който изпитвах, беше ужасяващо истински.
	Изтичах в коридора, грабнах ключовете за колата от масичката и излязох навън. Блясъкът на слънцето ме заслепи и докато бързах към автомобила си, наведох глава и засенчих очи с ръка. Излязох през портата, без да мисля накъде ще шофирам, с единственото желание да се махна оттук. Така се озовах на пътя за Касъл Уелс. Когато пристигнах, опитах да оставя колата на някой от по-малките паркинги, но и двата се оказаха пълни, затова отидох на многоетажния. Разходих се безцелно из магазините, купих си разни неща, известно време прекарах в едно заведение над чаша чай, после пак се разходих, опитвайки се да отложа момента, когато трябваше отново да се върна в къщата. В шест часа тръгнах към паркинга с надеждата, че Матю вече ще си е у дома, защото мисълта да се озова в празната къща ме плашеше.
	Внезапно някой сграбчи ръката ми отзад и аз се извърнах рязко, извиквайки от уплаха. Зад мен стоеше Кони с широка усмивка на лицето. Видът й отново ме върна в реалността и всичко пак си беше нормално, затова я прегърнах с облекчение.
	— Не прави така! — скарах й се аз, мъчейки се да успокоя препускащото си сърце. — За малко да ми докараш инфаркт!
	Тя отвърна на прегръдката ми, а уханието на цветя от парфюма й ми подейства успокояващо.
	— Извинявай, не исках да те стресна. Как си, Кас? Радваш ли се на ваканцията?
	Отметнах косата от лицето си и кимнах, питайки се дали изглеждам толкова откачено, колкото се чувствах. Тя продължаваше да ме гледа очакващо.
	— Да, особено когато времето е хубаво като днес — усмихнах се и аз. — Великолепно е, нали? Ами ти? Сигурно скоро заминаваш?
	— Да, в неделя. Нямам търпение.
	— Надявам се, че не ми се сърдиш, задето не дойдох у вас след вечерята за края на годината? — Още се чувствах виновна, че съм се измъкнала в последния момент.
	— Не, разбира се. Само дето, след като ти отказа, и Джон не се появи, така че трябваше сами да си измисляме забавления.
	— Съжалявам — намръщих се аз.
	— Няма проблем, пуснахме си караоке на телевизора и се опитахме да заглушим гръмотевиците с песни. Имам и видео за доказателство някъде в телефона си.
	— Ще трябва да ми го покажеш.
	— Не бери грижа, ще го видиш. — Тя извади телефона и погледна часа. — Имам среща с Дан за едно питие. Защо не дойдеш с нас?
	— Не, благодаря, тъкмо отивах към паркинга. Вече събрала ли си багажа?
	— Горе-долу… Трябва само да подготвя всичко за деня на обучението, понеже се връщам чак в сряда. Предполагам, че си получила обаждане от Мери, с което потвърждава датата двайсет и осми, нали? Аз съм почти готова, ами ти?
	— И аз донякъде…
	— Значи ще се видим на двайсет и осми.
	— Определено. — Прегърнах я за сбогуване. — Забавлявай се на почивката!
	— Ти също!
	Продължих към паркинга в много по-добро настроение след срещата си с Кони, макар че я бях излъгала за работата, която уж бях свършила. Явно щеше да се наложи да изслушам съобщението, оставено от Мери на телефонния секретар, за да разбера дали не очакваше от мен да подготвя нещо за обучението. Тревогата отново ме загриза, понеже не виждах как мога да се заема с работа, докато мислите ми бяха ангажирани с толкова други неща. Само да бяха хванали убиеца. Скоро ще го арестуват, уверих се наум. След като вече полицаите смятаха, че е някой познат на Джейн, сигурно щяха да успеят да го намерят.
	Стигнах до паркинга, качих се с асансьора на четвърто ниво и тръгнах към секция Е, където бях оставила колата си. Или където си мислех, че съм я оставила, защото не беше там. Почувствах се глупаво, отново минах по цялата редица и като не я намерих, се обърнах и огледах секция F. Колата ми я нямаше и там.
	Озадачена, започнах да обикалям и другите секции, макар да знаех, че съм паркирала на Е. И то на четвърто ниво, бях сигурна в това, тъй като се бях качила направо на третото, знаейки, че няма да намеря свободно място на първите две. Третото също бе пълно, затова бях продължила нагоре…
	Ала защо не можех да намеря колата си? След минути вече бях обиколила цялото ниво и се качих по стълбите до петото, защото можеше и да съм се объркала. Отново се разходих из всички секции. Пазех се от минаващите коли и се мъчех да не приличам на човек, който е изгубил колата си. Тук също обаче нямаше и следа от моето мини.
	Върнах се на четвърто ниво и за момент останах намясто, опитвайки да се овладея. Имаше само един асансьор, затова отидох до него и повторих стъпките, които бях изминала същата сутрин, само че в другата посока, докато стигнах до мястото, където трябваше да е колата ми. Но я нямаше. Сълзи на безсилие напираха в очите ми. Единственото, което можех да направя, бе да се добера до кабинката на партера и да съобщя за изчезнала кола.
	Запътих се към асансьора, но в последния момент промених решението си и заслизах по стълбите, като на всяко ниво спирах да проверя дали колата ми не е там. На партера отидох до кабинката, в която мъж на средна възраст седеше пред един компютър.
	— Извинете, мисля, че колата ми е била открадната — казах аз, стараейки се да не звуча истерично.
	Той продължи да гледа скрапа си, затова предположих, че не ме е чул и повторих думите си, само че по-високо.
	— Чух ви от първия път — рече мъжът, след като вдигна глава и ме изгледа през стъклото.
	— О, ами в такъв случай бихте ли ми казали какво трябва да направя?
	— Да, трябва да я потърсите отново.
	— Вече я потърсих — възмутено повиших глас.
	— Къде?
	— На четвърто ниво, където я бях оставила. Проверих също на второ, трето и пето.
	— Значи не сте сигурна къде сте я оставили?
	— Напротив, съвсем сигурна съм!
	— Ако получавах по лира за всеки, който ми се оплаква, че колата му е била открадната, щях вече да съм забогатял. У вас ли е билетът за паркинга?
	— Да. — Бързо бръкнах в чантата си и извадих портмонето. — Ето. — Подадох билета си през малкия отвор в прозорчето, очаквайки той да го вземе.
	— Тогава как би могъл онзи, който ви е взел колата, да мине през бариерата без билета?
	— Предполагам, че се е престорил, че го е изгубил и е платил таксата на изхода.
	— Кажете ми регистрационния номер.
	— РВ07БУУ. Мини, черно.
	Той погледна екрана на компютъра си и поклати глава.
	— Този номер не е отбелязан като излязъл оттук с новоиздаден билет.
	— Какво искате да кажете?
	— Казвам, че колата ви не е открадната.
	— А тогава къде е?
	— Вероятно където сте я оставили.
	Той отново се обърна към екрана си, а аз само го зяпнах, шокирана от внезапната омраза, която изпитвах към него. Знаех, че е заради възможното тълкуване на случката — като доказателство за чезнещата ми памет, ала мразех надменното му държание. А и отлично знаех къде съм паркирала колата си. Ударих с длан по стъклото и той ме погледна разтревожено.
	— Ако дойдете с мен, ще ви покажа, че не е там — твърдо заявих аз.
	Мъжът отново ме изгледа, после викна навътре:
	— Патси, можеш ли да ме заместиш! — Някаква жена се появи от офиса в дъното. — Тази дама смята, че колата й е открадната — обясни той.
	Тя ме погледна и се усмихна.
	— Разбира се.
	— Определено е така — сопнах се аз.
	Мъжът излезе от кабинката и дойде при мен.
	— Елате тогава.
	Заедно тръгнахме към асансьора, но докато го чакахме да дойде, телефонът ми звънна. Не исках да го вдигам, защото можеше да се обажда Мери, ала съобразих, че ще изглежда странно да не се обадя, затова го извадих от чантата си. Обзе ме облекчение, когато видях, че е Матю.
	— Ало?
	— Звучиш доволна да ме чуеш — отбеляза той. — Къде си? Аз тъкмо се прибрах.
	— В Касъл Уелс съм. Реших да дойда да купя разни неща, но имам малък проблем. Мисля, че са ми откраднали колата.
	— Откраднали? — Тонът му рязко се повиши. — Сигурна ли си?
	— Ами така изглежда.
	— Провери ли дали не е била закарана на наказателен паркинг? Да не си забравила да си вземеш билет или да си останала по-дълго на мястото?
	— Не — отвърнах аз, отдалечавайки се от служителя и ехидната му усмивка. — Оставих колата на многоетажния паркинг.
	— Значи определено не е откарана на наказателен.
	— Не, открадната е.
	— Дали просто не си забравила къде си паркирала?
	— Не! И преди да попиташ, ще ти кажа, че проверих целия паркинг.
	— Обади ли се в полицията?
	— Още не. Тук съм с един от служителите, двамата тъкмо се качваме да проверим.
	— Значи още не си сигурна, че е открадната?
	— Може ли да ти звънна след минутка? — попитах с пламнало лице. — Асансьорът дойде.
	— Добре.
	Вратите се отвориха и хората излязоха отвътре. Влязохме и служителят ме изгледа, докато натисках бутона за четвърто ниво. Заизкачвахме се, ала спряхме на второ ниво, а после и на трето. На четвъртото слязох, а той ме последва.
	— Бях спряла ето там — посочих към другия край на паркинга. — В секция Е.
	— Водете ме — кимна мъжът.
	Проправих си път през редиците коли.
	— Трябваше да е някъде тук.
	— РВ07БУУ?
	— Да — кимнах аз.
	— Точно тук е.
	— Къде?
	— Ето — посочи той.
	Проследих погледа му и се оказа, че гледам моята кола.
	— Не е възможно — прошепнах изумена. — Допреди малко я нямаше, сериозно ви казвам. — Отидох по-близо, като отчаяно ми се искаше да е друга кола. — Не разбирам. Проверих цялата редица два пъти.
	— Лесно е да се обърка човек — заяви мъжът с благосклонен тон след спечеления спор.
	— Не знам какво да кажа.
	— Е, не сте първата, няма да сте и последната. Не се притеснявайте.
	— Но колата не беше тук, наистина я нямаше.
	— Може би сте били на грешното ниво.
	— Не е така — настоях аз. — Качих се първо тук, но като не я намерих, отидох до пето ниво, а после проверих и на трето. Даже и на второ проверих.
	— Качихте ли се до шесто?
	— Не, защото знаех, че не съм била на най-горното ниво.
	— Седмото е най-горното.
	— Няма значение. Паркирах на четвърто.
	— Да, така е — съгласи се той. — Защото колата е тук.
	Огледах се наоколо.
	— Има ли друг асансьор?
	— Не.
	Желанието ми да споря ме напусна изведнъж.
	— Е, много съжалявам, че ви изгубих времето — извиних се тихо, като отчаяно исках да се махна от това място. — Благодаря.
	— Няма проблем. — Мъжът махна с ръка и си тръгна.
	Сврях се в колата си, облегнах глава на седалката и затворих очи. Запрехвърлях всичко наново в главата си, мъчейки се да си обясня как съм успяла да я пропусна първия път, когато се качих на четвърто ниво. Единственото обяснение, което можех да измисля, бе, че съм се качила не на четвърто, а на пето. Как съм могла да допусна такава глупава грешка? Още по-лошото бе, че вече се изложих и пред Матю. Само ако не беше ми звъннал по-рано, ако не му бях споменала, че колата ми е била открадната, сега нямаше да се чувствам толкова нелепо. Знаех, че трябва да му се обадя, че съм я намерила, но не можех да се насиля да призная грешката си.
	Запалих мотора и бавно поех към изхода с натежала от изтощение глава. На бариерата осъзнах, че след всичко станало бях забравила да платя таксата, преди да изляза от четвърто ниво. Погледнах в огледалото за обратно виждане и видях, че зад мен вече има няколко коли, които нетърпеливо чакаха да мина, и в пълна паника натиснах бутона за помощ.
	— Забравих да платя! — викнах с треперещ глас. Отзад прозвуча клаксон. — Какво да правя?
	Чудех се дали ще ме накарат да изляза от колата, за да ида до най-близката машина, навличайки си гнева на поне шестима шофьори, когато бариерата се вдигна.
	— Благодаря — измърморих благодарно с лице към кабинката.
	И преди човекът да промени решението си и да стовари бариерата върху ми, потеглих със свистене на гуми.
	Докато излизах от града, се чувствах толкова притеснена, че се поколебах дали да не отбия някъде, за да се успокоя, преди да продължа. Телефонът ми звънна, което бе идеалният претекст да спра, ала предположих, че е Матю и продължих. Изкушавах се от мисълта да не се връщам у дома, а да продължа да карам, докато не свърши горивото, ала обичах Матю твърде много, за да го карам да се тревожи излишно.
	Телефонът ми звънна още няколко пъти, докато шофирах и когато завих по алеята, видях Матю да излиза забързано от къщата. Лицето му бе изпито от тревога и към изтощението, което изпитвах, се прибави и вина.
	— Добре ли си? — попита той, отваряйки вратата ми, преди още да съм свалила колана.
	— Добре съм — изпъшках, пресягайки се към другата седалка за чантата си, за да не се налага да срещам погледа му.
	— Можеше поне да ми се обадиш — укори ме той. — Тревожех се.
	— Извинявай.
	— Какво стана?
	— Фалшива тревога. Търсела съм на грешното ниво.
	— Но нали каза, че си ги проверила всичките?
	— Има ли значение? Колата не е открадната, това не е ли достатъчно?
	Последва мълчание, в което той се мъчеше да овладее желанието си да ме пита как съм могла да я пропусна.
	— Права си — въздъхна той, овладявайки яда си. Излязох от колата и тръгнах към къщата. — Изглеждаш изтощена. Ако искаш, аз ще приготвя вечерята.
	— Благодаря. Ще ида да си взема душ.
	Останах дълго в банята и прекарах още повече време в обличане на стария си клин в спалнята, отлагайки момента, в който отново трябваше да застана пред него. Чувствах се толкова потисната, че исках само да си легна и да спя през остатъка на този ужасен ден. Все очаквах Матю да ме извика, за да провери къде съм, но единствените звуци, които долитаха от кухнята, бяха от приготвянето на вечерята.
	Когато най-сетне слязох, се насилих да приказвам за какво ли не — за училището, за времето, за срещата с Кони, решена да не му давам думата. И да му покажа, че мистерията с колата изобщо не ме е разстроила. Дори отбелязах на календара датата на обучението, като му споменах, че съм нетърпелива да видя отново всички и да се върна на работа. Ала тревогата ме разяждаше отвътре и се налагаше да се насиля, за да изям приготвеното от него ризото. Исках да му споделя за чуждия автомобил, за който подозирах, че е бил паркиран пред къщата по-рано през деня, но как бих могла след всичко станало? Щеше да му прозвучи като поредната параноя от моя страна.


>	Петък, четвърти август

	Бяха минали точно четири седмици от убийството на Джейн и не можех да повярвам колко много се бе променил животът ми за толкова кратко време. Страхът и вината се бяха превърнали в мои постоянни спътници и вече не можех да си спомня какво е да живееш без тях. Това, че бях изгубила колата си вчера, ме бе стреснало много сериозно. Ако ми беше нужно още едно доказателство, че съм поела по стръмния път към деменцията, това бе точно такова.
	Трудно ми беше да не се чувствам потисната. Седях отпуснато във всекидневната, а телевизорът беше пуснат на същия затъпяващ сетивата канал за пазаруване, както преди. Около десет часа телефонът звънна и аз моментално изпитах пристъп на паника. Дъхът ми секна, побиха ме ледени тръпки. Зави ми се свят и осъзнах, че вече съм добила навика да изпитвам страх при всяко позвъняване. Даже и когато се включи телефонният секретар и ми стана ясно, че не е мълчаливият непознат, пак не се успокоих. Защото той щеше да се обади.
	Пощенската ни кутия изтрака и ме накара да подскоча. Как бях стигнала дотук, че всеки шум, не само телефонният звън, да кара сърцето ми да препуска и кожата ми да настръхва от тревога? Кога бях започнала да изпитвам такъв ужас? Срамувах се от себе си, че вече не съм някогашната силна жена, че се оставям и най-малкото нещо да ме разстрои. Мразех се, задето бях спряла да дишам, заслушана в отдалечаващите се стъпки на пощальона по чакълената алея, за да съм сигурна, че именно той е пъхнал нещо в кутията, а не убиецът. Мразех това, че стомахът ми се сви на топка, когато извадих писмото от кутията и установих, че е адресирано до мен. Мразех треперещите си ръце, докато държах ръчно адресирания плик, защото се боях, че може да е от него. Не исках да го отварям, но подтиквана от нещо по-силно от мен защото е по-добре да знаеш, отколкото да гадаеш, разкъсах плика и намерих вътре само един лист хартия. Разгънах го бавно, едва смеех да погледна изписаните думи.
C>
	Скъпа Кас,
	Благодаря за писмото, не мога да опиша колко много означава за мен това, че имаш хубави спомени от обяда с Джейн. Спомням си, че тя се върна у дома и ми каза колко добре се разбирате двете, затова се радвам, че и ти си изпитала същото. Благодаря и че си отделила време да ми пишеш. Писма като твоето са изключително важни за мен в този ужасен период.
	Благодаря и че питаш за момичетата. Майка им ужасно им липсва, но за щастие са твърде малки да разберат какво е станало. Знаят само, че е станала ангел.
	Разбрах от адреса ти, че живееш наблизо, така че ако някога ме видиш на улицата — за съжаление лицето ми вече е познато на всички, моля те да ме спреш и да си поговорим. Разбирам, че хората не знаят какво да кажат, но ми е тежко, когато виждам, че ме отбягват.
@	Поздрави, Алекс
C$
	Въздухът, който неволно бях задържала, изпуснах в тежка въздишка. Изведнъж се разтреперих, а очите ми се замъглиха от сълзи. Плачех от облекчение, че беше само едно невинно писмо и от отчаяната тъга на съпруга на Джейн. Милите думи, с които ми благодареше, подействаха като балсам за душата ми. Само дето той никога не би ги написал, ако знаеше, че съм оставила Джейн на милостта на съдбата в онази нощ. Докато отново препрочитах писмото, всяка дума бе като стрела, пронизваща съвестта ми, и внезапно ми се прииска да му доверя истината. Може би щеше да ме осъди. Ала имаше и вероятност да ме успокои, че е нямало какво да сторя и че Джейн е била обречена дълго преди аз да мина оттам. И ако го чуех от него, може би щях да го повярвам.
	Телефонът звънна и ме върна в реалността, където нямаше утеха, нямаше прошка, а само неумолим страх и тревога. Грабнах слушалката и изведнъж ми се прииска да му се разкрещя да ме остави на мира. Но не ми се щеше да разбере колко съм уплашена, затова и двамата чакахме мълчаливо, всеки със своята цел. Секундите се изнизваха. И тогава си дадох сметка, че щом аз усещам заплахата, идваща от другата страна на линията, значи и той може да почувства моя страх. Тъкмо се канех да затворя, когато осъзнах, че има нещо различно в това обаждане.
	Напрегнах слух, опитвайки се да разбера какво е. Някъде на заден фон можех да доловя съвсем слаб звук, вероятно беше шепотът на вятър или лекото шумолене на листа. Каквото и да е, това ми подсказваше, че той е някъде на открито. И мигновено страхът, който ме беше обзел, се надигна застрашително, заплашвайки да ме погълне изцяло. Адреналинът в тялото ми ме запрати в кабинета, проясни погледа ми от заслепяващата ме паника и успях да огледам пътя. Беше пуст. Облекчението ми бе само мигновено, защото страхът, който не искаше да се признае за победен, ми напомни, че убиецът може и да е някъде в градината… Ужасът, който ме изпълни, изби в капчици пот по цялото ми тяло. Исках да се обадя в полицията, но нещо — разумът може би, ми подсказа, че ако дойдат да претърсят градината, те нямаше да го намерят. Той — моят мъчител — беше твърде хитър.
	Не можех да остана в къщата и да чакам като на заколение каквото беше намислил да прави с мен. Изтичах в коридора, грабнах първия попаднал ми чифт обувки, взех ключовете за колата от масичката и отворих входната врата. Озърнах се. Алеята беше пуста, но не исках да поемам никакви рискове, затова отключих с дистанционното, претичах и само след секунди се озовах в колата. Побързах да заключа всички врати отвътре и бързо подкарах през портата, дишайки тежко. Когато минах край къщата, която по-рано бе обявена за продан, видях един мъж в градината и разпознах в него онзи, когото бях забелязала да стои пред дома ни. Нямаше как да различа дали държи телефон в ръката си, но това не беше от значение. Той можеше да е онзи, който звънеше и мълчеше по телефона, можеше да е убиецът на Джейн, тайният й любовник. Освен това стоеше на точното място, за да проследи Матю, когато излизаше сутрин на работа и ме оставяше сама.
	Беше време да отида в полицията. Но първо трябваше да говоря с Матю, да му споделя подозренията си, да чуя какво ще ме посъветва, защото не исках отново да объркам всичко. Предпочитах пак да се покажа пред него като пълна глупачка, отколкото да се изложа пред полицаите. Как бих могла да искам да проверят кой е мъжът в горния край на пътя, ако нямам доказателство или поне подкрепата на Матю? Те и без това вече ме смятаха за откачена след включването на алармата.
	Докато трескаво обмислях как да постъпя, едва не минах на червено. Притесних се, че може да направя катастрофа и опитах да се успокоя. Щеше ми се да прекарам деня с някого, но Рейчъл още беше в Сиена, а всички други или бяха заминали във ваканция, или се подготвяха за заминаване.
	В крайна сметка реших да ида до Браубъри. Поех натам, като постоянно проверявах в огледалото за обратно виждане дали някой не ме следи. Паркирах на главната улица с намерение да намеря място в някое заведение, където да изгубя малко време, преструвайки се, че обядвам. Успокоих се, че имам план и потърсих чантата си, при което с ужас разбрах, че в бързината да изляза съм я забравила у дома. Трябваше поне да мога да си купя нещо за пиене, затова затършувах в жабката на колата за монети. Рязко почукване на прозореца ме накара да изтръпна, ала щом се изправих, видях Джон да ми се усмихва.
	Все още изплашена, не можах да отвърна на усмивката му, затова отново се обърнах към жабката и докато я затварях, помъчих да се овладея. След като успях, пъхнах включа в стартера и смъкнах прозореца.
	— Изплаши ме — казах аз с усмивка.
	— Извинявай — разкаяно отговори той. — Не исках да те стресна. Тръгваш или сега пристигаш?
	— И двете. — Той ме изгледа любопитно и побързах да му обясня: — Тъкмо пристигам, но явно съм си забравила чантата у дома, затова ще се наложи да се върна да си я взема.
	— Мога ли да ти помогна с нещо?
	Поколебах се, обмисляйки вариантите. Не исках да си мисли, че го насърчавам, но пък той знаеше, че съм с Матю. И определено не ми се щеше да се връщам в къщата, а не можех да обикалям безцелно из Браубъри през целия ден, без поне да мога да си купя кафе и вестник.
	— Е, ако ме почерпиш едно кафе…
	— Надявах се да го кажеш — прекъсна ме той. Пъхна ръка в джоба си и извади две монети по една лира. — Даже ще платя за паркинг, освен ако не искаш да те глобят.
	— Забравих за това — намръщих се аз. — Една лира ще е достатъчна, няма да се бавя повече от час.
	— Няма да ти стигне, ако ми позволиш да черпя и обяд, освен кафе.
	— Защо пък не? — кимнах аз, доволна, че вече имам запълнени два часа от деня си. Стига да ми позволиш някой ден да ти върна услугата.
	— Дадено.
	Джон отиде до автомата за плащане, пъхна монетите и ми подаде билета през прозореца.
	— Благодаря.
	Излязох от колата и той кимна към краката ми.
	— Хубави обувки.
	Погледнах надолу и видях, че в бързината съм нахлузила вехтите кафяви мокасини, които използвах за работа в градината и които преди беше носила майка ми.
	— Бях се заела да скубя разни плевели и явно съм забравила да се преобуя — засмях се аз. — Сигурен ли си, че искаш да те видят така с мен?
	— Абсолютно. Къде ще отидем?
	— Ти избираш.
	— Какво ще кажеш за „Костело“?
	— Имаш ли време?
	— Определено. Ами ти? Нали не бързаш?
	— Не, изобщо.
	През следващите два часа се забавлявах толкова, че изобщо не исках да свършват. Мисълта да се върна у дома и да се потопя в самотата си ме накара отново да се почувствам потисната и побързах да пийна глътка вода.
	— Благодаря ти — казах признателно на Джон, когато той даде знак да донесат сметката. — Наистина имах нужда от малко разтуха.
	— Аз също.
	— Защо? — попитах.
	— Просто съм объркан, след като моята приятелка изчезна от живота ми. Ами ти? Защо искаше да се измъкнеш за няколко часа? Да не би още да те тормозят онези телефонни обаждания?
	Погледнах го стреснато.
	— Какво имаш предвид?
	— От телефонната централа. Трябваше да мине много време, докато ушите ми престанат да бучат, след като ми се развика.
	— Още ме е срам за тогава — простенах.
	— Надявам се, че не това е била причината да не дойдеш за по едно питие в петък. Липсваше ни.
	— Напълно забравих! — възкликнах аз. И всичките ми притеснения отново се върнаха. — Много съжалявам, Джон, чувствам се ужасно!
	— Няма нищо. И бездруго беше споменала, че Матю има няколко свободни дни и може да заминете някъде — напомни той.
	Знаех, че трябваше да кажа нещо, да попитам дали са си изкарали добре, но бях твърде съкрушена, за да говоря.
	— Добре ли си? — попита той. — Изглеждаш разстроена.
	Кимнах и извърнах очи навън към главната улица, където хората продължаваха спокойно живота си.
	— Просто беше доста странно лято.
	— Искаш ли да поговорим за това?
	Бавно поклатих глава.
	— Ще ме помислиш за луда.
	— Стига де…
	Погледнах го и се опитах да се усмихна.
	— Всъщност има реална опасност да полудявам. Майка ми страдаше от деменция няколко години, преди да почине и се притеснявам, че може и аз да страдам от същото.
	Джон протегна ръка и за миг си помислих, че ще хване моята. Ала той взе чашата си с вода.
	— Деменция и лудост са две различни неща — каза и отпи глътка вода.
	— Да, така е — съгласих се аз.
	— Установено ли е, че имаш деменция?
	— Не, още не. Трябва да ида на лекар, но вероятно ще забравя. — И двамата се разсмяхме и ми беше трудно да спра. — Господи, колко е хубаво отново да се посмея — тихо възкликнах, все още усмихната.
	— Е, ако това има някакво значение, изобщо не ми изглеждаш откачена.
	— Това е, защото не живееш с мен. За Матю далеч не е толкова забавно, когато все правя разни глупости, нали се сещаш… Забравям да си сменя обувките, когато излизам, забравям си чантата у дома.
	— Това означава, че си излязла много бързо от къщата, а не че си луда. — Той ме погледна въпросително, без да откъсва тъмните си сериозни очи от моите. — Много ли бързаше наистина?
	— Просто вече не мога да понасям да стоя сама у дома — свих рамене аз.
	— След убийството на Джейн ли?
	— Сякаш всичко ме плаши. Нашата къща е твърде изолирана, за да съм спокойна.
	— Но наблизо има и други къщи, нали?
	— Да, така е…
	Поколебах се дали да му доверя каква е истинската причина за мълчаливите обаждания и да му разкажа за мъжа в горния край на пътя. Но тогава дойде сервитьорката със сметката и моментът отмина.
	— Е, по-добре, че скоро започваме учебната година. — Джон извади портфейла си. — Ще имаме толкова работа, че няма да ни остане никакво време да се задълбаваме в нещата. — Той се намръщи. — Обучението е на двайсет и осми. Моля те, не ми казвай, че вече си подготвила всички учебни планове за идващия срок.
	— Даже не съм ги погледнала — признах си аз.
	Джон се протегна и тениската му се надигна, разкривайки загоряла кожа.
	— Както и аз — ухили се той.
	— Наистина ли? — Въздъхнах облекчено. — Няма да повярваш колко по-добре ме накара да се почувствам току-що. Вчера срещнах случайно Кони в Касъл Уелс и тя спомена, че е почти готова.
	— Много е прилежна — кимна насмешливо той.
	— Довери ми и че не си отишъл у тях онази нощ, нали си спомняш, след партито за края на годината.
	— Не, не ми се ходеше.
	Погледнах го любопитно.
	— А и какъв е смисълът, след като ти нямаше да си там? — шеговито подхвърли той.
	— Никакъв — съгласих се. — Аз винаги съм душата на компанията.
	Той се засмя.
	— Точно така.
	Но и двамата знаехме какво има предвид.
	Излязохме от ресторанта и той ме изпрати до колата.
	— Купи ли онова гащеризонче между другото? — попитах аз.
	— Да, синьо, със слонче отпред. Приятелката ми изглеждаше леко изненадана — избрах го, защото ми харесваше, но бях забравил, че бебето е момиче.
	— Радвам се, че не само аз съм останала с лош спомен — пошегувах се.
	— Ето ти доказателство, че може да се случи с всекиго. Имаш ли някакви специални планове за този уикенд?
	— Надявам се да се мотая в градината.
	— Е, почини си добре. — Той кимна към колата ми. — Това е твоята, нали?
	— Да. — Прегърнах го импулсивно. — Благодаря ти, Джон, за всичко.
	— За мен е удоволствие — сериозно каза той. — Ще се видим пак в училище, Кас. Шофирай внимателно.
	Той изчака на тротоара, докато се измъкнах от паркинга и потеглих по главната улица. Чудех се с какво мога да запълня останалото време, докато Матю се прибере у дома. Стигнах до кръстовището, където обикновено завивах надясно, но сега видях табелата за Хестън и преди да разбера какво става, вече шофирах към селцето, където бе живяла Джейн. Към него се беше прибирала и в нощта, когато бе убита. Почувствах моментна паника, питайки се какви ги върша и какво се надявам да постигна с това. Ала по някаква причина се чувствах длъжна да го направя.
	Отне ми около пет минути да стигна там. Паркирах на улицата между бара и парка и излязох от колата. Паркът беше малък, но отлично поддържан. Минах през главната порта и бавно се разходих по алеите, възхищавайки се на прекрасното многообразие от цветя. Малкото пейки на сянка бяха заети, повечето от възрастни двойки, които си почиваха от следобедната разходка, затова седнах на слънце. Бях доволна, че съм намерила къде да прекарам няколко спокойни часа. Замислих се за Джейн, питайки се колко ли пъти е седяла точно на тази пейка, колко пъти е минавала по тази алея. В другия край на парка имаше детска площадка, където някакви хлапета се люлееха на дървени кончета и аз си представих как тя помага на децата си да се качат на някоя люлка или как тревожно ги следи, докато се катерят и спускат по пързалката… И както винаги, вината, която изпитвах при мисълта за Джейн, ме налегна с огромна сила.
	Питах се замечтано дали с Матю някога ще се радваме на деца, когато едно момиченце се опита да слезе от люлеещото конче. Беше съвсем ясно, че няма да успее въпреки волята й, защото едното й краче беше заклещено. Инстинктивно отворих уста да извикам, да предупредя някой от възрастните наоколо, че ще падне, но преди да успея, тя се търкулна на земята. Жалните й викове накараха един мъж да хукне към нея. Друго момиченце протегна ръчички да го свали от кончето, а той бързо го вдигна, преди да се погрижи за детето на земята. И докато го гледах как я изтупва от пясъка и целува по русата главица, осъзнах, че гледам съпруга на Джейн.
	Шокът ме разтърси цялата. Втренчих се в него, чудейки се дали не бъркам. Ала не можех да греша, при положение че снимката му беше из всички вестници и по телевизията през изминалите няколко седмици. Освен това момиченцата приличаха на близначки. Инстинктът ми нашепваше да бягам, да напусна парка бързо, преди да ме види. Но после се успокоих. Той не знаеше, че аз съм човекът, който е можел да спаси живота на жена му.
	Мъжът тръгна да се отдалечава от площадката, понесъл едното дете, което се беше ударило, и хванал другото за ръка. И двете плачеха, докато вървяха по алеята към пейката, където седях аз. Чувах как се опитва да ги успокои с обещания за лепенки на удареното и сладолед. Но момиченцето в прегръдките му не искаше да млъкне, разстроено от ожулените си колене, едното от които кървеше доста обилно.
	— Трябва ли ви кърпичка за раната? — попитах, преди да помисля.
	Той спря пред мен.
	— Може би е добра идея — съгласи се с облекчение. — Имаме още доста път до дома.
	Извадих кърпичка от джоба си и му я подадох.
	— Чиста е.
	— Благодаря.
	Той настани детето до мен на пейката, клекна пред нея и й показа кърпичката.
	— Виждаш ли какво ми даде тази мила дама? Искаш ли да видим дали няма да помогне на коляното ти?
	Той лекичко я притисна към ожуленото място, попивайки кръвта, и сълзите на детето като по чудо секнаха.
	— По-добре ли си, Лоти? — попита сестричката й, взирайки се в нея с тревога.
	— По-добре — кимна тя.
	— Слава богу. — Съпругът на Джейн ме погледна със сериозно лице. — Представете си какво щеше да е, ако беше паднала на бетона, както ние някога като деца. — Той махна кърпичката и отбеляза: — Вече няма нищо.
	Дъщеричката му се вторачи в коляното си, изглежда, остана доволна и скочи от пейката.
	— Да играем — каза тя и хукна към тревата.
	— Е, сега вече няма да искат да се прибираме — простена мъжът и се изправи.
	— Прекрасни са — казах с усмивка. — Много са красиви.
	— През повечето време — съгласи се той. — Но могат да са истински дяволчета, когато решат.
	— Сигурно им липсва майка им. — Спрях насред думата, ужасена от изреченото. — Съжалявам — заекнах аз. — Просто…
	— Моля, не се извинявайте — успокои ме той. — Поне не се преструвате, че не знаете кой съм. Няма да повярвате колко много хора идват в Хестън с надеждата да ме срещнат, сякаш съм известна личност. Започват разговор с мен, обикновено използват момичетата за това, а после ме питат за майка им дали не е у дома и не приготвя обяда, или пък дали е с руса коса като момичетата. Отначало, преди да се усетя, им отговарях, че е починала, а те продължаваха с въпросите и накрая им казвах, че е била убита. Преструваха се на изненадани и се вайкаха колко съжаляват, колко ужасно трябва да е било за мен. Един ден някаква жена прекрачи границата, питайки ме как полицаите са ми съобщили новината и тогава разбрах какви са. — Той поклати глава замислено. — Трябва да има специално име за такива хора, но не знам как да ги нарека. Поне магазинът и барът в селото правят страхотен оборот покрай тях — добави с горчива усмивка.
	— Съжалявам — тихо повторих аз. Щеше ми се да му издам, че съм получила писмото му тази сутрин, но след казаното от него не посмях. Можеше да си помисли, че и аз, като всички останали, съм дошла в парка с надежда да го срещна случайно, особено след като нямах никаква реална причина да бъда в Хестън. Той не ме беше поканил да дойда да го видя. Станах на крака. — Трябва да тръгвам.
	— Надявам се, че не е заради казаното от мен. — Под ярката слънчева светлина забелязах сиви нишки в кестенявата му коса и се запитах дали са били там преди смъртта на Джейн.
	— Не, съвсем не — уверих го аз. — Просто трябва да се връщам.
	— Е, благодаря, че ми се притекохте на помощ. — Погледна към тревата, където момичетата си играеха. — Всичко вече е забравено, слава богу.
	— Така е… — Опитах да се усмихна, но иронията в думите му ме спря. — Приятен следобед.
	— И на вас.
	Отдалечих се, а сърцето ми биеше лудо и думите му, че съм му се притекла на помощ, отекваха в ушите ми. Сякаш ми се подиграваха през целия път до портата на парка, не ме оставиха на мира и докато се качвах в колата… И в крайна сметка се запитах какво, за бога, ме накара да дойда тук, ако не точно нуждата ми да получа прошка.
	Какво ли щеше да стане, ако се върнех и му кажех коя съм. И му признаех, че съм видяла Джейн в онази отбивка във фаталната нощ? Дали щеше да ми се усмихне с онази негова тъжна усмивка и да подхвърли, че няма значение — по-добре че не съм спряла, защото е можело и аз да бъда убита? Или щеше да бъде отвратен от постъпката ми, да ме посочи с пръст и да извика пред всички в парка, че не съм си мръднала пръста, за да помогна на жена му. И понеже нямаше как да разбера, включих двигателя и потеглих към дома. И единственото, за което мислех, бе съпругът на Джейн и двете малки дъщерички, които беше оставила.
	Макар да шофирах съвсем бавно, се прибрах вкъщи към пет. Докато минавах през портата, тревогата отново ме стисна в лапите си и разбрах, че няма да мога да вляза, не и преди Матю да се върне, затова останах в колата. Бях спряла на сянка, ала беше толкова горещо, че отворих прозорците, за да стане леко течение. Телефонът ми даде сигнал, че съм получила съобщение, беше от Мери. Толкова се притесних за работата, която още не бях свършила, че не забелязах как минава времето. И когато колата на Матю зави по алеята, помислих, че се прибира по-рано. Бързо погледнах часовника си и видях, че вече е шест и половина. Той спря до мен, а аз извадих ключовете от стартера и излязох, преструвайки се, че току-що съм пристигнала.
	— Изпреварих те — казах с усмивка.
	— Изглеждаш разгорещена — отбеляза той, след като ме целуна. — Не беше ли включила климатика на колата?
	— Ходих само до Браубъри, затова реших да не го включвам за краткия път обратно.
	— На пазар ли беше?
	— Да.
	— Купи ли си нещо хубаво?
	— Ами не.
	Тръгнахме към входната врата и той отключи с неговите ключове.
	— А къде ти е чантата? Матю кимна към празните ми ръце.
	— В колата. — Бързо влязох в къщата. — Ще я взема след минутка, първо искам да пийна нещо.
	— Чакай, нека изключа алармата! О, не е включена. — Усетих го как се мръщи зад гърба ми. — Включи ли я, когато излезе?
	— Не, не сметнах за нужно, понеже нямах намерение да отсъствам дълго.
	— Предпочитам за в бъдеще да го правиш. След като вече имаме аларма, най-добре да я използваме.
	Оставих го да се качи и да се преоблече, докато приготвих чай и го сервирах в градината.
	— Само не ми казвай, че си излизала с тези обувки — ужаси се той, когато дойде при мен след няколко минути. Сведох очи към нозете си. Не исках да му причинявам допълнителни тревоги, затова се засмях престорено.
	— Не, преди малко ги обух.
	Той се усмихна и седна до мен, протягайки дългите си крака.
	— Какво друго прави днес, освен че си била на пазар?
	— Подготвих още няколко урока — излъгах, докато мислено се питах защо не му споделям, че случайно съм срещнала Джон.
	— Това е хубаво. — Той погледна часовника си. — Седем и десет. Когато си изпиеш чая, можеш да си смениш обувките и ще те заведа на вечеря. Искам да започнем уикенда с добро настроение.
	Стана ми тъжно, защото още се чувствах сита след обяда с Джон.
	— Сигурен ли си? — попитах неуверено. — Не предпочиташ ли да останем у дома?
	— Не, освен ако не си запазила от твоето къри от онзи ден.
	— Съжалявам.
	— Значи е време да идем на ресторант.
	— Добре — съгласих се аз, облекчена, че не бе предложил да похапнем спагети в „Костело“.


	Качих се да се преоблека и взех една малка чанта от гардероба, която скрих под жилетката си, а докато той настройваше алармата, изтичах до колата и се престорих, че я взимам от седалката. Отпътувахме към Браубъри и намерихме места в любимия ни индийски ресторант.
	— Познаваш ли новия ни съсед? — попитах, докато разглеждахме менюто. — Говорил ли си изобщо с него?
	— Да, вчера, когато оглеждах пътя и чаках да се върнеш от Касъл Уелс. Той мина край къщата и се заприказвахме. Изглежда, жена му го е напуснала точно преди да се преместят тук.
	— Къде отиваше?
	— Какво имаш предвид?
	— Спомена, че минавал край къщата.
	— Ами вървеше към неговата. Сигурно е бил на разходка. Казах му, че ще го поканим на вечеря някой ден.
	Сърцето ми спря за миг.
	— А той съгласи ли се?
	— Да, с удоволствие щял да дойде. Нямаш нищо против, нали?
	Сведох очи към менюто, преструвайки се, че го разглеждам.
	— Стига точно този мъж да не е убиецът.
	Матю избухна в смях.
	— Шегуваш се, нали?
	— Разбира се. — Насилих се да се усмихна. — Е, какъв човек ти се видя?
	— Приятен на вид.
	— На колко години е?
	— Не знам, малко над шейсетте, предполагам.
	— Не ми се стори толкова възрастен, когато за пръв път го забелязах.
	— Пенсиониран пилот е. Сигурно знае как да се поддържа във форма.
	— Попита ли го защо все стои пред къщата ни?
	— Не, тогава не знаех, че го прави. Но ми спомена, че смята къщата ни за много красива, може да й се е възхищавал. — Погледна ме и се намръщи. — Наистина ли все стои пред къщата?
	— Виждала съм го няколко пъти.
	— Е, няма как да бъде арестуван за това — подметна той предупредително, сякаш беше отгатнал накъде клоня с въпросите си.
	— Не съм казала такова нещо.
	Матю ми се усмихна насърчително.
	— Да изберем какво да похапнем, какво ще кажеш?
	Исках да му изтъкна, че един пенсиониран пилот, приятен на вид, малко над шейсетте, спокойно можеше да е убиецът, но знаех, че той не иска да го обсъждаме повече. А камо ли да се обадим в полицията…


>	Събота, петнайсети август

	Рязкото изтракване на пощенската кутия отекна в цялата къща, докато закусвахме. Матю стана, захапал намазана с масло препечена филия, и отиде в коридора, а след няколко минути се върна с куп писма и малък пакет.
	— Заповядай — каза той и ми го подаде. — За теб е.
	Изгледах го подозрително. Предния ден писмото беше от Алекс, но нямаше начин и пакетът да е от него.
	— Какво е?
	— Не знам. — Той огледа обикновената бяла хартия на опаковката. — Нещо, което си поръчала?
	— Този път нищо не съм поръчвала. — Притеснено оставих пакета на масата, направо ме беше страх да го докосна. Дали не беше от мъжа, който ми се обаждаше и мълчеше по телефона?
	— Сигурна ли си? — Матю сложи ръка на рамото ми.
	— Напълно.
	— Искаш ли аз да го отворя?
	— Не, няма нужда — отговорих светкавично. Макар че лесно можех да разкъсам опаковката, грабнах пакета и го отнесох в кабинета. Взех от чекмеджето ножица и разрязах плика. Вътре имаше малка кутийка. Извадих я и внимателно вдигнах капака с разтуптяно сърце. Чифт разкошни сребърни обеци лежаха върху черна кадифена възглавничка и когато ги познах, изпитах огромно облекчение.
	— Много са хубави — отбеляза Матю, който надничаше през рамото ми.
	Не бях го чула да идва след мен.
	— За Рейчъл са — казах и затворих кутийката. — Не очаквах, че ще дойдат толкова бързо.
	— За рождения й ден ли?
	Сетих се за вилата в Ил дьо Ре.
	— Да — потвърдих аз.
	Той ме остави и излезе да окоси моравата. Пъхнах обеците в едно от чекмеджетата и за момент останах загледана през прозореца към полето от другата страна на пътя. Някога се чувствах толкова спокойна тук, сякаш нищо не можеше да ни засегне.
	Телефонът в коридора звънна. Замръзнах, но после си спомних, че е събота. Мълчаливите обаждания никога не идваха през уикенда. Въпреки това оставих да се включи телефонният секретар. Беше Мери, която се чудеше дали съм получила няколкото съобщения, които ми бе оставила за деня на обучението. Сърцето ми изтръпна. Скоро ваканцията щеше да свърши, а аз още не бях се заела с подготовката на уроците. Тя продължи да говори и шеговито подхвърли, че се надява да не съм си загубила мобилния телефон, защото ми била оставила и няколко съобщения на него.
	След като Мери затвори, телефонът почти веднага звънна отново. Погледнах да видя номера, питайки се дали тя няма да стане толкова настоятелна, колкото и непознатият, който само мълчеше. Но беше Рейчъл, затова вдигнах.
	— Здрасти — бодро казах аз.
	— Е, как си?
	_Полудявам_, исках да изкрещя.
	— Заета съм с подготовката на уроците си — излъгах спокойно.
	— Някакви обаждания?
	— Не и напоследък — отново излъгах аз. — Ами ти? Как е в Сиена?
	— Красиво е. Страхотно се забавлявам въпреки Алфи. — Гърленият й смях прозвуча по линията. — Нямам търпение да ти разкажа всичко за него, но тъкмо ще излизаме.
	— Значи да не чакам сватбени камбани? — подхвърлих развеселено.
	— Категорично не. Както и да е, нали ме познаваш, аз не съм по сватбите. Какво ще кажеш да се видим за обяд във вторник, след като си дойда? Тогава ще е първият ми работен ден и така ще имам какво да чакам с удоволствие. А и ти не трябва да ходиш в училището чак до сряда, нали?
	— Не, така че вторникът ме устройва. В „Сауър грейпс“?
	— Ще се видим там.
	Затворих и осъзнах, че от лятната ваканция са останали само две седмици. За добро или лошо. Нямах търпение да се махна от къщата, от обажданията. Но при цялата работа, която ме чакаше, ми се струваше невъзможно да се върна в училище.
	— Готова ли си?
	Вдигнах очи и видях Матю да стои пред мен. Беше се облякъл спретнато в спортни панталони и памучна риза с къс ръкав и носеше малък спортен сак.
	— За какво? — учудих се аз.
	— За нашия следобед в спа центъра.
	Кимнах и се усмихнах насила, но не бях готова, защото напълно бях забравила, че предната вечер в ресторанта той ме бе изненадал с резервация в спа център близо до Чичестър. Бяхме ходили там веднага след годежа ни и жестът му бе уталожил напрежението, останало помежду ни след разговора за новия ни съсед.
	— Трябва само да се обуя — казах аз и пригладих памучната пола. Бях си я сложила сутринта вместо късите панталони, които обичайно носех. Значи, сутринта вероятно съм си спомнила за спа центъра.
	Изтичах горе и набързо пъхнах чифт бански в една чанта, докато обмислях какво още може да ми потрябва.
	— Хайде да тръгваме, Кас!
	— Идвам! — Свалих потника, с който бях облечена, и отворих гардероба, за да потърся нещо по-елегантно. Взех една бяла памучна риза с малки копченца и я облякох. В банята набързо се сресах. Канех се да сложа и малко грим, ала Матю отново ме повика отдолу.
	— Кас, не ме ли чу, резервацията е за два часа!
	Погледнах часовника и видях, че имаме само четирийсет и пет минути, за да стигнем до Чичестър.
	— Извинявай — казах аз, тичайки надолу по стълбите. — Търсех си банския.
	Качихме се в колата и докато излизахме през портата, облегнах глава на седалката и затворих очи. Чувствах се изтощена, но тук, в колата, заедно с Матю, където не ме грозеше никаква опасност, бях напълно спокойна. Последва внезапен завой, при който залитнах към вратата и се наложи да примигна няколко пъти, докато осъзная къде сме. И тогава разбрах.
	— Матю! — чух страха в гласа си. — Движим се в грешна посока!
	Той ми хвърли кос поглед и се намръщи.
	— Отиваме в Чичестър.
	— Знам, но защо сме тръгнали към „Блекуотър лейн“! — Думите засядаха в гърлото ми.
	— Защото така ще спестим десет минути от пътя. Иначе ще закъснеем.
	Сърцето ми заби лудо. Не исках да минавам оттам, не можех да издържа! През прозореца забелязах, че приближаваме до онази отбивка и съзнанието ми се замъгли. Паниката ме сграбчи в лапите си и пръстите ми се пресегнаха към дръжката на вратата.
	— Кас! — уплашено извика Матю. — Какво правиш? Не може просто да слезеш от колата! Движим се с шейсет километра!
	Натисна рязко спирачка, автомобилът подскочи и залитнах напред. Матю спря точно срещу отбивката, в която беше убита Джейн. Някой беше оставил цветя и фолиото, в което бях увити, се развяваше от ветреца. Ужасена, че съм се озовала на мястото, където започнаха кошмарите ми, избухнах в сълзи.
	— Не! — изхлипах аз. — Моля те, Матю, не можем да спираме тук!
	— О, господи — уморено въздъхна той. Превключи на скорост и понечи да потегли, ала после спря. — Това е лудост.
	— Съжалявам.
	— Какво искаш да направя? Да продължа ли да карам? Или да се върнем у дома? — Звучеше изнервен до крайност.
	Плачех толкова силно, че едва си поемах дъх. Той се пресегна и понечи да ме прегърне, но аз се дръпнах от ръцете му. Матю въздъхна и започна да прави обратен завой по средата на пътя.
	— Не — викнах през плач. — Не можем да се върнем у дома, аз просто не мога.
	Той спря по средата на маневрата и колата остана опасно препречила пътя.
	— Какво означава това?
	— Просто не искам да се връщам у дома.
	— И защо? — Гласът му беше спокоен, но усещах някакво напрежение в тона му, което прикриваше нещо по-сериозно.
	— Вече не се чувствам в безопасност там.
	Той си пое дълбоко дъх, за да се овладее.
	— Пак ли става дума за убийството? Стига, Кас, престъпникът изобщо не е близо до къщата ни, а и представа няма коя си. Знам, че убийството на Джейн те разстрои, но трябва вече да престанеш.
	Гневно се обърнах към него.
	— Как да престана, след като този злодей още не е заловен?
	— И какво още трябва да направя? Сложихме алармена система на цялата къща заради теб. Освен да те оставя в някой хотел, това ли искаш? Защото ако е така, само ми кажи и ще го направя!
	Докато се приберем у дома, вече бях в такова състояние, че Матю се обади на доктор Дийкън и той предложи да дойде вкъщи. Даже и неговото присъствие не можеше да ме накара да спра да плача. Той попита за лекарствата ми и когато Матю му каза, че не ги вземам редовно, доктор Дийкън се намръщи и заяви, че ги е предписал, защото имам нужда от тях. Под зоркия му поглед аз изгълтах с благодарност две от таблетките и зачаках те да ме отведат там, където нищо нямаше значение.
	През това време внимателно ми задаваше въпроси, искаше да разбере какво е предизвикало този нервен срив. Слушах, че Матю му разказваше как съм се барикадирала във всекидневната, докато той е бил на работа. А когато докторът попита дали е имало други случаи на притеснително поведение от моя страна, Матю спомена, че предната седмица съм изпаднала в истерия, защото съм си въобразила, че виждам огромен нож да лежи в кухнята. А това всъщност било обикновен кухненски нож. Забелязах ги да си разменят многозначително погледи и след това заговориха за мен, все едно ме нямаше там. Чух думата „срив“, но вече нямаше значение, защото магията на хапчетата бе подействала.
	Доктор Дийкън си тръгна, заръчвайки на Матю да ме кара да си почивам и да му се обади, ако положението се влоши. Прекарах остатъка от вечерта сънливо отпусната на дивана, докато Матю гледаше телевизия до мен, хванал ръката ми. Когато предаването свърши, той изключи телевизора и ме попита дали има нещо друго, което да ме тревожи.
	— Ами цялата работа, която трябва да приключа преди началото на учебната година — отговорих аз и очите ми се напълниха със сълзи въпреки хапчетата.
	— Но вече си подготвила доста уроци, нали?
	Лъжите ми се обръщаха срещу мен.
	— Няколко, но имам още много, а не съм сигурна, че ще успея да се подготвя навреме.
	— Ами не би ли могла да помолиш някой да ти помогне?
	— Няма как, всички си имат достатъчно задачи.
	— Мога ли аз да помогна?
	— Не, не става. — Погледнах го безпомощно. — Какво ще правя, Матю?
	— Ами ако сама не се справиш, наистина не знам.
	— Просто съм толкова уморена, че…
	Той приглади косата ми.
	— Ако ти е трудно, защо не поискаш да работиш на половин ден?
	— Не мога.
	— Защо?
	— Вече е прекалено късно да ми намерят заместник.
	— Глупости! Ако ти се случи нещо, ще им се наложи.
	Изгледах го втренчено.
	— Какво имаш предвид?
	— Това, че няма незаменими хора.
	— Но защо спомена, че нещо може да ми се случи?
	Той се намръщи.
	— Просто се опитвах да защитя тезата си — ако например си счупиш крак или те блъсне автобус, тогава ще трябва да ти намерят заместник.
	— Но ти го каза, сякаш знаеш, че ще ми се случи нещо — настоях аз.
	— Не ставай смешна, Кас! — Гласът му бе рязък и гневен и аз потръпнах, защото не се случваше често да повиши тон. Той усети потръпването ми и въздъхна. — Просто така е думата, нали?
	— Извинявай — отроних тихо. Хапчетата вече бяха прогонили паниката и ме водеха към съня.
	Той ме прегърна и притисна към себе си, но се чувствахме неловко.
	— Просто си помисли дали да не поговориш с Мери за работата ти на половин ден.
	— Или изобщо да не се връщам — чух се да изричам.
	— Това ли искаш, да спреш напълно работа? — Той се дръпна леко назад и ме погледна учудено. — Във вторник ми сподели, че нямаш търпение да се върнеш в училище.
	— Просто не знам дали ще успея да свърша всичко, което се очаква от мен, особено когато съм в това състояние. А дали да не поискам още няколко седмици отпуск и да се върна в средата на септември, след като се почувствам по-добре?
	— Не съм сигурен, че ще ти позволят, освен ако доктор Дийкън не заяви, че не си способна да работиш в момента.
	— Мислиш ли, че би го направил? — попитах аз, макар някакъв глас вътре в мен да ми подсказваше, че трябва да спра и да не забравям за обажданията, за Джейн и че не съм в безопасност у дома. Но не можех да задържа съзнанието си върху тези мисли достатъчно дълго, че да се съсредоточа.
	— Би могъл. Нека да видим как ще се справяш с хапчетата. Има още две седмици до началото на учебната година. След като почнеш да ги вземаш редовно, вероятно ще се почувстваш много по-добре.


>	Петък, двайсет и осми август

	Входната врата се затвори след Матю. От спалнята чух как запали колата, премина през портата и после се изгуби нататък по пътя. В къщата се възцари тишина. С мъка се надигнах до седнало положение, пресегнах се към двете прасковени на цвят таблетки, които бяха сложени на таблата със закуската ми, и ги пъхнах в уста, преглъщайки ги с портокалов сок. Не докоснах обаче двете филийки препечен черен хляб, които бяха разрязани по средата и артистично подредени на таблата, а не просто струпани една върху друга, както и купичката кисело мляко с мюсли. Вместо това се облегнах на възглавниците и затворих очи.
	Матю беше прав. След като започнах да вземам хапчетата редовно, се чувствах много по-добре. Животът ми се бе подобрил драстично през изминалите дни — седмица или две?
	Отворих очи и се взрях в часовника, за да видя коя дата сме. Петък, двайсет и осми август, значи бяха минали тринайсет дни. Може и да не си спомнях много неща, но петнайсети август бе запечатан в паметта ми като деня, в който бях преживяла нервен срив. Това също бе и рожденият ден на мама. Спомних си го едва след като доктор Дийкън си тръгна онази нощ. И когато осъзнах, че не съм отишла да сложа цветя на гроба й, отново ужасно се разстроих. Обвиних и Матю, че не ми е напомнил. Което съвсем не беше честно, понеже никога не му бях споделяла коя е рождената й дата. Той се въздържа да ми напомни за пропуска, а само каза, че мога да отида на сутринта.
	Още не бях отишла, защото, чисто физически, не можех. Вземах две хапчета, преди да си легна, за да мога да спя цяла нощ, а всяка сутрин, преди да излезе, Матю ми носеше още две заедно със закуската. Той прост следваше указанията на доктор Дийкън, че трябва да си почивам. Така тревогата, която винаги изпитвах, след като той тръгнеше на работа, вече бе притъпена, докато се изкъпя и облека. Лошото беше, че към обед вече се чувствах толкова отпусната, че ми беше трудно да направя и крачка. Прекарвах по-голямата част от деня си в някакъв полусън, просната на дивана, докато телевизорът бе включен на канала за пазаруване, защото не можех да събера енергия да го превключа. Понякога, сякаш на заден план, чувах да звъни телефонът, но това едва достигаше до съзнанието ми. И понеже никога не вдигах, обажданията ставаха все по-редки. Той продължаваше да ми звъни, колкото да ми покаже, че не ме е забравил, но ми беше приятно да си представям раздразнението му, задето не можеше да ме намери.
	Животът беше лесен. Хапчетата, колкото и силни да бяха, ми позволяваха да функционирам на някакво елементарно ниво, защото прането не се трупаше, съдомиялната се оказваше заредена, а къщата беше разтребена. Никога не си спомнях да съм вършила някое от тези неща, което би трябвало да ме тревожи повече, защото означаваше, че хапчетата тотално объркват и без това несигурната ми памет.
	Ако бях по-разумна, щях да намаля дозата наполовина.
	Ако бях по-разумна, нямаше обаче изобщо да имам нужда от хапчета.
	Може би ако хапвах малко повече, те нямаше да ми въздействат толкова силно, ала, изглежда, бях изгубила и апетит заедно с ума си. Закуската, която Матю ми носеше, винаги отиваше в коша и пропусках обяда, защото бях твърде сънена, за да ям. Така че единственото ми хранене за деня беше вечерята, която приготвях и за двама ни.
	Матю нямаше никаква представа как прекарвам деня си. Тъй като действието на хапчетата отслабваше около час преди той да се прибере, имах време да проясня съзнанието си, да се среща, да сложа малко грим и да приготвя нещо за вечеря. А когато ме попиташе какво съм правила, винаги измислях нещо: шетала съм из къщата или съм подреждала гардеробите… От моя гледна точка неведението беше благословия.
	Исках да забравя напълно целия външен свят. Получавах много съобщения от Рейчъл, Мери и Хана, които ме канеха на кафе, и от Джон, който искаше да обсъдим учебните планове. Не бях отговорила на нито едно, защото не се чувствах във форма да се срещам с когото и да било, още по-малко да нищим уроци. Тези съобщения усилиха още повече напрежението, което вече ме беше обзело, и внезапно ми хрумна, че най-доброто решение би било да си изгубя телефона. Така няма да се налага да отговарям на никого. А и бездруго в къщата едва имаше обхват, така че не ми вършеше особена работа.
	Отидох и взех мобилния си телефон. Имаше няколко съобщения на гласовата поща, както и три нови, ала аз го изключих, без да отворя което и да е. Тръгнах към всекидневната и се огледах къде мога да го скрия. Отидох до една от орхидеите, вдигнах я от саксията, пъхнах телефона на дъното и поставих растението отгоре му.
	Въпреки действието на хапчетата, нямаше как да забравя, че имам деменция, защото винаги имаше дребни нещица, които да ми напомнят, че умът ми бавно се разпада. Вече не помнех как да настроя микровълновата фурна — един ден исках да си направя горещ шоколад, но се наложи да използвам обикновения котлон и тенджера, защото различните бутони на панела не ми говореха нищо.
	А по пощата непрекъснато пристигаха разни неща, за които се сещах, че съм виждала по телевизора, но нямах спомен да съм поръчвала. Предния ден бе пристигнал поредният пакет. Матю го намери на прага, когато се прибираше от работа.
	— Това беше отвън пред вратата — спокойно каза той, макар да се случваше за втори път през изминалите три дни. — Пак ли си поръчала нещо?
	Извърнах лице, за да не види объркването в очите ми. Ядосвах се, че не съм поръчала нещо, което може да се побере в пощенската кутия, така че да мога да го скрия, преди той да се прибере у дома.
	Пристигането на тази пратка толкова скоро след уреда за рязане на зеленчуци на спирали, който доставиха в понеделник, беше унизително.
	— Отвори го и виж — казах аз, опитвайки се да спечеля малко време.
	— Защо, за мен ли е? — Матю леко тръсна кутията. — Изглежда, е някакъв домакински уред.
	Гледах го как разопакова пакета, докато отчаяно се мъчех да си спомня какво съм поръчала.
	— Ренде за картофи? — Той ме погледна въпросително.
	— Реших, че изглежда забавно — свих рамене, спомняйки си как бях видяла да превръщат картоф в тънки резенчета само за секунди.
	— Сигурно ще ми кажеш, че върви с онова нещо, което прави зеленчуците на спирали и което дойде в понеделник. Откъде, за бога, се вземат тези неща?
	Казах му, че съм ги видяла в рекламните притурки на неделния вестник, защото ми звучеше по-добре от това да си призная, че съм ги поръчала от телевизионния канал. Явно се налагаше в бъдеще да оставям чантата си в спалнята. Бях свикнала сутрин да я вземам с мен на долния етаж, в случай че ми се наложи да изляза бързо, което означаваше, че имам лесен достъп до кредитната си карта. Но даже и мълчаливият мъж по телефона да се появеше на прага ми, нямаше да мога да стигна далеч. Заради хапчетата шофирането бе напълно изключено, така че можех да избягам само в градината, което едва ли щеше да ми помогне особено.
	Понякога си мислех, че е дошъл. Внезапно се събуждах с разтуптяно сърце, убедена, че ме гледа през прозореца. Първоначалният ми инстинкт беше да побягна, затова се мъчех да се надигна от фотьойла, но после отново се отпусках, без да ме е грижа особено. Казвах си, че ако наистина е тук, поне всичко ще свърши. Умът ми бе достатъчно бистър, за да разбера, че освен спасителен пояс, хапчетата щяха да се окажат и моята гибел по един или друг начин. Или поне щяха да доведат до края на брака ми, защото едва ли можех да очаквам Матю да продължи да търпи все по-странното ми поведение.
	Усещах, че изпитите хапчета вече замайват съзнанието ми и затова побързах да взема душ. После бързо навлякох дрехите, които напоследък се бяха превърнали в моя униформа — джинси и тениска. Бях разбрала, че изглеждат горе-долу прилично, след като съм прекарала с тях деня на дивана. Веднъж си бях облякла рокля и след като спах до идването на Матю, тя беше толкова омачкана, та той се беше пошегувал, че може би цял ден съм пълзяла из храстите в градината.
	Оставих чантата си и свалих таблата със закуската долу, след което натроших на късчета хляба и го изнесох в градината за птиците. Искаше ми се да поседна и да се порадвам на слънцето за малко, но вече се чувствах в безопасност само в къщата и при заключени врати. Не бях оставала навън, откакто започнах редовно да вземам хапчетата. Разчитах на продукти от фризера, за да приготвя вечерята и бях започнала да прибягвам към кутиите с мляко с дълъг срок на годност, които пазехме за спешни случи. Матю бе забелязал предната вечер, че хладилникът е почти празен, затова се надавах да предложи да излезем на пазар следващия ден.
	Краката ми бяха натежали, докато се върна в къщата. Измъкнах от фризера някакви наденички, а после се разрових в паметта си за рецепта, с която да ги превърна във вечеря. Знаех, че някъде сигурно има още няколко глави лук, както и буркан домати в шкафа. След като бях измислила вечерята, спокойно се отпуснах на дивана във всекидневната.
	Водещите от канала за пазаруване ми изглеждаха като стари приятели. Днес предлагаха часовници, украсени с малки кристали, и бях особено доволна, че съм твърде уморена, за да се кача за чантата си. Домашният ни телефон звънна. А аз само затворих очи и се оставих сънят да ме унесе. Харесваше ми усещането на бавно потъване в забравата, а щом действието на хапчетата преминеше след няколко часа, ми допадаше бавното завръщане в реалността.
	Днес, докато се носех из онова странно пространство между съня и реалността, усетих някакво присъствие, като че имаше човек наблизо… Усещах го, сякаш беше в стаята и ме гледаше, а не от другата страна на прозореца. Лежах напълно неподвижна, сетивата ми се изостряха с всеки изминал миг, дишането ми ставаше накъсано, а цялото ми тяло се напрягаше. И когато вече не можех да понасям чакането, рязко отворих очи. Бях уверена, че ще го видя надвесен над мен с нож в ръка, а сърцето ми туптеше, заглушавайки всичко друго. Ала нямаше никой. А когато се извърнах към прозореца, се уверих, че и там е празно.
	Докато Матю се прибере, около час по-късно, задушеното с наденички вече беше във фурната, масата беше сложена, а за да компенсирам липсата на второ ястие, бях отворила бутилка вино.
	— Изглежда чудесно — похвали ме той. — Но първо искам бира. Ти желаеш ли нещо?
	Матю отиде до хладилника и го отвори. Дори и аз потръпнах при вида на празните рафтове.
	— О, не си ли пазарувала днес?
	— Мислех, че може да идем заедно утре.
	— Спомена, че ще напазаруваш на връщане от срещата ви. — Той си взе бира и затвори хладилника. — Как мина тя между другото?
	Погледнах крадешком календара и забелязах „Ден за обучение“, написано под днешната дата.
	Сърцето ми изтръпна.
	— Реших да не ходя — отвърнах. — Какъв е смисълът, след като няма да се връщам на работа.
	Той ме погледна изненадано.
	— Кога го реши?
	— Говорихме за това, забрави ли? Обясних ти, че не се чувствам готова да преподавам, че може да говорим за това с доктор Дийкън.
	— Ала решихме също така, че ще изчакаме да видим как се чувстваш след седмица-две приемане на лекарствата. Но щом искаш… — Извади отварачка от чекмеджето и махна капачката на бирата. — Мери дали ще успее да ти намери заместник за толкова кратко време?
	Сведох лице, за да не види изражението ми.
	— Ами още не знам.
	Той отпи направо от бутилката.
	— Е, какво ти каза, когато й съобщи, не няма да се връщаш в училище?
	— Не знам — повторих.
	— Е, все нещо е казала — настояваше той.
	— Още не съм я потърсила. Реших го окончателно едва днес.
	— Но тя сигурно с искала да знае защо няма да ходиш на срещата.
	Отговорът ми беше спестен от звънеца на вратата. Оставих го да види кой е, а аз седнах на масата и облегнах глава на дланите си, чудейки се как съм могла да забравя за деня на обучението. Едва когато чух Матю да се извинява любезно и многословно, разбрах, че Мери е на прага ни и ужасена, се примолих мислено той да не я покани да влезе.
	— Беше Мери.
	Вдигнах глава и го видях пред себе си. Чакаше ме да реагирам някак, да се оправдая, ала аз не можех, не знаех какво да правя вече.
	— Тръгна си — добави той. За пръв път, откакто бяхме женени, го виждах ядосан. — Не си й споменала нищо, нали? Защо не си отговорила на никое от съобщенията й?
	— Не съм ги видяла. Изгубила съм си телефона — изрекох с тревога в гласа. — Никъде не го намирам.
	— Кога го видя за последно?
	— Май беше в онази вечер, когато излязохме на вечеря. Напоследък не го използвам особено, затова не бях забелязала досега.
	— Вероятно е някъде из къщата.
	Поклатих глава.
	— Търсих навсякъде, а също и в колата. Даже звъннах да питам и в ресторанта, но и те не са го намерили.
	— Ами лаптопа ти, и него ли си изгубила? И защо не вдигаш домашния телефон? Явно всичките ти колеги са се опитвали да се свържат с теб — Мери, Кони, Джон. Отначало решили, че сме заминали на почивка в последния момент, но след като не си се появила на срещата днес, Мери сметнала за най-добре да дойде и да види дали всичко е наред.
	— Заради хапчетата е — измърморих. — Приспиват ме.
	— Тогава по-добре да помолим доктор Дийкън да намали дозата.
	— Не. — Поклатих глава. — Не искам.
	— Щом можеш да си поръчваш неща от някакво списание, какво ти е пречело да се обадиш на колегите си или поне на шефа си. Мери прояви голямо разбиране, но сигурно е ядосана.
	— Престани да ме тормозиш!
	— Да те тормозя ли? Току-що ти спасих кожата, Кас!
	Знаех, че е прав, затова отстъпих.
	— Какво каза Мери?
	Той взе бирата си от плота, където я бе оставил.
	— Нямаше какво толкова да каже. Предадох й, че си имала някои здравословни проблеми през лятото и вземаш лекарства. А тя не беше особено изненадана. Явно се е притеснявала за теб през последния срок.
	— О, досещала се е… — прошепнах натъжено.
	— Не ти е споменала нищо тогава, защото се надявала, че претоварването и умората са причина да забравяш разни неща. И че ще се оправиш след лятната ваканция.
	Засмях се глухо.
	— Значи сигурно е облекчена, че няма да се връщам. Бях силно засрамена, че Мери е забелязала пропуските в паметта ми.
	— Напротив, призна, че ще им липсваш. И помоли да й се обадиш веднага щом се почувстваш готова за работа.
	— Много мило от нейна страна — отвърнах гузно.
	— Всички са на твоя страна. Кас. Всички искаме да се оправиш.
	Сълзи замъглиха очите ми.
	— Знам.
	— Ще трябва да си вземеш медицинско удостоверение от доктор Дийкън.
	— Би ли го помолил ти за това?
	Усещах погледа му върху себе си.
	— Добре.
	— А ще ме закараш ли до супермаркета? Не искам да шофирам, докато вземам хапчетата, а трябва да напълним хладилника.
	— Хапчетата наистина ли ти влияят толкова много?
	Поколебах се, защото ако му кажех, че е така, той можеше да помоли доктора да ми намали дозата.
	— Просто предпочитам да не рискувам.
	— Ясно. Ще идем утре.
	— Нали нямаш нищо против?
	— Разбира се, че нямам. Бих направил всичко, за да улесня живота ти, трябва само да ми кажеш.
	— Знам — с благодарност изрекох аз.


>	Вторник, първи септември

	Нямах търпение Матю да ми донесе закуската, за да мога отново да изпия хапчетата си. Бях забравила, че предният ден е неработен, така че не бях вземала таблетките три дни поред. Никога не ги пиех през уикенда, за да не разбере Матю колко силно ми влияят, така че просто ги криех в чекмеджето си. Освен това, когато той беше наоколо, нямах нужда от тях, за да преживея деня. Но ми трябваха нощем, иначе щях да лежа будна и да си мисля за Джейн, за престъплението и за убиеца, който още не беше заловен. И който още ми звънеше.
	Няколко пъти през уикенда се улавях, че се оглеждам за таблетките и се чудех дали не мога да взема поне една само да се успокоя малко. Първият път беше в събота сутринта, когато се върнахме с колата, натоварени с покупки. Бяхме пили кафе навън и аз се бях насладила на усещането да бъда отново в реалния свят, макар и за час. У дома се захванах да прибирам покупките и тайничко се чудех как гледката на пълен с храна хладилник може да ми вдъхне увереност, сякаш владея живота си. Матю се пресегна да си вземе бира.
	— Най-добре да започна с онова, с което ще завърша деня — весело подхвърли той.
	— Какво имаш предвид? — попитах разтревожена.
	Чудех се дали не изпитва нужда да се напие, за да може да издържи на все по-големите тревоги, които му причинявах.
	— Ами ако Анди е приготвил някое от неговите кърита, със сигурност ще го полеем с бира.
	Отне ми доста време да прибера сиренето в хладилника, мислейки трескаво.
	— Сигурен ли си, че точно днес сме поканени у Хана и Анди?
	— В събота преди неработния понеделник, така ми каза ти. Искаш ли да се обадя и да проверя? — Думите му не ми говореха нищо, но се ужасявах да не се досети, че съм забравила.
	— Не, няма нужда.
	Той отпи глътка бира и извади мобилния си телефон от джоба.
	— Мисля все пак да проверя. Няма да навреди.
	Обади се на Хана, която потвърди, че ни очакват на гости.
	— Явно си обещала, че ти ще занесеш десерт — тихо изрече Матю, след като затвори.
	— О, да — възкликнах аз, като се борех с паниката и се надявах, че имам достатъчно продукти поне за някакъв сладкиш.
	— Мога да ида и да купя нещо от сладкарницата, ако искаш.
	— Може би плодова пита с ягоди. — Приех с благодарност помощта му. — Нали нямаш нищо против?
	— Не, разбира се.
	Макар да избегнахме поредната конфузна ситуация, настроението ми се развали. Погледнах към календара на стената и забелязах нещо написано в квадратчето за събота. Изчаках Матю да излезе от стаята и отидох да го прочета. „Хана и Анди, седем часът.“ Помъчих се да не го приемам тежко, но ми беше трудно.
	После, по време на вечерята, Хана попита дали се вълнувам от началото на учебната година. Не бях мислила какво ще кажа на познатите си, затова се възцари леко неловка тишина, докато не се намеси Матю.
	— Кас реши да си почине още малко — обясни той.
	Хана бе твърде учтива, за да попита за причината, но докато пиехме кафе, забелязах, че води оживен разговор с Матю. А през това време Анди ми отвличаше вниманието, като ми показваше снимки от ваканцията им.
	— За какво говорехте с Хана? — попитах го в колата, докато се прибирахме.
	— Нормално е да е загрижена за теб — тихо отговори Матю. — Приятелка ти е.
	И внезапно изпитах огромно задоволство, че скоро ще си лягаме, за да имам причина да си изпия хапчетата.
	Чух стъпките на Матю по стълбите и затворих очи, преструвайки се на заспала. Ако разбереше, че съм будна, щеше да иска да си приказваме, а аз желаех единствено хапчетата си. Той остави таблата и нежно ме целуна по челото. Престорих се, че леко се пробуждам.
	— Спи си, спи… — прошепна той. — Ще се видим довечера.
	Хапчетата се озоваха в устата ми още преди да е стигнал последното стъпало. Изтощена от усилията, които бях полагала през последните три дни, реших да си остана в леглото, вместо да се обличам и да слизам във всекидневната, както правех обикновено.
	Сякаш само миг по-късно настоятелен звън ме изтръгна от дълбок сън. Отначало си помислих, че е телефонът, но звъненето продължи много след като телефонният секретар трябваше да се е включил и тогава осъзнах, че някой упорито натиска звънеца на вратата. Отново и отново…
	Останах да лежа в леглото, без да се впечатля от факта, че има човек пред вратата. Първо, бях твърде упоена, за да ме е грижа, и второ, ако беше престъпникът, той едва ли щеше да звъни, преди да влезе да ме убие. Предположих, че вероятно беше пощальонът с нови пратки на неща, които не си спомнях да съм купувала. Едва когато започна да крещи през отвора на пощенската кутия, разбрах, че е Рейчъл.
	Наметнах халат и слязох да отворя.
	— Най-сетне — възкликна тя с облекчение.
	— Какво правиш тук? — измърморих, усещайки, че леко завалям думите.
	— Днес трябваше да обядваме заедно в „Сауър грейпс“.
	Изгледах я смаяно.
	— Колко е часът?
	— Чакай да видя. — Извади телефона си. — Един и двайсет.
	— Сигурно съм заспала — измърморих аз, защото това ми се струваше по-учтиво, отколкото да призная, че съм забравила.
	— След като не се появи до един без петнайсет, опитах да се свържа с теб по мобилния, но се сетих, че си го изгубила — обясни тя. — Купи ли си вече нов?
	— Още не.
	— Пробвах да звънна тук, но ти не вдигна, затова се притесних, че може да си закъсала с колата. Или пък да си направила катастрофа… — продължи тя. — Защото знам, че иначе щеше да ме предупредиш, ако закъсняваш. Така че реших да дойда да видя с очите си дали си добре. Нямаш представа колко се зарадвах, щом забелязах колата ти пред къщата!
	— Съжалявам, че те подведох да дойдеш дотук — виновно казах аз.
	— Мога ли да вляза? — Без да чака отговор, тя нахълта в коридора. — Имаш ли нещо против да направя сандвич?
	Последвах я в кухнята и седнах на масата.
	— Моля, заповядай.
	— Не е за мен, а за теб. Изглеждаш така, сякаш не си яла от няколко дена. — Извади хляб от шкафа и отвори хладилника. — Какво става, Кас? Заминах за Сиена за три седмици, а се прибирам и не мога да те позная.
	— Беше ми тежко — тихо отроних аз.
	Рейчъл сложи на масата бурканче майонеза, един домат и малко сирене, после извади чиния.
	— Болна ли беше? — попита тя.
	Изглеждаше толкова красива с прекрасния си тен и бяла лятна рокля, че се засрамих от пижамата си и се загърнах в халата.
	— Само психически.
	— Не говори така. Само че наистина изглеждаш ужасно. А и гласът ти пресеква и звучи неестествено.
	— Заради хапчетата е… — Облегнах глава на масата. Плотът беше хладен под бузата ми.
	— Какви хапчета?
	— Доктор Дийкън ми ги предписа.
	Рейчъл се намръщи.
	— Защо ги вземаш?
	— За да мога да се справя.
	— И защо, случило ли се е нещо?
	Вдигнах глава от масата.
	— Само убийството.
	Тя ме погледна объркано.
	— Убийството на Джейн ли имаш предвид?
	— Защо, и друго ли има?
	— Кас, това беше преди седмици!
	Лицето й ми се видя леко размазано, затова примигнах няколко пъти. Но тя продължаваше да изглежда така, затова явно причината беше в мен.
	— Знам, ала убиецът й още е на свобода някъде — ядосано размахах пръст.
	Рейчъл ме изгледа с подозрение.
	— Смяташ, че още те преследва, така ли?
	— Аха — кимнах аз.
	— Но защо?
	Отново се облегнах на масата.
	— Продължава да ми се обажда.
	— Каза ми, че е престанал.
	— Вярно е. Но те вече не ме тревожат благодарение на хапчетата. Даже не вдигам слушалката вече.
	С ъгълчето на окото си я следях как намазва хляба с майонеза, как реже домата и сиренето.
	— Тогава откъде знаеш, че е той?
	— Просто усещам.
	Рейчъл поклати отчаяно глава.
	— Нали си наясно, че няма никакво основание за този твой страх? Тревожиш ме, Кас. Ами работата ти? Учебната година започва утре.
	— Няма да се върна.
	Тя спря да реже.
	— Докога?
	— Не знам.
	— Толкова ли са зле нещата?
	— По-зле дори.
	Тя направи сандвича и сложи чинията пред мен.
	— Изяж това, после ще поговорим.
	— Може би е по-добре да изчакаме до шест часа.
	— Защо?
	— Дотогава действието на хапчетата ще е преминало и думите ми може да ти се сторят по-смислени.
	Рейчъл ме погледна невярващо.
	— Да не искаш да ми кажеш, че прекарваш така целия си ден? Какво, за бога, вземаш? Антидепресанти ли?
	Свих рамене.
	— Мисля, че по-скоро потискат въображението ми.
	— А какво мисли Матю за тези хапчета?
	— Отначало не беше твърде ентусиазиран, но постепенно хареса идеята.
	Рейчъл седна до мен и взе чинията, а после ми подаде сандвича, защото аз не бях посегнала към него.
	— Яж — настоя тя.
	След като изядох и двете половини, й разказах всичко, което се бе случило през изминалите няколко седмици: как съм видяла ножа в кухнята; как съм помислила, че има човек в градината и съм се барикадирала във всекидневната; как съм изгубила колата си и съм поръчала бебешка количка; както и за всички онези неща, които поръчвах от канала за пазаруване едно след друго… И когато стигнах до края, видях по лицето й, че няма представа какво да каже. Тъй като вече не можеше да се преструваме, че страдам от преумора и стрес.
	— Съжалявам — прошепна разстроена тя. — Как приема всичко това Матю? Надявам се, че те подкрепя.
	— Да, много. Но може би нямаше да е толкова добър с мен, ако се досещаше колко ще му е тежко в бъдеще, при положение че страдам от деменция като мама.
	— Ти нямаш деменция. — Гласът й беше строг, дори суров.
	— Надявам се да си права. — Щеше ми се да имам нейната увереност.
	Скоро след това тя си тръгна с обещанието да дойде да ме види, когато се върне от поредната командировка в Ню Йорк.
	— Такава късметлийка си — завистливо казах от прага. — Ще ми се да мога да замина и аз.
	— Защо не дойдеш с мен? — импулсивно предложи Рейчъл.
	— Не мисля, че ще съм добра компания.
	— Но ще ти се отрази чудесно! Можеш да си почиваш в хотела, докато аз съм на конференцията, а вечер ще излизаме на вечеря. — Тя хвана ръката ми, а очите й блестяха от вълнение. — Моля те, кажи да, Кас, толкова ще е забавно! Ще си взема и няколко почивни дни след това, за да можем да сме заедно.
	За един кратък миг се почувствах развълнувана като нея, сякаш наистина можех да го направя. После реалността ме връхлетя и осъзнах, че никога не бих могла да го сторя.
	— Няма да стане — казах тихо.
	Рейчъл ме погледна сериозно.
	— Отлично знаеш, че няма такова положение.
	— Съжалявам, Рейчъл, наистина не мога. Може би някой друг път.
	Затворих вратата след нея и се почувствах още по-потисната от обичайното. Не толкова отдавна щях да се хвърля презглава и да приема предложението да прекарам една седмица в Ню Йорк с Рейчъл. Сега само мисълта да се кача на самолет или дори да изляза от къщата ми беше непоносима.
	Копнеех да забравя всичко, затова отидох в кухнята и взех още едно хапче. Унесох се в сън моментално и дойдох на себе си едва когато чух Матю да ме вика по име.
	— Извинявай — измърморих, засрамена, че ме е намерил дълбоко заспала на дивана. — Позадрямала съм, без да се усетя.
	— Няма нищо. Да започна ли с приготвянето на вечерята, докато ти си вземеш един душ и се разсъниш?
	— Отлична идея.
	Вдигнах се на крака с мъка, качих се горе и след един хладен душ се облякох набързо и слязох в кухнята.
	— Миришеш хубаво. — Матю се бе навел да извади чиниите от съдомиялната.
	— Съжалявам, че не ми стигна време аз да ги извадя.
	— Няма проблем. А пуснала ли си пералнята? Трябва ми бялата риза за утре.
	Бързо се обърнах.
	— Ще ида да я включа сега.
	— Май си мързелувала днес, а? — шеговито подхвърли той.
	— Малко — признах си аз.
	Отидох в пералното помещение, отделих ризите от останалите дрехи за пране и ги пъхнах в пералнята. Но когато понечих да я включа, установих, че пръстите ми се колебаят кои точно кончета да натиснат, защото за мой ужас не можех да си спомня нищо.
	— Най-добре сложи и тази вътре. — Сепнато се извърнах и видях Матю да стои до вратата, гол до кръста, стиснал в ръка ризата си. — Извинявай, стреснах ли те?
	— Не, няма нищо — притеснено отвърнах аз.
	— Изглеждаше, сякаш си се отнесла нанякъде.
	— Добре съм.
	Взех ризата от ръцете му и я пъхнах в пералнята. Затворих вратичката и останах да стоя пред нея в пълно неведение.
	— Наред ли е всичко?
	— Не — признах със свито гърло.
	— Заради думите ми, че си мързелувала ли? — разкаяно каза той. — Само се шегувах.
	— Не е заради това.
	— А какво тогава?
	Лицето ми пламтеше.
	— Не мога да си спомня как се включва пералнята.
	Тишината трая само няколко секунди, които ми се сториха ужасно дълги.
	— Няма проблем, аз ще го направя — бързо изрече той и се пресегна край мен. — Няма нищо страшно.
	— Разбира се, че е страшно! — ядосано се развиках аз. — Ако не мога да си спомня как работи пералнята, значи мозъкът ми не функционира правилно!
	— Хей! — нежно прошепна той. — Спокойно.
	Опита се да ме прегърне, но аз го отблъснах.
	— Не! — викнах. — Омръзна ми да се преструвам, че всичко е наред, след като не е!
	Минах край него, ядосано излязох от кухнята и отидох в градината. Хладният въздух ме успокои малко, ала все по-бързото разпадане на паметта ми ме ужасяваше.
	Матю ми даде малко време, после излезе навън и седна до мен.
	— Трябва да прочетеш писмото от доктор Дийкън — тихо каза той.
	Изстинах.
	— Какво писмо?
	— Това, което пристигна миналата седмица.
	— Не съм го видяла. — Още докато го изричах, бегло си спомних, че забелязах някакъв плик с печата на лекарския кабинет.
	— Беше оставено настрани, заедно с всички останали, които още не си отворила.
	Замислих се за купчината писма, адресирани до мен, която се бе насъбрала през изминалите няколко седмици, защото не можех да се насиля да се занимавам с тях.
	— Утре ще ги прегледам — прошепнах, внезапно уплашена.
	— Така каза и преди няколко дни, когато те попитах за тях. Работата е там, че… — Той млъкна и доби смутен вид.
	— Какво?
	— Отворих писмото от лекаря.
	Зяпнах и останах с отворена уста.
	— Отворил си писмата ми?
	— Само това — бързо се оправда той. — И само защото ми се стори, че ти не искаш да се занимаваш с него. Реших, че може да е важно, че доктор Дийкън иска да те види, да смени лекарствата ти или нещо подобно.
	— Нямаш право — извиках гневно аз. — Къде е?
	— Където си го оставила.
	Прикривайки страха, който изпитвах, зад гнева си, отидох решително в кухнята и порових в купчината писма, докато го намеря. Пръстите ми трепереха, когато извадих листа от вече отворения плик и го разгънах. Думите сякаш танцуваха пред очите ми:_… говорих със специалист за твоите симптоми… бих искал да те пратя на изследвания… ранно настъпила деменция;… Моля да си запазиш час възможно най-скоро._
	Писмото се изплъзна от пръстите ми. Ранна деменция. Мислено изговарях думите, опитвах как звучат. През отворената врата чувах някаква птичка, която започна да чурулика и сякаш повтаряше: _ранна деменция, ранна деменция, ранна деменция._
	Матю ме прегърна, но аз бях скована от страх.
	— Е, сега знаеш — отроних с пресеклив глас, готова да заплача. — Доволен ли си?
	— Разбира се, че не! Как може да си го помислиш? Просто съм тъжен. И гневен.
	— А защо, че се ожени за мен ли?
	— Не, естествено.
	— Ако искаш да ме напуснеш, можеш да го направиш. Все пак имам достатъчно нари, за да отида в най-доброто заведение за подобни случаи.
	Той леко ме разтърси.
	— Престани да говориш такива неща. И преди съм ти казвал — нямам никакво намерение да те напускам, никога. А и доктор Дийкън само иска да те прати на изследвания.
	— Ами ако се окаже, че имам деменция? Знам колко ужасяващо тежко ще ти бъде.
	— Ако този момент настъпи, ще го посрещнем заедно. Все още разполагаме с много години, Кас, и те могат да бъдат прекрасни, дори и да излезе, че имаш деменция. А и сигурно има лекарства, които можеш да вземаш, за да се забави болестта. Моля те, не почвай да се тревожиш, преди да има за какво. Знам, че е трудно, но трябва да бъдеш настроена оптимистично.
	Някак успях да понеса остатъка от вечерта, ала изпитвах огромен страх. Как да бъда оптимистка, след като не можех да си спомня как се включват микровълновата или пералнята? Сетих се за мама и малкия чайник и горещите сълзи бликнаха отново. Колко време ми оставаше до момента, когато нямаше да мога сама да си направя дори чаша чай? И когато нямаше да мога да се обличам сама?
	Забелязвайки колко съм потисната, Матю се опита да ме успокои, че винаги може да е по-зле. Ала щом го попитах какво може да е по-лошо от това да изгубиш ума си, той не можа да отговори, а аз веднага съжалих, задето съм го притиснала. Знаех, че няма смисъл да му се ядосвам, че се опитваше да запази спокойствие и да гледа положително. Така обаче ставаше с вестителя и лошите новини. Трудно ми беше да изпитвам благодарност, след като ме бе лишил и от последната надежда, че нещо различно от деменцията може да е причина за загубата на паметта ми.


>	Неделя, двайсети септември

	Стоях в кухнята и бавно разбърквах ризотото, което приготвях за обяд. Бях загледана в Матю, който скубеше плевели от цветните лехи в градината. Не го гледах специално, просто го използвах да фокусирам погледа си, докато мислите ми блуждаеха като реакция на уикенда и липсата на хапчета.
	Бяха минали два месеца от убийството на Джейн и нямах абсолютно никаква представа къде са отишли последните няколко седмици. Благодарение на хапчетата бяха преминали в безболезнен унес. С мъка се опитах да се върна назад и да пресметна кога бях получила писмото от доктор Дийкън, с което ми препоръчваше изследвания, и установих, че е било преди три седмици. Цели три седмици и още не бях свикнала с мисълта, че може да имам ранна деменция. Може би някой ден щях да мога да се изправя срещу този факт — тестовете ми бяха насрочени за края на следващия месец, ала за момента не се налагаше да го правя.
	Образът на Джейн се появи в съзнанието ми. Лицето й остана пред очите ми, но изражението й бе все така замъглено, както в нощта, когато я бях видяла за миг зад размазаното от дъжда стъкло на колата й. Стана ми тъжно, че почти не си спомнях как изглежда. Струваше ми се, че всичко се е случило много отдавна. Мълчаливите обаждания обаче продължаваха. През седмицата, когато бях сама у дома, чувах, че телефонът звъни периодично. Понякога до замътеното ми съзнание достигаше гласът на Хана или Кони, или Джон, които оставяха съобщение на телефонния секретар. Ала щом обаждането прекъснеше, преди да се включи телефонният секретар, знаех, че това е той.
	Продължавах да поръчвам неща от канала за „Телемаркет“, само че вече бях вдигнала мизата и сега пазарувах бижута вместо домакински уреди. В петък Матю се бе върнал от работа с поредния колет, оставен от пощальона на прага ни. А аз изтръпнах от мисълта, че отново ще се мъча да отгатна какво има вътре.
	— Ухае на любимото ми ядене — усмихна ми се той, докато посягаше да ме целуне, а аз се насилвах да се сетя какво съм поръчала.
	— Реших, че ще е приятно начало на уикенда.
	— Идеално. — Той вдигна кутията. — Още нещо за кухнята ли?
	— Не — отговорих колебливо, надявайки се да съм права.
	— Какво е тогава?
	— Подарък.
	— За мен ли?
	— Не, за мен.
	— Може ли да го видя?
	— Ако искаш.
	Той взе ножиците и разряза опаковката.
	— Ножове ли са? — заинтересува се той, докато изваждаше две черни плоски кожени кутии.
	— Защо сам не ги отвориш и не видиш? — предложих му аз.
	И внезапно разбрах какво има вътре.
	— Перли — казах. — Вътре има перли.
	Той вдигна капака на едната от кутиите.
	— Много са хубави.
	— За Рейчъл са — уверено заявих аз.
	— Нали вече й купи онези обеци?
	— Тези са за Коледа.
	— Едва е септември, Кас.
	— Няма нищо лошо да се подготвиш отрано, нали?
	— Не, вероятно си права. — Той извади касовата бележка и подсвирна тихо. — Откога харчиш по четиристотин лири за приятели?
	— Мога да правя каквото си искам с моите пари — настръхнах аз.
	И в миг се убедих, че съм била права да не му казвам за къщата, която бях купила за Рейчъл.
	— Разбира се. А за кого са другите?
	Единственото обяснение беше, че вероятно съм забравила, че съм ги поръчала и съм взела и още един комплект.
	— Мислех, че може ти да ми ги подариш за рождения ми ден.
	Той се намръщи, сякаш вече не бе толкова склонен да продължи с преструвките.
	— Нямаш ли си перли?
	— Не и такива — заявих аз, надявайки се да не се появи и трети комплект.
	— Добре. — Усетих, че ме гледа изпитателно. Често го правеше напоследък.


	Ризотото беше готово и повиках Матю да обядваме. Тъкмо приключвахме, когато на вратата се позвъни. Той отиде да отвори.
	— Не ми каза, че Рейчъл ще идва — подхвърли, когато влезе в кухнята с нея.
	Макар че се усмихваше, личеше си, че не е твърде доволен от появата й. Аз се зарадвах, но бях и объркана, понеже нямах представа дали съм забравила, че съм я поканила или сама е решила да се отбие просто така.
	— Кас не знаеше, просто реших да я навестя, за да си поприказваме — рече тя, притичвайки ми се на помощ. — Но ако ви притеснявам, мога да си тръгна. — Рейчъл ме погледна въпросително.
	— Не, всичко е наред — побързах да кажа, защото ми беше крайно неприятно, че Матю я кара да се чувства неудобно. — Тъкмо приключихме с обяда. Хапна ли вече или да ти предложа нещо?
	— Едно еспресо би било чудесно.
	Матю не помръдна, макар че стоеше прав, затова отидох до шкафа и извадих чаши.
	— Ти искаш ли? — попитах го.
	— Да, моля.
	Сложих чаша на поставката и извадих една капсула от кутията.
	— Е, как си? — попита Рейчъл.
	— Добре — кимнах аз. — Ами ти? Как мина командировката? — Продължих с въпросите, но без да питам конкретно, защото не можех да си спомня къде беше ходила.
	— Все същото. Познай какво си купих на летището на връщане?
	Поставих капсулата в процепа, ала вместо да се плъзне навътре, тя си остана да стърчи нагоре.
	— Какво? — попитах, докато се мъчех да я натикам.
	— Часовник „Омега“.
	Извадих капсулата и опитах пак, усещайки погледа на Матю върху себе си.
	— Чудесно. Рейчъл, сигурно е разкошен — заговорих припряно.
	Капсулата все така не искаше да влезе на мястото си.
	— Тъй си е… Реших да се поглезя.
	Натиснах я, опитвайки да я натикам със сила вътре.
	— Точно така — продължих. — Заслужаваш го.
	— Първо трябва да вдигнеш лостчето — тихо каза Матю.
	С пламнало лице, направих както ми нареди и капсулата застана на мястото си.
	— Защо не ме оставиш аз да го направя? — предложи той. — Може би двете с Рейчъл ще искате да седнете в градината. Аз ще донеса кафето.
	— Благодаря — приех с облекчение.
	— Добре ли си? — попита Рейчъл, след като излязохме на терасата. — Може би трябваше първо да се обадя, ала докато бях в Браубъри тази сутрин, импулсивно реших да се отбия.
	— Не се притеснявай, не си виновна ти, а аз — казах и я разсмях. — Не можах да си спомня как работи кафе машината. Първо беше микровълновата, после пералнята. Сега и това. Скоро ще забравя и как да се облека. — Замълчах за миг, събирайки сили за голямото разкритие. — Изглежда вероятно да имам ранна деменция.
	— Да, спомена ми го преди няколко седмици.
	— О, така ли? — посърнах аз.
	— А направи ли всички онези тестове?
	— Не, още не.
	— Ами хапчетата? Вземаш ли ги?
	— Да. — Снижих глас. — Но никога не ги пия през уикенда, защото не искам Матю да види колко силно ми влияят. Само се преструвам, че ги вземам, а всъщност ги крия в чекмеджето си.
	Тя се намръщи.
	— Кас! Щом ти действат толкова силно, значи изобщо не бива да посягаш към тях. Или поне намали дозата.
	— Може би, но не искам. Без хапчетата няма да изкарам седмицата. Карат ме да забравя, че съм сама в къщата и да не обръщам внимание на телефонните обаждания.
	— Още ли продължават?
	— Понякога.
	Тя сложи ръка на рамото ми.
	— Трябва да кажеш на полицията, Кас.
	Погледнах я.
	— Защо? Едва ли ще предприемат нещо.
	— Не знаеш дали е така. Може да поставят проследяващо устройство на входящите обаждания например. А какво мисли Матю?
	— Според него не съществуват.
	— Ето го и Матю с кафето ни — прекъсна ме тя на висок глас, предупреждавайки ме за появата му. Той сложи чаша кафе пред нея и тя го погледна мило. — Благодаря.
	— Само викнете, ако искате още.
	— Добре.
	Рейчъл си тръгна около час по-късно, като предложи да дойде и да ме вземе следващия петък и да излезем навън вечерта. Знаеше, че вече не смея да шофирам сама и че мразя други хора да ме водят насам-натам. Съжалението, което изпитвах по живота, който водех преди, беше като физическа болка. Само че не деменцията ме бе лишила от независимостта ми, осъзнах аз, макар че този ден можеше и да настъпи някога. Бяха го направили вината и страхът, които изпълваха всеки миг от съществуването ми, откакто бях минала край Джейн с колата си преди два месеца. Вината и страхът ме бяха смазали.
	Ако не бях се сприятелила с Джейн, ако не я бях срещнала в гората, ако тя не беше убита, щях да се справя с вестта, че имам ранна деменция. Щях да я посрещна с отворени очи и сега щях да проучвам какви са вариантите пред мен, вместо да прекарвам дните си полузаспала на дивана.
	Осъзнаването в какво се бях превърнала и защо съм станала такава беше разтърсващо. Това усещане ме изтръгна от летаргията и ме накара да взема решение за някакво действие. Замислих се какво мога да направя, за да поема контрол над живота си или поне да почна го връщам към нормалния ритъм, и реших да отида до Хестън. Ако някой изобщо можеше да ми помогне да намеря покой, това беше Алекс, съпругът на Джейн.
	Не очаквах да ме освободи от вината, която изпитвах, защото тя винаги щеше да е в мен. Но беше ми се сторил мил и състрадателен човек и ако се убедеше, че истински съжалявам, задето не съм спряла да помогна на Джейн в онази нощ, може би щеше да прояви благородство и да ми прости. Може би и аз тогава щях да простя на себе си. И дори щях да успея да се отдалеча от страха, който толкова грижливо бе подклаждан от мълчаливия мъж по телефона. Не бях толкова наивна, че да смятам как всичките ми проблеми ще се решат с едно посещение в Хестън. Но поне беше някакво начало.


>	Понеделник, двайсет и първи септември

	Добавих хапчетата, които Матю ми бе донесъл сутринта, към малката купчинка, която вече бе в чекмеджето ми. Ако исках да шофирам до Хестън през деня, главата ми трябваше да е бистра. Прекарах дълго време под душа, наслаждавайки се на струите, които обливаха тялото ми, и когато най-сетне излязох оттам, се чувствах душевно по-силна, отколкото от много време насам. Сякаш бях преродена. И може би затова, когато телефонът звънна около десет часа, реших да го вдигна. Хем ми се щеше да проверя дали обажданията не са само продукт на въображението ми, хем да се уверя, че той продължава да ми звъни, след като не бях вдигала слушалката бог знае колко отдавна.
	Рязкото поемане на дъх от другата страна, когато вдигнах слушалката, ми подсказа, че съм го изненадала. Останах доволна, че съм провалила плановете му и успях да приема тишината на линията много по-спокойно, отколкото преди. Дишането ми, обикновено накъсано от страх, сега остана равномерно.
	— Липсваше ми.
	Прошепнатите думи сякаш се плъзнаха като коприна по линията и ме удариха с невидима сила. Ужасът отново се надигна в мен, задави ме с отровата си, кожата ми настръхна. Захвърлих телефонната слушалка. _Това не означава, че е наблизо_, казвах си аз, мъчейки се да си върна частица от спокойствието, което изпитвах по-рано. _Само защото ти е проговорил, не значи, че те наблюдава._ Поех си дълбоко дъх няколко пъти, напомняйки си, че той не очакваше да вдигна телефона, което доказваше, че не следи всяка моя стъпка. Но ми беше трудно да не се поддам отново на страха. Ами ако реши да ме навести, след като вече знае, че съм се завърнала в света на живите?
	Влетях в кухнята, като очите ми инстинктивно провериха първо прозореца, а после и задната врата. Натиснах дръжката, която остана уверено непоклатима. Никой не можеше да влезе, освен ако не го пусна.
	Исках да си направя кафе, но като си спомних проблемите с кафе машината от предния ден, реших да си сипя чаша мляко. И не преставах да се питам защо мъжът бе решил да ми проговори, след като никога досега не беше го правил. Може би искаше да ме изкара от релси, понеже за пръв път не беше успял да усети страха ми. В душата ми се надигна тържествуващо чувство, защото бях успяла да променя нещо толкова фундаментално между нас. Не бях го изкарала на светло, но пък го принудих да разкрие частица от себе си, дори и да бе само шепот.
	Не исках да отивам в Хестън твърде рано, затова се заех да разчистя из къщи, за да не мисля твърде много, че съм сама. Но мислите ми не спираха да препускат лудо. Направих си чаша ментов чай с надеждата да ме успокои и седнах в кухнята да го изпия. Времето течеше бавно, но с усилие на волята успях да издържа до единайсет и тогава тръгнах, като включих алармата на излизане. Докато минавах през Браубъри, си спомних последния път, когато бях тук, в деня на случайната ми среща с Джон. Съсредоточих се и установих, че е било преди около пет седмици. Сетих се колко уплашена бях в онзи ден, понеже си бях въобразила, че убиецът е в градината и сега изпитах силен гняв, че някой е успял да насади толкова ужасен страх в мен. А къде бяха отишли тези пет седмици? Къде се беше пропиляло моето лято?
	Пристигнах в Хестън, оставих колата на същата улица и отидох в парка. Нямаше и следа от съпруга на Джейн и децата, но не бях и очаквала да е толкова лесно. Не исках да се замислям над възможността, че изобщо можеше да не дойде в парка или какво щях да правя, ако откажеше да ме изслуша. Затова просто поседях на една празна пейка, наслаждавайки се на късното септемврийско слънце, което галеше лицето ми.
	Към дванайсет и половина поех към бара, като пътьом се отбих в местния магазин да си купя вестник. Поръчах си кафе в заведението и го изнесох навън в градината. Имаше изненадващо много хора, които вече обядваха и внезапно се почувствах леко неудобно не само защото бях сама, а и понеже всички явно се познаваха или поне бяха редовни клиенти.
	Намерих си малка маса под едно дърво, леко встрани от тях, и разгърнах вестника. Статиите не ми бяха интересни, затова отгърнах на следващата страница. Заглавието „Защо никой не е арестуван?“ привлече погледа ми. Нямаше нужда да чета материала, за да се досетя, че е за убийството на Джейн.
	Встрани имаше снимка на млада жена, нейна приятелка, която изглеждаше също толкова разстроена и ядосана като мен от бавния напредък на полицейското разследване. _Някой сигурно знае кой е убиецът_, цитираха думите й, повторени по-надолу и от репортера. _Преди два месеца една млада жена беше брутално убита_, завършваше статията. _Някой някъде сигурно знае нещо._
	Затворих вестника и пак усетих ледени тръпки по тялото си. Доколкото знаех, полицията бе престанала да апелира към човека, видял Джейн в колата й онази нощ, да се свърже отново с тях, но тази статия можеше отново да разбуни духовете.
	Бях твърде притеснена, за да седя на едно място, затова станах от масата и поех надолу по улицата. Трябваше да намеря съпруга на Джейн, защото сега, повече от всякога, не исках да си тръгвам оттук с празни ръце. Нямах представа къде живее, дали е в самото селце или в новия жилищен комплекс, изграден в покрайнините. Ала докато вървях покрай редица от каменни къщи, забелязах две еднакви детски колела с три гуми в един от предните дворове. Без да чакам и минута, за да не се разколебая, минах по алеята и почуках на предната врата.
	Забелязах, че той погледна през прозореца да разбере кой е на вратата, но се забави толкова много, та реших, че няма да отвори.
	Погледна ме от високо, как го бях застанала на прага.
	— Дамата със салфетките — изрече той с пълно безразличие в гласа.
	— Да — казах аз, доволна, че ме помни. — Съжалявам за притеснението, но може ли да поговорим за няколко минутки?
	— Не и ако сте журналистка.
	Бързо поклатих глава.
	— Не съм.
	— Ако сте някакъв медиум, също не ме интересува.
	Леко се усмихнах, като че ли ми се прииска това да е причината да съм тук.
	— Не, нищо подобно.
	— Нека позная двете с Джейн се познавате от деца и сега ще ми споделите колко зле се чувствате, задето сте изгубили контакт с нея.
	Поклатих глава.
	— Не точно.
	— Тогава за какво искате да говорите с мен?
	— Аз съм Кас.
	— Кас ли?
	— Да. Писах ви преди няколко седмици. С Джейн обядвахме заедно малко преди… — Замлъкнах, понеже не знаех как да продължа.
	— Разбира се! — Сянка премина по лицето му. — Защо не ми каза коя си, когато се срещнахме в парка? — попита заинтригувано той, изоставяйки учтивата форма.
	— Не знам. Вероятно защото не исках да си помислиш, че се натрапвам. — Аз също минах на „ти“. — Просто бях в Хестън онзи ден и си спомних, че Джейн бе споменавала за парка, затова реших да го разгледам. Не ми хрумна, че може да се натъкна на теб.
	— Изглежда, по-голямата част от живота ми минава там — леко се намръщи той. — На момичетата никога не им омръзва. Искат да ходят всеки ден, дори когато вали.
	— Как са те?
	— Справят се чудесно. — Мъжът отвори вратата по-широко. — Влез. Момичетата сега спят, така че имам няколко минутки. — Последвах го към всекидневната, където по пода бяха разпилени играчки, а Джейн ме гледаше от милион семейни снимки. — Искаш ли чаша чай?
	— Не, благодаря — отказах, обзета от внезапна нервност.
	— Спомена, че искаш да поговорим?
	— Да. — Изведнъж очите ми се насълзиха и аз зарових в чантата си за кърпичка, ядосана на себе си.
	— Заповядай, седни. Явно нещо те измъчва.
	— Да — повторих аз и седнах на дивана.
	Той придърпа един стол и се настани срещу мен.
	— Спокойно. Не бързай.
	— Видях Джейн онази нощ — започнах аз, докато мачках кърпичката между пръстите си.
	— Да, знам, на онова парти. Спомням си, че Джейн ми каза.
	— Не, не в онази нощ. Нощта, когато тя беше… — Думата „убита“ заседна в гърлото ми. — Нощта, когато загина. Минах по „Блекуотър лейн“ и подминах колата й в отбивката.
	Той не каза нищо. Измина толкова дълго време, та си помислих, че е изпаднал в някакъв шок.
	— Съобщи ли на полицията? — попита накрая.
	— Да. Аз съм човекът, който се обади да каже, че е била жива, когато я е видял.
	— Забеляза ли нещо друго?
	— Не, само Джейн. Ала не знаех, че е тя, валеше толкова силно, че ми беше трудно да различа лицето й. Просто видях, че е жена и толкоз. Едва след това разбрах, че е била Джейн.
	Той тежко въздъхна и въздишката му сякаш остана да тежи между нас.
	— Не различи ли някого в колата с нея?
	— Не, ако бях видяла, щях да съобщя на полицията.
	— Значи не си спряла?
	Не можех да срещна погледа му и сведох очи.
	— Помислих си, че е закъсала и спрях пред нея. Реших, че може да слезе от колата, но тя не го направи. Валеше като из ведро, затова изчаках да видя дали ще премигне с фарове или ще натисне клаксона, за да ми подскаже, че се нуждае от помощ. А когато и това не стори, предположих, че вече се е обадила на някого, който всеки момент ще дойде… Знам, че трябваше да сляза и да изтичам под дъжда към колата й, за да проверя дали всичко е наред, но бях твърде уплашена. Помислих си, че може да е някакъв капан, затова реших, че е най-добре да се обадя на полицията или на Пътна помощ веднага щом се прибера, защото бях само на няколко минути от дома, и да ги помоля да проверят дали има проблем. Но щом влязох вкъщи, се случи нещо и напълно забравих да позвъня. После, на следващата сутрин, когато чух, че е била убита млада жена, се ужасих. Не мога да опиша как се почувствах. Не можех да повярвам, че съм забравила да се обадя, непрекъснато си повтарях, че ако го бях направила, тя можеше още да е жива. Изпитвах такава вина, че не посмях да кажа за това на никого, дори и на съпруга си. Мислех си, че ако се разбере, хората ще ме сочат с пръст и ще ме обвинят за смъртта й, понеже не съм направила нищо, за да й помогна. И щяха да са прави. А след това, когато разбрах, че е била Джейн, се усетих още по-ужасно. — Преглътнах сълзите си. — Може да не съм убиецът, но се чувствам също толкова виновна за смъртта й.
	Приготвих се да изпитам гнева му, но той само поклати глава.
	— Не бива да мислиш така — каза тихо.
	— А знаеш ли кое е най-ужасното? — продължих. — След това не спирах да си мисля, че ако бях спряла, можеше и аз да бъда убита. Затова се радвах, че не съм. Що за човек би се чувствал така?
	— Не е задължително да е лош — тихо отрони мъжът. — Просто така са устроени хората.
	— Защо си толкова мил? Защо не си ми ядосан?
	Той стана.
	— Това ли искаш? — Мъжът ме изгледа от високо. — Затова ли си дошла тук? Ще ти се да чуеш от мен, че си отговорна за смъртта на Джейн и че си ужасен човек? Ако е така, си попаднала на грешния адрес.
	Поклатих глава.
	— Не дойдох за това.
	— А какво искаш?
	— Не знам колко още мога да живея с вината, която изпитвам.
	— Трябва да престанеш да се обвиняваш.
	— Никога няма да мога да спра.
	— Виж, Кас, ако искаш прошката ми, с радост ще ти я дам. Не те обвинявам, че не си спряла. И ако ролите бяха разменени, съмнявам се, че и Джейн би спряла да ти помогне, защото щеше да е твърде уплашена, както си била и ти.
	— Но поне нямаше да забрави да изпрати някого да провери какво става.
	Той взе една снимка на близначките с грейнали в усмивка лица и руси къдрици.
	— Твърде много животи вече са съсипани от смъртта на Джейн — тихо изрече мъжът. — Не позволявай това да разруши и твоя.
	— Благодаря. — Очите ми отново се напълниха със сълзи. — Много ти благодаря.
	— Съжалявам, че си преминала през толкова терзания. Сега мога ли да ти предложа чаша чай?
	— Не искам да те притеснявам.
	— Тъкмо щях да си сваря, когато ти почука на вратата, така че изобщо не ме притесняваш.
	Докато той се появи с чая, аз вече бях успяла да се овладея. Поинтересува се с какво се занимавам и аз му казах, че съм учителка, без да споменавам, че в момента не работех. Поговорихме за дъщеричките му и той призна, че му е трудно да е в ролята на баща през цялото време, защото му липсва работата. А когато колегите му се обадили и го поканили на обяд предишната седмица, това било първият път след смъртта на Джейн, когато се усетил в състояние да се срещне с други хора.
	— И как мина обядът? — попитах аз.
	— Не отидох, защото нямаше кой да гледа момичетата. И моите родители, и тези на Джейн живеят твърде далеч, за да дойдат, без да са предупредени, макар че идват всеки уикенд. За родителите на Джейн все още е много тежко да виждат момичетата. Те толкова приличат на нея.
	— А няма ли някой наблизо, който може да ти помага?
	— Не, няма.
	— Аз бих ги наглеждала с удоволствие по всяко време — предложих импулсивно. Той изглеждаше изненадан. — Съжалявам, беше глупаво от моя страна, ти не ме познаваш и естествено няма да посмееш да ми повериш момичетата.
	— Е, все пак благодаря за предложението.
	Изпих чая си, смутена от неловката тишина, възцарила се помежду ни.
	— Най-добре да си вървя — тихо казах аз и станах. — Благодаря ти, че ми позволи да поговоря с теб.
	— Дано да се чувстваш по-добре сега.
	— Да — кимнах, — така е.
	Изпрати ме до вратата и внезапно изпитах желание да споделя с него за обажданията, които получавах.
	— Има ли и нещо друго? — попита мъжът.
	— Не, всичко е наред — усмихнах се извинително, защото не исках да му досаждам повече.
	— Е, довиждане.
	— Довиждане.
	Тръгнах бавно към портата, чудейки се дали не съм пропуснала шанса си, защото нямаше как отново да се появя на прага му непоканена.
	— Може би ще се видим в парка някой ден! — подвикна той.
	— Може би — отвърнах аз и осъзнах, че ме е наблюдавал.
	Когато се върнах в къщата, беше вече около четири часът — твърде късно да вземам хапче, затова реших да поседя в градината, докато се върне Матю. Нямаше да му призная, че съм излизала, защото ако го направех, трябваше да го излъжа къде съм била. А това със сигурност щеше да се окаже грешка, ако после не можех да си спомня какво съм му казала.
	От жегата ожаднях, затова влязох вътре, като не пропуснах да изключа алармата преди това. Отправих се към кухнята, но щом отворих вратата, без да искам, спрях на прага. Погледът ми обходи стаята и по тялото ми пролазиха тръпки. Всичко изглеждаше както би трябвало, но знаех, че не е… Усещах, че нещо се е променило, след като излязох сутринта.
	Бавно се върнах обратно в коридора и останах напълно неподвижна, ослушвайки се и за най-беглия звук. Нямаше нищо, само тишина. Ала това не означаваше, че вътре няма никой. Взех телефона от масичката в коридора, тихо се измъкнах през предната врата и я затворих подире си. Отдалечих се от къщата, но се постарах да остана близо до портата на двора, за да не изгубя обхвата и с треперещи пръсти набрах номера на Матю.
	— Може ли да ти звънна после? — попита той. — На среща съм.
	— Мисля, че някой е бил в къщата — предпазливо прошепнах аз.
	— Изчакай секунда.
	Чух го как се извинява на някого, а после и скърцането на стола му, когато стана от масата. И след няколко мига отново беше на линия.
	— Какво има?
	— Някой е влизал в къщата — заговорих тихо, опитвайки се да прикрия тревогата. — Излязох на разходка, а когато се върнах, усетих, че някой е бил в кухнята.
	— Как така…
	— Не знам — отвърнах, ядосана, че отново звуча като откачена.
	— Липсва ли нещо? Ограбени ли сме? Това ли намекваш?
	— Не знам дали сме ограбени, но съм уверена, че някой е влизал в къщата. Можеш ли да се прибереш, Матю? Нямам представа какво да правя.
	— Включи ли алармата, когато излезе?
	— Да.
	— Тогава как са могли да нахълтат, без да я задействат?
	— Не знам.
	— Има ли следи от влизане с взлом?
	— Не останах вътре достатъчно дълго, за да разбера. Виж, само губим време. Ами ако той още е вътре? Не мислиш ли, че трябва да се обадим в полицията? — Поколебах се за миг. — Убиецът на Джони още е на свобода.
	Той замълча и осъзнах, че е било глупаво да го споменавам.
	— Сигурна ли си, че някой е бил вътре? — отново попита той.
	— Разбира се, защо ми е да си го измислям. А може още да е там.
	— Тогава е най-добре да се обадим в полицията. — Усетих нежеланието му. — Ще стигнат при теб по-бързо от мен.
	— А ти ще дойдеш ли?
	— Да, тръгвам веднага.
	— Благодаря ти.
	Звънна ми след минутка, за да ми каже, че полицаите ще пристигнат съвсем скоро. И наистина се появиха веднага, но без включена сирена, затова се досетих, че Матю не е споменал думата „убиец“ пред тях. Полицейската кола спря пред портата на двора и познах жената, която беше дошла заради неволно включената аларма.
	— Госпожа Андерсън? — Тя се отправи по алеята към мен. — Аз съм полицай Лоусън. Съпругът ви ме помоли да се отбия. Явно смятате, че може да има някой в къщата ви, така ли е?
	— Да — побързах да кажа аз. — Излязох на разходка, а когато се върнах, усетих, че някой е влизал в кухнята.
	— Забелязахте ли някакви следи от влизане с взлом — стъкла по пода или нещо подобно?
	— Стигнах само до кухнята, затова не знам.
	— И смятате, че може още да е вътре?
	— Нямам представа. Не останах, за да разбера. Излязох и веднага се обадих на съпруга си.
	— Мога ли да вляза през предната врата? Имате ли ключ?
	— Да — казах и й го подадох.
	— Останете тук, ако обичате, госпожо Андерсън. Ще ви уведомя, когато е безопасно да ме последвате.
	Тя влезе в къщата и я чух как вика предупредително, питаше дали има някой вътре. А после за около пет минути настана тишина. Най-накрая тя излезе навън.
	— Огледах навсякъде и не намерих нищо, което да подсказва, че е имало нарушител — обясни тя. — Няма следа от влизане с взлом, прозорците до един са затворени и всичко изглежда наред.
	— Сигурна ли сте? — попитах тревожно.
	— Може би е добре да влезете и да огледате — предложи тя. — Да проверите дали нещо липсва.
	Последвах я обратно в къщата и обиколих всяка стая, ала макар да не видях нищо разместено, долавях, че някой е бил вътре.
	— Просто го усещам — безпомощно изстенах аз, когато тя ме помоли да обясня откъде знам това.
	Слязохме отново в кухнята.
	— Бихме могли да пийнем по чаша чай — предложи полицай Лоусън и седна до масата.
	Тръгнах да включвам чайника и се заковах намясто.
	— Чашата ми — възкликнах и се обърнах към нея. — Оставих я от тази страна, когато излязох, а сега я няма. Това показва, че някой е бил тук. Чашата ми не е на мястото, където я оставих.
	— Може да е в съдомиялната — предположи полицайката.
	Отворих съдомиялната и видях чашата си вътре на решетката.
	— Знаех си, че не съм откачила! — тържествуващо заявих аз. Тя ме погледна със съмнение. — Не съм я слагала вътре — обясних. — Оставих я отстрани.
	В този момент вратата се отвори и влезе Матю.
	— Наред ли е всичко? — попита той, поглеждайки ме нервно.
	Оставих полицай Лоусън да говори с него, докато мислите ми се мятаха бясно и се мъчех да си обясня дали е възможно да съм сгрешила и да не съм оставила чашата отстрани. Но знаех, че не съм сбъркала.
	Отново се заслушах в полицай Лоусън, която тъкмо обясняваше на Матю, че не е намерила никакви следи от влизане с взлом или нечие присъствие в къщата.
	— Но някой е бил тук — настоях аз. — Чашата ми не се е прибрала сама в съдомиялната.
	— Какво искаш да кажеш? — попита Матю.
	— Преди да изляза, я оставих встрани на плота, а когато се върнах, беше в съдомиялната — обясних отново.
	Той ме изгледа търпеливо.
	— Вероятно просто не си спомняш, че си я сложила там, това е всичко. — Обърна се към полицай Лоусън. — Съпругата ми понякога има проблеми с паметта си, затова забравя някои неща.
	— Е, разбирам — кимна тя и ме изгледа съчувствено.
	— Няма нищо общо с паметта ми! — ядосах се аз. — Не съм глупава, знам какво съм направила и какво не!
	— Но понякога не знаеш — тихо отрони Матю.
	Отворих уста да се защитя, ала не посмях да проговоря. Само ако искаше, той можеше да изреди куп примери как не мога да си спомня какво съм правила. В последвалата тишина осъзнах, че дори и да настоявам до сетния си дъх, те никога няма да повярват, че съм оставила чашата на плота.
	— Съжалявам, че дойдохте напразно — промълвих сковано.
	— Няма проблем. По-добре да сме сигурни, отколкото да съжаляваме после — любезно отвърна полицай Лоусън.
	— Мисля да се кача и да си полегна за малко.
	— Добра идея. — Матю ми се усмихна окуражително. — Ще дойда след минутка.
	Полицай Лоусън си тръгна и аз зачаках Матю да се качи при мен. Когато той не се появи, слязох да го потърся. Седеше в градината и пиеше чаша вино, сякаш всичко беше наред и нямаше никакви грижи. Мигом ме обзе гняв.
	— Радвам се, че не се притесняваш, задето някой е бил в къщата ни — казах аз и го изгледах невярващо.
	— Стига, Кас, ако всичко, което е сторил, е да сложи чашата в съдомиялната, значи не е толкова страшно, нали?
	Не можех да преценя дали е саркастичен, защото никога досега не беше ми показвал тази си страна. Един вътрешен глас ме предупреждаваше: _Внимавай, не го притискай твърде много!_ Но не можех да сдържа гнева си.
	— Ще ми повярваш само когато влезеш у дома и ме завариш с прерязано гърло!
	Той остави чашата си на масата.
	— Това ли си мислиш, че ще стане наистина? Някой ще дойде в къщата да те убие, така ли?
	Нещо в мен се пречупи.
	— Няма значение какво мисля, защото никой не обръща внимание на думите ми!
	— Обвиняваш ли ни? Няма абсолютно никакво основание за всичките ти страхове, никакво.
	— Той ми проговори!
	— Кой?
	— Убиецът!
	— О, Кас… — простена Матю.
	— Да, направи го! А после е бил в къщата! Не разбираш ли, всичко се промени!
	Той поклати глава отчаяно.
	— Ти си болна, Кас, имаш ранна деменция и страдаш от параноя. Не можеш ли просто да го приемеш?
	Жестокостта в думите му ме зашемети. Нямах какво друго да му кажа, затова се обърнах и влязох в къщата. Отбих се в кухнята и изгълтах две от хапчетата си, давайки му време да ме последва. Ала той не го направи, затова се качих, съблякох се и се пъхнах в леглото.


>	Вторник, двайсет и втори септември

	Когато отново отворих очи, беше сутрин и внезапно събитията от предишната вечер ме връхлетяха отново. Обърнах глава към Матю, питайки се дали се е помъчил да ме събуди, когато си е легнал, за да се извини за жестоките си думи. Но леглото беше празно. Погледнах към часовника; беше осем и половина. Таблата със закуската ми беше на нощното шкафче, което означаваше, че вече е излязъл за работа.
	Седнах и се озърнах да видя дали няма бележка до чашата ми със сок, но на таблата имаше само купичка мюсли, малка каничка с мляко и двете ми таблетки. Изведнъж ми призля от страх. Независимо колко пъти ме убеждаваше, че никога няма да ме напусне, че ще остане с мен, тази нова и сурова страна в характера му ме бе изненадала. Разбирах, че може да е плашещо да има съпруга, която непрекъснато натяква, че е преследвана от убиец, но не трябваше ли поне да разбере откъде идват страховете ми, преди така рязко да ги отхвърли? Като се замислех, той нито веднъж не ме бе попитал защо смятам, че убиецът ме преследва. Ако го беше направил, може би щях да си призная, че съм видяла колата на Джейн в онази нощ.
	Самотни сълзи се търкулнаха от очите ми и аз се пресегнах за хапчетата и сока. Отчаяно копнеех да ги изпия, за да притъпя болката. Но не можех да спра да плача, даже и докато се унасях в дрямка… Защото единственото, което усещах, бе ужасяващо отчаяние и страх от онова, което ме чакаше в бъдещето. Ако имах деменция и Матю ме напуснеше, ме грозяха единствено години в дом за специализирани грижи, където неколцина приятели щяха да ме посещават понякога по задължение. А то щеше да свърши в мига, в който вече не можех да си спомня кои са. Сълзите ми бликаха и вече хлипах силно и окаяно, така че когато след известно време ме събуди някакъв ужасен скърцащ звук, главата ми сякаш щеше да експлодира. Емоционалното ми терзание явно бе преминало във физическа болка. Опитах да отворя очи, но установих, че не мога. Тялото ми сякаш гореше в огън и когато вдигнах ръка към челото си, усетих, че е мокро от пот.
	Осъзнах, че нещо тотално не е наред и се опитах да стана от леглото, но краката не ме държаха и се свлякох на пода. Усещах как сънят ме тегли обратно, ала някакво шесто чувство ми подсказваше, че не бива да се предавам, а трябва да се съсредоточа и да се опитам да се раздвижа.
	Струваше ми се невъзможно и единственото, което ми мина през ума, въпреки замъгленото ми съзнание, беше, че сигурно съм получила удар. Включи се инстинктът ми за самосъхранение и разбрах, че имам само един шанс да се спася: трябваше да се добера до телефона. Затова се надигнах на четири крака, замъкнах се до горния край на стълбите и направо се претърколих надолу по стъпалата към коридора. От болката едва не изгубих съзнание. Със свръхчовешко усилие протегнах напред ръце и започнах да изтеглям тялото си към масичката, на която стоеше телефонът. Исках да се обадя на Матю, но знаех, че първо трябва да повикам Спешна помощ. Едва набрах номера и когато отсреща ми вдигна някаква жена, промълвих, че имам нужда от помощ. Толкова завалено говорех, та се уплаших, че няма да разбере думите ми. Тя попита за името ми и аз й казах, че е Кас, както и откъде се обаждам. Със сетни сили продиктувах адреса си, а телефонът се изплъзна от пръстите ми и изтрака на пода.
	— Кас, Кас, чуваш ли ме? — Гласът беше далечен и слаб, че бе лесно да го игнорирам. Ала беше толкова настоятелен, че накрая отворих очи.
	— Тя е в съзнание — чух нечий глас. — Събуди се.
	— Кас, казвам се Пат и искам да ме чуеш сега, става ли? — Някакво лице се появи във фокуса на зрението ми, над главата ми. — Ще те заведем в болницата само след минутка, но би ли ми обяснила преди това тези хапчета ли си изпила? — Тя държеше кутията с таблетки, които доктор Дийкън ми бе предписал, и след като ги разпознах, леко кимнах.
	Усетих много ръце да ме вдигат, после хладен въздух облъхна лицето ми и след няколко секунди вече бях в линейката.
	— Матю? — тихо попитах аз.
	— Ще го видиш в болницата — каза ми някой. — Можеш ли да ми кажеш колко си взела, Кас?
	Исках да попитам какво има предвид, но започнах да повръщам толкова силно, че докато пристигнем в болницата, бях останала без никакви сили. И дори не можах да се усмихна на Матю, който стоеше и ме гледаше от високо с пребледняло от тревога лице.
	— Ще я видите по-късно — рязко му каза една сестра.
	— Тя ще се оправи, нали? — попита той толкова притеснено, че аз изпитах по-голямо съчувствие към него, отколкото към себе си.
	Последваха най-различни изследвания и едва когато лекарката започна да ми задава въпроси, осъзнах: тя смяташе, че съм взела свръхдоза.
	Вторачих се в нея ужасена:
	— Свръхдоза ли?
	— Да.
	Поклатих глава.
	— Никога не бих го направила.
	Тя ме изгледа с пълно недоверие и аз, силно озадачена, поисках да видя Матю.
	— Слава богу, че си добре. — Той се пресегна да ме хване за ръка. Погледна ме с болка в очите. — Заради мен ли, Кас? Заради онова, което казах? Ако е така, много съжалявам. Само ако бях предположил, че може да направиш подобно нещо, никога нямаше да ти говоря толкова рязко.
	— Не съм взела свръхдоза — през сълзи повторих аз. — Защо всички настояват, че съм го направила?
	— Ти си го признала пред парамедиците.
	— Не, не съм. — Опитах се да седна. — Защо бих казала нещо, което не е вярно?
	— Опитайте се да останете спокойна, госпожо Андерсън. — Лекарката ме изгледа строго. — Още сте много слаба. За щастие не се наложи да ви правим стомашна промивка, понеже вече бяхте повърнали повечето таблетки в линейката. Ала въпреки това трябва да останете под наблюдение през следващите двайсет и четири часа.
	Стиснах здраво ръката на Матю.
	— Тя сигурно не ме е разбрала. Жената от линейката ми показа таблетките, които доктор Дийкън ми предписа, и ме попита дали това са хапчетата, които съм взела, и аз потвърдих. Защото това са хапчетата, които пия. Не съм имала предвид, че съм погълнала свръхдоза.
	— Опасявам се, че изследванията ни показват точно това — прекъсна ме лекарката.
	Изгледах умолително Матю.
	— Изпих само двете, които ти ми донесе със закуската, но след това не съм посягала към други, кълна се. Дори не съм слизала долу.
	— Това са опаковките, които парамедиците са прибрали от дома ви. — Лекарката подаде прозрачен плик на Матю. — Бихте ли могли да потвърдите дали липсват някои таблетки? Не смятаме, че е изпила твърде много, вероятно около дузина.
	Матю отвори първата от двете кутийки.
	— Тя започна тази опаковка преди два дни и тук липсват осем таблетки, което е съвсем точно, защото тя взема по четири на ден, две сутрин и две вечер — обясни той. — Колкото до другата опаковка — продължи, докато проверяваше какво има вътре, — пълна е, както и очаквах. Така че не знам откъде може да си ги е набавила.
	— Има ли вероятност жена ви да е криела хапчета от вас?
	Разстроена от факта, че ме бяха изключили от разговора, понечих да им напомня, че и аз съм там, когато внезапно се досетих за малката купчинка таблетки в чекмеджето си.
	— Не, бих забелязал, ако липсват — кимна Матю. — Обикновено аз й ги давам, преди да тръгна за работа сутрин. Така съм сигурен, че няма да ги забрави. — Той замълча. — Освен това споменах пред една от сестрите, че има вероятност съпругата ми да страда от ранна деменция.
	Докато двамата обсъждаха вероятността за деменцията ми, аз се мъчех да си обясня дали някак не съм изровила и таблетките от чекмеджето, без да знам какво правя. Не исках да повярвам, че съм го сторила, ала си спомнях колко нещастна и отчаяна бях, и как копнеех да потъна в забрава. Така че, след като бях изгълтала двете таблетки, донесени ми от Матю, може би бях бръкнала в чекмеджето и изпила и другите. Дали подсъзнателно не бях искала да сложа край на живота си, който изведнъж бе станал непоносим?
	Бях изтощена от преживяното, а сега и останалата капчица енергия се изпари от тялото ми. Отпуснах се на възглавницата затворих очи, докато сълзите се процеждаха изпод клепачите ми.
	— Кас, добре ли си?
	— Уморена съм — едва продумах аз.
	— Мисля, че е най-добре да я оставите да поспи — предложи лекарката.
	Усетих устните на Матю върху бузата си.
	— Ще дойда пак утре — обеща той.


>	Понеделник, двайсет и осми септември

	В крайна сметка се наложи да потвърдя, че съм изпила хапчетата, защото доказателствата бяха в кръвта ми. Признах, че съм взела таблетките, които съм крила в чекмеджето си, но настоях, че не съм ги събирала там с намерението да се самоубия. Обясних, че просто съм ги прибрала, защото в дните, когато Матю си беше у дома, нямах нужда от тях. Когато ме попитаха защо не съм споделила това с мъжа си, се наложи да призная, че не съм искала той да знае колко силно ми влияят — дотам, че да не мога да свърша нищо.
	Със скептично изражение Матю бе изтъкнал, че казаното от мен не е напълно вярно, защото, доколкото той можел да прецени, аз съм можела да действам в разумни граници. Затова се наложи да променя думите си. Единственото хубаво нещо бе, че понеже бях взела толкова малко хапчета, описаха случая като зов за помощ, а не опит за самоубийство.
	Когато Матю ме върна у дома на следващата вечер, първото нещо, което направих, бе да се кача в спалнята и да погледна в чекмеджето. Хапчетата ги нямаше. Знаех, че Матю не вярваше, че съм ги взела по случайност. Макар да не ми го каза направо, усещах това като поредния пирон в ковчега на връзката ни. Вината не беше в Матю. Можех да си представя какво е за него да се връща при жена, която в началото на лятото е била леко отнесена, а в края му вече е с деменция, параноя и склонност към самоубийство.
	Той настоя да си вземе отпуск през седмицата, макар да го уверявах, че няма нужда. Истината бе, че исках да е на работа, защото трябваше да обмисля накъде съм тръгнала. Случайното приемане на свръхдоза от таблетките ме бе накарало да осъзная колко ценен е животът и бях твърдо решена отново да го поема под контрол, поне докато още можех.
	Започнах с това, че отказах да приемам новите сини таблетки, които ми бяха предписани. Обясних на Матю, че предпочитам да се справям без тях, защото трябваше да се върна обратно при нормалния начин на живот. След всичко случило се бях забравила, че щях да излизам с Рейчъл, а вероятно и бездруго нямаше да се сетя. Ала така или иначе изобщо не бях готова, когато тя се появи на прага ни в петък вечер.
	— Дай ми само десет минутки — казах аз зарадвана, че я виждам. — Матю сигурно ще ти предложи чаша чай, докато ме чакаш.
	Той ме погледна изненадано.
	— Нали не се каниш да излезеш?
	— Защо не? — намръщих се аз. — Не съм на легло.
	— Да, но след станалото. — Той кимна към Рейчъл. — Нали знаеш, че Кас беше в болница?
	— Не, нямах представа. — Рейчъл изглеждаше шокирана. — Защо? Какво е станало?
	— Ще ти разкажа на вечеря — обещах забързано. Погледнах към Матю, предизвиквайки го да ми каже, че не мога да изляза. — Нали нямаш нищо против да останеш сам тази вечер?
	— Не, разбира се, просто…
	— Добре съм — настоях аз.
	— Сигурна ли си, Кас? — неуверено попита Рейчъл. — Ако си била болна…
	— Една вечер навън е точно каквото ми трябва — твърдо заявих аз.
	Десет минути по-късно вече бяхме в колата и използвах пътя до Браубъри да й разкажа за случайната свръхдоза. Тя беше ужасена, че хапчетата могат да ме накарат подсъзнателно да направя нещо толкова опасно. Зарадва ми се обаче, когато я уверих, че от днес нямам намерение да пия каквито и да било лекарства. За щастие тя усети, че не искам да говоря повече за случилото се и през останалата част от вечерта обсъждахме съвсем други неща.
	А в събота — десет седмици, след като животът ми се бе разпаднал на парчета, Матю ми донесе чай в онази чаша, която бе предизвикала толкова спорове в понеделник следобед. И аз трябваше да преживея всичко отново. В мислите си ясно я виждах да стои встрани на плота… Макар че на ума ми не можеше винаги да се разчита, бях напълно убедена, че не съм я сложила в съдомиялната, преди да изляза от кухнята. А кой тогава я беше сложил? Единственият, който имаше ключ от къщата, освен мен, беше Матю. Само че той беше методичен по природа и винаги подреждаше съдовете отзад напред, а машината бе почти празна. А и ако се бе отбил вкъщи посред работния ден, щеше да си признае. Истината бе, че аз бях тази, която зареждаше съдомиялната първо от предния ред. И щом можех да взема свръхдоза, без да го осъзная, не е твърде трудно да се повярва, че съм сложила чаша в машината, без да си спомня за това.
	Някак успяхме да преживеем уикенда, като Матю стъпваше на пръсти около мен, сякаш съм някаква бомба със закъснител, която може да гръмне всеки момент. Не въздъхна с облекчение сутринта, когато отново можеше да избяга в офиса си, но знаех, че му беше трудно да ме наглежда постоянно, макар че без хапчетата бях доста по-адекватна. Но случайната ми свръхдоза го бе притеснила и мисълта, че мога да направя някоя глупост, докато си е у дома, го караше да е постоянно нащрек и да не може да се отпусне.
	Веднага щом тръгна за работа, аз станах, защото не исках мълчаливото обаждане да ме свари у дома. Бих могла просто да не му обръщам внимание, ала той щеше да звъни отново и отново, докато не вдигна, което накрая щеше да ме разстрои. А днес трябваше да бъда спокойна, защото исках да отида отново до Хестън и да се видя със съпруга на Джейн.
	Планът ми бе да пристигна там в ранния следобед, когато беше най-вероятно близначките да спят. Спрях в Браубъри, където закусих, без да бързам и до обяд прекарах в купуване на дрехи, защото, изглежда, вече моите не ми ставаха.
	Алекс не изглеждаше твърде изненадан да ме види отново на прага си.
	— Подозирах, че може пак да се появиш. — Той ме покани да вляза. — Личеше си, че още нещо ти тежи.
	— Можеш да ме отпратиш, ако искаш — казах аз. — Само че се надявам да не го направиш, защото ако и ти не ми помогнеш, вече не знам кой.
	Предложи ми чаша чай, но аз внезапно силно се притесних от онова, което предстоеше да му споделя, и затова отказах.
	— Е, какво мога да направя за теб? — попита той, докато отивахме към всекидневната.
	— Ще си помислиш, че полудявам — предупредих го и седнах на дивана.
	Той не каза нищо, затова си поех дълбоко дъх.
	— Добре, ето какво. В деня, когато се обадих на полицията, че съм видяла Джейн жива, те направиха официално съобщение, в което молеха анонимния свидетел да се свърже с тях отново. И още на следващия ден получих мълчаливо обаждане. Тогава не си помислих нищо, ала когато на другия ден отново ми позвъни, както и още няколко пъти през следващите дни, започнах да се плаша. Не бяха от онези обаждания на сексманиаци, които дишат тежко, с такива бих се справила моментално. В слушалката цареше пълна тишина, но знаех, че има някой отсреща. Когато го споделих със съпруга си, той предположи, че вероятно от някой кол център се опитват да се свържат с номера ни. Само че оттам насетне аз започнах да живея в страх от звъна на телефона, защото… Ами просто заподозрях, че са от човека, който е убил Джейн.
	Алекс не отрони и дума, издаде само някакво сумтене, но понеже не схванах реакцията му, продължих:
	— Не би било трудно да ме издири по номера на колата. Когато спрях пред автомобила на Джейн, останах намясто няколко минути, така че е напълно възможно да е видял номера ми въпреки дъжда. Колкото повече ми звънеше, толкова по-уплашена ставах. Предполагах подозрението му, че съм го видяла и се опитва да ме предупреди да не го издавам на полицията. Ала единственият човек, когото бях забелязала, беше Джейн. Опитах се да не обръщам внимание на обажданията, но въпреки това той продължаваше да звъни непрекъснато, докато не вдигнех телефона. Осъзнах също и че никога не досажда, когато съпругът ми е наблизо, което ме накара да си помисля, че наблюдава къщата ни.
	Толкова бях уплашена, че настоях да си сложим аларма, но той успя да се промъкне вътре и да остави визитката си в кухнята — под формата на огромен кухненски нож, точно като на снимките по вестниците. На следващия ден си помислих, че е в градината и се барикадирах във всекидневната. Изписаха ми медикаменти, които ме превърнаха в психическа и физическа развалина, ала това бе единственият начин да мога да понеса обажданията.
	А миналия понеделник, след като се върнах от посещението при теб, разбрах, че е бил в къщата… Нищо не липсваше и нищо не беше строшено, но усещах, че е влизал. Толкова бях убедена, че извиках полицията, но те не намериха следи от проникване с взлом. Ала щом видях, че чашата, която бях оставила отстрани на плота, преди да изляза, се е озовала някак си в съдомиялната, направо се зарадвах. Беше доказателство, че някой е бил в къщата — само че когато го посочих, всички ме изгледаха, все едно съм полудяла. — Спрях да си поема дъх. — Проблемът е, че имам ранна деменция и забравям толкова много неща, че хората вече не ми вярват. Но знам, че е бил в къщата миналия понеделник. И сега съм ужасена, че мога да се окажа следващата му жертва.
	Затова искам съвет какво мога да направя? Полицаите вече смятат, че си въобразявам разни неща, така че ако им споделя как убиецът ме преследва, те няма да ми повярват. Особено след като не мога да докажа, че изобщо съм получавала мълчаливи обаждания. Звуча като някоя откачена, нали? — завърших отчаяно аз.
	Той замълча за момент и сметнах, че вероятно се опитва да измисли как да се отърве от мен, без да ме обиди.
	— Наистина ми се обажда — повторих аз. Вдигнах очи към него и го видях да стои, облегнат на рафта с книги, размисляйки над казаното от мен. — Наистина искам да повярваш, че е така.
	— Вярвам ти — бавно произнесе той.
	Погледнах го предпазливо, като се питах дали просто не иска да ми угоди.
	— Защо? Имам предвид, че никой друг не ми вярва.
	— Инстинктивно, предполагам. А и защо би си измислила всичко това? Не ми приличаш на човек, който си търси внимание. Ако беше така, вече щеше да си отишла в полицията или при медиите.
	— Може да съм си въобразила всичко.
	— Фактът, че ми казваш това, го прави крайно невероятно.
	— Значи си готов да повярваш, че съм получавала обаждания от човека, който е убил Джейн? — попитах настойчиво, защото исках да чуя как го потвърждава.
	— Не. Вярвам, че някой ти се обажда, но това не е палачът на Джейн.
	— Само не ми казвай, че е някой от кол център — изстенах, без да прикривам разочарованието си.
	— Не, очевидно е, че са различни обаждания. Някой определено те тормози.
	— А защо да не е убиецът?
	— Защото няма логика. Виж, какво точно видя, когато мина покрай колата на Джейн? Ако имаше ясна видимост, щеше да я разпознаеш. А ти ми каза, че не си могла.
	— Не можах да различа чертите й — потвърдих аз. — Останах с впечатлението, че жената е руса, но само толкова.
	— Значи ако беше забелязала някой да седи до нея в колата, най-многото, което би могла да кажеш за него, е дали е бил с тъмна или светла коса.
	— Да, но убиецът не го знае. Може да си мисли, че съм го видяла ясно.
	Алекс се отдръпна от етажерката и дойде да седне до мен.
	— Даже и ако е бил до Джейн, на предната седалка? Полицаите смятат, че тя го с качила, преди да стигнат до отбивката. Ако е било така, той надали е седял отзад.
	— Едва ли — съгласих се аз, питайки се какво ли му е коствало да чуе всички слухове, че жена му е имала любовник.
	— Има и още един проблем в логиката ти. Ако той наистина вярва, че можеш да идеш в полицията с важна информация за него, защо ще те остави жива? Защо просто да не те убие? Вече е убил веднъж, защо да не го направи пак?
	— Но ако не ми се обажда убиецът — казах озадачено аз, — тогава кой?
	— Това трябва да разбереш. Но те уверявам, че не ти звъни човекът, който е убил Джейн. — Той се пресегна и улови ръката ми. — Повярвай ми.
	— Нямаш представа колко много искам да разбера. — Очите ми се напълниха със сълзи. — Знаеш ли какво направих във вторник сутрин? Взех свръхдоза. Не нарочно, дори не знаех, че съм изгълтала куп таблетки, но предполагам, че е било заради това, защото подсъзнателно не понасям живота си.
	— Ако можех да ти спестя поне частица от притесненията ти, бих го сторил — тихо каза той. — Но нямах представа, че убийството на Джейн може да засегне някой друг, освен семейството ни.
	— Странно е — тихо отроних аз. — Би трябвало да изпитвам облекчение, че не ми се обажда убиецът. Но преди поне си мислех, че знам кой е. А сега — може да е всеки.
	— Много по-вероятно да е някой, когото познаваш. Казвам ти го, макар че може би не искаш да чуеш точно това.
	Изгледах го ужасено.
	— Когото познавам ли?
	— Тате?
	Една от дъщеричките му се появи откъм коридора, само по тениска и памперс, стиснала плюшено зайче. Той скочи на крака и я грабна в прегръдките си, докато аз побързах да избърша сълзите си.
	— Луиз спи ли още? — попита той и я целуна.
	— Лулу спи — кимна тя.
	— Помниш ли дамата с кърпичките от парка?
	— Оздравя ли коляното ти? — попитах аз. Тя протегна краче напред, за да видя сама. — Чудесно — усмихнах се. — Всичко е наред. — Погледнах съпруга на Джейн в очите. — Ще ви оставям вече. Благодаря ти отново.
	— Надявам се, че съм ти помогнал.
	— Да, така е. — Обърнах се към малката му дъщеря. — Довиждане, Шарлът.
	— Ти ме помниш — доволно каза тя.
	Той ме изпрати до вратата.
	— Моля те, помисли какво ти казах.
	— Непременно.
	— Пази се.
	Толкова много емоции бушуваха в мен, че бе невъзможно да шофирам, затова намерих пейка в парка и поседнах за малко. Част от страха, който ме измъчваше през последните десет седмици, откакто ме стресна първото обаждане, се бе изпарил. Макар и Матю, и Рейчъл да ми бяха казвали, че няма логика да се предполага, че точно убиецът ми звъни, те не знаеха, че съм видяла Джейн в онази нощ, затова не можеха да разберат страховете ми. Но Алекс знаеше всички факти и когато се замислех за аргументите му — за това, че обажданията няма как да са от убиеца, не можех да намеря грешка в тях. Ами убедеността му, че ми звъни мой близък?
	Страхът се върна, двойно по-голям, загнезди се в мен и ме остави без дъх, сякаш за да има повече място за него. Устата ми пресъхна и разни имена започнаха да се щурат в мислите ми. Можеше да е всеки. Някой от съпрузите на приятелките ми, любезният мъж, който идваше на няколко месеца да измие прозорците, човекът от охранителната фирма, новият съсед нагоре по пътя, някой баща от училището. Мислено изредих всички мъже, които познавах, и накрая заподозрях всеки един от тях. Не се питах защо би искал подобно нещо, а си казвах: „Защо не?“ Всеки един можеше да е психопат.
	Не исках Алекс да се появи с децата си в парка и да ме завари седнала там, като някоя преследвачка, затова си тръгнах. Трябваше да се прибера, но какво щях да правя, ако разбера, че някой отново е влизал в къщата? Веднъж вече беше успял въпреки алармата, но как? Някой с технически познания би могъл да го направи. Мъжът от „Сюпириър секюрити систъмс“? Спомних си, че бях намерила отворен прозорец в онзи ден, след като си бе тръгнал. Може да е направил така, че да влиза и излиза, когато си пожелае. Дали той беше мълчаливият мъж по телефона?
	Не ми се връщаше у дома, затова отидох до Браубъри и намерих фризьор, който можеше да ме вземе без предварителна уговорка. Едва когато седнах пред огледалото и нямаше какво друго да правя, освен да гледам лицето си, забелязах колко зле ми са се отразили изминалите няколко месеца. Изглеждах така измъчена, че фризьорката ме попита дали не съм била болна наскоро, защото косата ми показвала признаци на стрес. Предпочетох да не й казвам, че имам ранна деменция и че само преди няколко дни съм приела свръхдоза медикаменти.
	Толкова се забавих в салона, че колата на Матю вече бе паркирана пред къщата, когато се прибрах. Тъкмо се изправих пред входната врата, когато тя рязко се отвори.
	— Слава богу! Къде беше? — попита той притеснен. — Разтревожих се.
	— Ходих до Браубъри на покупки и да се подстрижа — спокойно отговорих аз.
	— Ами следващия път поне остави бележка или ми се обади, че ще излизаш. Не може просто да хукнеш нанякъде, Кас.
	Това ме засегна.
	— Не съм хукнала никъде!
	— Знаеш какво имам предвид.
	— Не, не знам. Няма да ти докладвам за всяка своя стъпка, Матю. Не съм го правила преди, няма и да започвам сега.
	— Преди нямаше деменция. Обичам те, Кас, затова е разбираемо, че се тревожа. И поне си вземи нов телефон, за да мога да се свързвам с теб.
	— Добре — съгласих се, поставяйки се на негово място. — Утре ще си взема, обещавам.


>	Вторник, двайсет и девети септември

	Когато телефонът звънна на другата сутрин, се замислих за казаното от Алекс, че телефонните обаждания може да са от човек, когото познавам. Затова вдигнах слушалката.
	— Кой си ти? — попитах по-скоро заинтригувана, отколкото стресната. — Не си онзи, за когото те мислех, така че кажи.
	Затворих телефона с чувството, че съм го победила, но за моя изненада той веднага се обади пак. Стоях и се чудех дали да вдигна, макар да знаех отлично, че ще звъни, докато не го направя. Но не исках да му дам каквото желаеше, нито да стоя покорно смълчана, вече не. Бях изгубила вече достатъчно седмици от живота си. И ако не исках да изгубя повече, трябваше да му се опълча.
	Тревожех се, че накрая ще се огъна, затова излязох в градината, за да избягам от звъна на телефона. Замислих се дали да не го откача от контакта, за да не може да се свърже, но не исках да го гневя повече. Другият вариант бе да изляза и да се върна, когато и Матю се прибере. Но ми беше омръзнало да съм прокудена от дома си. Трябваше да измисля с какво да се занимавам.
	Погледът ми се спря на градинарските ножици, които стояха там, където ги бях захвърлила преди два месеца, в деня, преди Хана и Анди да дойдат на барбекю. Бяха на перваза на прозореца заедно с ръкавиците ми. Реших да подкастря малко в градината. Отне ми около час да приведа розите във форма, а после продължих да скубя плевели до обяд.
	Подозирах, че онзи, който ми звънеше, явно имаше твърде много време за безсмислени занимания, защото досега трябваше да се е досетил, че няма да вдигна. Опитах се да си представя що за човек е… Знаех, че да го определям като самотник, който не може да създаде трайна връзка, би било грешка. Той можеше да е примерен гражданин, семеен мъж, с куп приятели и разностранни интереси. Единственото, в което вече бях сигурна, бе, че е някой, когото познавах. Ала това вече не ме плашеше толкова, колкото може би трябваше.
	Подейства ми отрезвяващо да си дам сметка, че ако не беше убийството, никога нямаше да се примиря с тези обаждания още в самото начало. Щях да му се присмея по телефона, да го нарека жалък, да го заплаша, че ако не спре да ми досажда, ще се обадя в полицията. Единствената причина да не го направя бе мисълта, че е убиецът. И бях така скована от страх, че не можех да предприема нищо. Сега си давах сметка, че и той е разчитал на тази моя боязън и това ме правеше още по-твърдо решена да го разкрия.
	Към един часа по обяд позвъняванията, които бяха станали доста по-редки, внезапно секнаха. Сякаш бе решил да прекъсне, за да похапне. Или пък си беше навехнал китката от постоянното набиране на номера ми. Реших да последвам примера му и си приготвих лек обяд, доволна от себе си, задето бях успяла да остана толкова дълго в къщата сама. Ала когато мина два и половина и той още не се беше обадил, започнах да се притеснявам. Макар да бях решена да го разкрия, още не бях готова да се изправя срещу него.
	Исках да мога да се защитя, в случай че реши да ме посети, затова отидох в градинския навес и взех една мотика, гребло и най-важното, големите ножици за подрязване на живия плет. След това се преместих в двора отпред, където се чувствах по-сигурна. Разчиствах една цветна леха от изсъхнали клонки, когато мъжът от къщата нагоре по пътя — бившият пилот, мина покрай мен и този път ме поздрави. Усетих, че винаги съм била твърде нервна, щом го забележа и затова този път го огледах внимателно, преценявайки що за човек е. Чувствах се много по-добре след вчерашния разговор с Алекс, а и мъжът изглеждаше тъжен, а не страховит, затова и аз го поздравих.
	Занимавах се още около час в градината, като през цялото време се ослушвах за телефона. А когато свърших, преместих един от шезлонгите отстрани на къщата и реших да си почина, докато Матю се върне.
	Ала не можех да се отпусна. Исках да си върна обратно живота, но това нямаше как да стане, преди да разбера кой е мъчителят ми. А за да го направя, щеше да ми е нужна помощ.
	Влязох в коридора и се обадих на Рейчъл.
	— Дали не бихме могли да се видим, след като свършиш работа?
	— Наред ли е всичко? — попита тя.
	— Да, просто ми трябва помощта ти за нещо.
	— Звучи интригуващо! Да се срещнем в Касъл Уелс, ако искаш, само че няма да успея преди шест и половина. Става ли?
	Поколебах се, защото не бях ходила в Касъл Уелс от онзи път, когато загубих колата си из паркинга. Но не можех да очаквам Рейчъл винаги да идва в Браубъри, след като работеше само на десетина минути от Касъл Уелс.
	— В бара „Спотид кау“?
	— Ще се видим там.
	Оставих бележка на Матю, че отивам да си купя нов мобилен телефон и поех за Касъл Уелс. Не исках да рискувам отново с многоетажния паркинг, затова си намерих място в един по-малък и се отправих към главния търговски център. Минах до „Спотид кау“ и погледнах през прозорците да видя дали вече е пълно с хора, когато забелязах, че Рейчъл вече е седнала на маса в средата на бара. Докато се чудех защо е дошла цял час по-рано, отколкото ми каза, някакъв мъж се приближи към масата й и седна. С изненада установих, че това е Джон.
	Шокирана, наведох глава и побързах да се върна обратно по пътя, по който бях дошла, далеч от „Спотид кау“. Бях доволна, че никой от двамата не ме е видял. Рейчъл и Джон. Мислите ми кръжаха във всички посоки, но само защото не бях очаквала да са заедно. А така ли беше наистина? Заедно ли бяха?
	Опитах се да анализирам държанието им, доколкото ги бях видяла, и определено ми се сториха близки. Но дали бяха двойка? Колкото повече се замислях, толкова по-логично ми изглеждаше. И двамата бяха умни, красиви и забавни. Представих си ги как излизат вечер, как пийват нещо и се смеят и внезапно ме налегна тъга. Защо не бяха споделили нищо? Особено Рейчъл.
	Забавих крачка, когато осъзнах, че мисълта за тях като двойка не ми допада особено. Макар да обичах Рейчъл от все сърце, Джон ми се струваше твърде нежен по душа, за да е истински щастлив с нея. И твърде млад. Не ми харесваше, че не одобрявам връзката им, но бях доволна, че ще съм подготвена, ако по-късно Рейчъл решеше да ми признае, че с Джон излизат заедно. Можеше и да не е така, разбира се. Може би просто се срещаха като вече бивши любовници, а в такъв случай Рейчъл почти сигурно нямаше да ми каже нищо. Като се замислех, тя никога не ми говореше за мъжете, с които излизаше, вероятно защото не се задържаше дълго с някого.
	Внезапно осъзнах, че няма да намеря магазин за телефони в посоката, в която съм тръгнала, затова пресякох улицата и поех обратно към центъра, без да минавам край „Спотид кау“. Малко по-нататък по улицата забелязах бебешкия магазин и се изчервих от срам, когато си спомних как се бях престорила на бременна в онзи ден. Когато се озовах пред вратата, неволно отворих и сама не можех да повярвам: канех се да призная, че бях излъгала за бебето. Но ако исках обратно живота си, трябваше да изясня всичко, затова отидох до касата. Останах доволна, че магазинът е празен и с облекчение видях, че същата млада жена стои зад щанда.
	— Не знам дали ме помните — започнах аз. Тя ме погледна въпросително. — Отбих се преди няколко месеца и купих гащеризонче.
	— Да, разбира се, спомням си — усмихна се продавачката. — С вас очакваме бебета горе-долу по едно и също време, нали? — Тя погледна към корема ми и когато забеляза липсата на издутина, слисано вдигна очи.
	— Съжалявам — неуверено подхвана тя.
	— Всичко е наред — побързах да я успокоя. — Всъщност не бях бременна. Мислех, че съм, но не бях.
	Тя ме изгледа съчувствено.
	— Да не би да е било от онези случаи на мнима бременност? — попита.
	Тъй като вярвах, че имам право да запазя поне частица от достойнството си, аз й споделих, че вероятно е било резултат от голямото ми желание това да се случи.
	— Сигурна съм, че скоро ще стане — усмихна се младата жена.
	— Надявам се.
	— Простете ми, че го казвам, но купуването на детската количка ми се стори малко прибързано. Не съм сигурна какво точно можем да направим, но ако поговоря с шефа, може и да го убедя да я вземем обратно на малко по-ниска цена.
	— Не дойдох тук, за да се опитам да ви върна количката — уверих я аз, когато осъзнах, че тя точно това си мисли. — Нямам нищо против да я задържим. Отбих се само да ви пожелая всичко добро.
	— Много се радвам, че го направихте.
	Казахме си довиждане и се отправих към вратата, изненадана колко добре се чувствах вече.
	— Между другото нали това беше точната количка? Тъмносинята?
	— Да — отвърнах с усмивка.
	— Слава богу. Приятелят ви щеше да ме убие, ако бях объркала нещо.
	Излязох на улицата, а думите й продължаваха да отекват в главата ми. _Приятелят ви._ Дали не бях разбрала нещо? Дали не говореше за двойката, която беше в магазина по същото време? Може би, след като бях си тръгнала тогава, тя не е била сигурна коя количка съм поръчала и ги е попитала дали съм искала точно синята. Но тя беше казала „приятел“, а не „приятели“. А и отлично знаеше, че те просто случайно се бяха озовали там по същото време, както и аз. Тогава за кого говореше?
	Макар истината да бе пред очите ми, не исках да повярвам. Единственият човек, който знаеше, че съм била в магазина онзи ден, беше Джон, ала ако приемех, че той е уредил да ми изпратят бебешката количка, тогава трябваше да го попитам защо го е направил. Мислите ми отново се оплетоха. Пресякох улицата към кафе „Коста“, където бяхме седнали с него, след като се бяхме срещнали случайно. Поръчах си кафе и се настаних до прозореца, вперила очи в магазина отсреща, докато се опитвах да разбера какво се е случило.
	Можеше да е нещо съвсем невинно, та нали Джон винаги ме е харесвал. Вероятно щом е споменал пред продавачката, че съм предложила и той да купи гащеризонче за бебето на приятелката си, продавачката е заговорила за предполагаемата ми бременност. И тогава той импулсивно е решил да ми купи подарък, понеже се е радвал за мен. Но едва ли би избрал нещо толкова скъпо като количка, а и ако беше подарък, защо да го изпраща анонимно? И защо, когато по-късно се бяхме срещнали в Браубъри, той не бе споменал нищо за бременността ми или за количката? Дали се е притеснил от постъпката си? Нищо не ми звучеше логично.
	Прозрението, че не е било нещо невинно, ме изплаши ужасно. Дали Джон не беше ме следил в онзи ден, както и по-късно, когато бе почукал на прозореца на колата ми в Браубъри? Като се замислех, беше доста необичайно да се срещнем случайно на два пъти за по-малко от десетина дни. Дали не беше уредил да ми доставят количката анонимно, за да си помисля, че сама съм я купила? За да ме изплаши? Ала тогава той още не знаеше за деменцията ми. Бях му го казала едва на обяда в Браубъри. И защо би направил всичко това? _Защото те обича_, прошепна някакво гласче в главата ми и сърцето ми заби ускорено. Дали ме обичаше толкова, че да ме мрази?
	Изведнъж осъзнах как всичко сочеше към това, че Джон е мъжът с мълчаливите обаждания. И направо ми призля. Той знаеше колко притеснена бях след убийството на Джейн и когато бях споменала, че домът ни е доста изолиран, беше подхвърлил, че наблизо има и други къщи. Но той никога не ми беше идвал на гости, така че откъде знаеше? Внезапно изпитах такъв гняв, че трябваше да положа усилия да остана на мястото си, а не да хукна към бара и да се изправя срещу него пред Рейчъл. Но преди да го направя, трябваше да съм напълно сигурна.
	Отново премислих всичко, огледах го от всеки възможен ъгъл. Никак не ми се искаше да е вярно, ала всички факти говореха, че съм открила мъчителя си. Да, през цялото време е звънял той… Припомних си как през юли се бях развикала на мълчаливия човек по телефона да ме остави на мира, а Джон бе приел истинския си образ, преструвайки се на изненадан. А аз му се бях извинила, като му обясних, че ме притесняват обаждания от някакъв кол център. Колко ли се е смял тогава, лъжейки ме, че се обажда да ме покани да излезем за по едно питие с Кони. Бях му споменала, че не съм сигурна дали ще мога, защото Матю си беше взел отпуска за следващите два дни. И точно в онези дни нямаше никакви обаждания. Дори и времето съвпадаше — след като учебната година бе свършила, той можеше да посвети цялото лято на това да ме тормози. Ала изглеждаше толкова налудничаво. Ако някой ми беше казал същата сутрин, че Джон е онзи, който мълчи по телефона, щях да му се изсмея в лицето.
	И тогава ми хрумна нещо, което ме зашемети като удар с парен чук. В нощта на убийството на Джейн Джон не беше отишъл с другите при Кони. Двамата с Джейн са били партньори на тенис, сам ми го беше казал. Възможно ли е да са били любовници? Дали беше отишъл да се срещне с нея в онази нощ? Дали той беше убил Джейн? Не можеше да е така…
	Ала после си спомних и как ми беше доверил, че приятелката му, която никой от нас не беше виждал, вече я нямало. Ами Рейчъл? Ако двамата с Джон бяха заедно, тя беше в голяма опасност. Но ако са двойка, тя може би знаеше какво е направил. Вече едва си поемах дъх. Толкова много възможни сценарии се въртяха в главата ми, че се изкушавах да се върна у дома, без изобщо да припарвам до „Спотид кау.“ Погледнах си часовника — имах пет минути да обмисля.
	В крайна сметка реших да се срещна с Рейчъл. Докато вървях натам, опитвах да се подготвя за всяка възможност: Джон да е с нея; Джон да го няма; Рейчъл да ми каже за него или пък да не ми спомене нищичко… Ако премълчеше, дали трябваше аз да й споделя за страховете и подозренията си? Ала дори в собствените ми уши те звучаха идиотски и непонятно.
	Докато стигна до бара, вътре вече беше препълнено. Оказа се истински късмет, че Рейчъл бе дошла час по-рано, иначе изобщо нямаше да си намерим места.
	— Не можа ли да седнеш до някоя по-тиха маса? — опитах да се пошегувам, защото, изглежда, бяхме заобиколени от голяма група френски студенти.
	— Късно пристигнах — каза тя, докато ме прегръщаше, — така че се радвай, задето изобщо имаме места.
	Чух лъжата й и нещо в мен се преобърна.
	— Ще взема нещо за пиене — предложих аз. — Какво искаш?
	— Малка чаша вино, че съм с колата.
	Чакането на бара ми даде време да измисля какво ще й кажа, когато ме попиташе защо съм искала да се видим. Вече не ми трябваше помощта й да издиря тайнствения мъж, който ми звънеше и мълчеше по телефона. Освен ако натрапникът изобщо не беше Джон, а аз просто не бях разбрала думите на продавачката и си бях съчинила цялата тази история…
	— Е, за какво искаше да поговорим? — попита Рейчъл, когато седнах.
	— За Матю — отвърнах аз.
	— Защо, проблем ли има?
	— Не, няма, просто рожденият му ден наближава. Искам да измисля нещо много специално. Наложи му се да понесе доста неща напоследък, по една или друга причина, затова ми се ще да му се реванширам. Питах се дали нямаш някакви идеи какво мога да направя. Ти винаги си била добра в това.
	— Не е ли чак след няколко месеца? — намръщи се тя.
	— Знам, ала в момента не ме бива особено в това да държа нещата под контрол. Мислех си, че ако ми помогнеш да планирам нещо, поне ти би могла да ми напомниш, ако забравя, какво е.
	Рейчъл се разсмя.
	— Добре. Какво имаш предвид? Уикенд за двама, полет с балон, скок с парашут, курс по готварство?
	— Всичко ми звучи чудесно, освен може би готварският курс — зарадвах се аз и през следващия половин час тя предлагаше най-различни идеи, с които аз се съгласявах неизменно, защото мислите ми бяха другаде.
	— Няма да можеш да му организираш всичко — уморено завърши тя. — Макар че след като парите не са проблем, предполагам, че ще успееш.
	— Е, определено ми даде над какво да помисля — кимнах с благодарност. — Ами ти? Някакви новини от неделя насам.
	— Не, все същото — намуси се тя.
	— Така и не ми разказа за онзи тип от Сиена, нали се сещаш, брата.
	— Алфи ли? — Тя стана от мястото си. — Извинявай, ще отскоча до тоалетната, няма да се бавя.
	Докато я нямаше, реших, че ще трябва някак да вмъкна Джон в разговора ни и да видя какво ще стане. Но когато се върна, вместо да седне, тя остана права и бързо попита:
	— Нали нямаш нищо против да те оставя? Просто утре ще имам тежък ден и се налага да се прибирам.
	— Не, разбира се — отговорих аз, изненадана, че тръгва толкова скоро. — Бих станала с теб, но ми трябва чаша кафе, преди да поема към вкъщи.
	Рейчъл се наведе и ме прегърна на раздяла.
	— Ще се чуем през седмицата — обеща.
	Загледах се с любопитство подире й, докато тя си проправяше път през тълпата френски студенти, защото никога не бях я виждала толкова припряна. Дали отиваше на среща с Джон? Може би той я чакаше някъде, в друг бар. Когато стигна до вратата, откъм групичката французи се разнесе вик и видях, че едно момиче се опитва да върне Рейчъл обратно.
	— Мадам, мадам! — викаше то, ала Рейчъл вече бе излязла.
	Момичето започна да се боричка с едно от момчетата около нея и аз изгубих интерес. Обърнах се и помолих сервитьорката, която тъкмо минаваше край масата, да ми донесе кафе. В следващия момент чух глас над себе си:
	— Извинете.
	Вдигнах очи и видях французойката да стои пред мен, стиснала малък черен телефон в ръка.
	— Съжалявам — продължи момичето, — ала приятелят ми взе това от чантата на приятелката ви.
	— Не, това не е нейният телефон — възразих аз, загледана в него. — Тя има iPhone.
	— Напротив — настоя французойката. — Моят приятел — тя се обърна и посочи към момчето, с което се боричкаше преди малко — го взе от чантата й.
	— И защо го е направил? — намръщих се аз.
	— Беше облог, предизвикателство. Много лоша постъпка, аз се опитах да й го върна, но той не ми го даде. А сега е у мен и затова ви го давам на вас.
	Погледнах към момчето, което беше посочила. То ми се ухили и притисна длани една към друга пред гърдите си, преди леко да се поклони.
	— Много е лош, нали?
	— Да — съгласих се аз. — Но не мисля, че телефонът е на приятелката ми. Може да го е взел от някой друг.
	Тя му извика нещо и след кратък разговор на френски, при който всички от групата им кимаха в съгласие, се обърна отново към мен.
	— Да — повтори тя. — Да. Докато минавала край него, той го дръпнал от чантата й. — Тя ме погледна притеснено. — Ако искате, ще го дам на бармана.
	— Не, няма нужда — казах аз и го взех. — Благодаря. Ще се погрижа да си го получи. Надявам се, че приятелят ви не е взел и нещо мое — изгледах я строго.
	— Не, не — побърза да ме успокои тя.
	— Е, благодаря все пак.
	Тя се върна при компанията си, а аз запремятах телефона в ръцете си, като все още не бях убедена, че е на Рейчъл. Беше един от най-обикновените и евтини модели на пазара. Дали Джон й го беше дал? Струваше ми се, че всичко се разпада наоколо ми и вече не знаех на кого да вярвам, съмнявах се дори и в себе си. Отворих капачето на телефона и отидох на списъка с контакти. Имаше записан само един номер. За миг се поколебах, защото не бях сигурна дали наистина искам да го набера. Чувствах се като престъпник. А и дори не знаех дали телефонът е на Рейчъл. После се успокоих, че нямаше нужда да казвам нищо, трябваше само да слушам какво ще отговорят отсреща.
	Замаяна от притеснение, набрах номера. Вдигнаха незабавно.
	— Защо, по дяволите, ми звъниш? Мисля, че се разбрахме да си пращаме само съобщения.
	Дори и да исках да изрека нещо, нямаше да мога. Защото, внезапно, ми стана невъзможно да си поема дъх.
	Врявата, която френските студенти вдигаха, докато се готвеха да си тръгнат, ме изтръгна от унеса. Погледнах телефона в ръката си и осъзнах, че в шока си съм забравила да затворя. Но връзката беше прекъснала и аз ужасена се опитвах да преценя дали в онези няколко минути, докато линията е била отворена, се е чуло нещо уличаващо. Ала човекът от другата страна е можел да чуе само гласовете на хората около мен, не и трескавото биене на сърцето ми. Както и да е, вероятно беше затворил почти веднага, защото сигурно е разбрал, че нещо не е наред.
	Кафето ми пристигна и аз го изгълтах набързо, понеже Матю щеше да се чуди къде съм, тъй като в бележката си не бях споменала за Рейчъл, а само че излизам да си купя телефон. Бързо отидох до колата и скрих телефона на Рейчъл в жабката на таблото. Исках да се прибера у дома възможно най-бързо, но за нищо на света нямаше да мина по „Блекуотър лейн“, затова просто натиснах газта и се замислих какво ще кажа на Рейчъл, когато се обади. Защото със сигурност щеше да го направи.
	— Знам, че ми беше оставила бележка, но не очаквах да си дойдеш толкова късно — измърмори Матю, когато влязох в кухнята.
	Целуна ме.
	— Съжалявам, видях се с Рейчъл набързо. — В стаята беше хладно в сравнение с топлия есенен ден отвън и леко миришеше на препечени филийки.
	— Е, това обяснява нещата. А успя ли да си купиш нов телефон?
	— Не, не бях сигурна какъв да избера, ала обещавам утре да си взема.
	— Можем да разгледаме различните модели в интернет, ако искаш — предложи той. — Между другото Рейчъл се обади. Помоли да й звъннеш.
	Сърцето ми подскочи.
	— След малко. Първо трябва да си взема душ, толкова се сгорещих.
	— Звучеше, сякаш е спешно.
	— Значи по-добре да се обадя веднага.
	Взех телефона от коридора и се върнах в кухнята.
	— Ще пийнеш ли вино? — попита Матю, докато набирах номера й. Бутилката вече беше отворена, затова само кимнах и допрях слушалката до ухото си.
	— Здравей, Кас. — За пръв път чувах Рейчъл разтревожена, макар да се стараеше да го прикрие.
	— Матю спомена, че си ме търсила — казах аз.
	— Да, виж, знаеш ли дали някой не е намерил мобилен телефон, след като си тръгнах от бара? Мисля, че може да съм го изпуснала някъде.
	— Няма как, след като ти звъня на него — изтъкнах логично аз.
	— Не беше моят, а на един приятел, беше останал в чантата ми. Може да е изпаднал или нещо подобно.
	_Приятел._ Думата загорча в устата ми.
	— Обади ли се в „Спотид кау“ да провериш дали някой не го е предал на бара?
	— Звънях им, не е там.
	— Чакай малко — да не е бил един малък черен апарат?
	— Да, точно същият. Знаеш ли къде е?
	— Вероятно на половината път през Ламанша вече. Нали се сещаш за онези френски студенти, които седяха близо до нас? Ами след като си тръгна, те си играеха с един такъв малък телефон, подхвърляха си го един на друг и се забавляваха с него. Не обърнах голямо внимание, защото реших, че е на някой от тях.
	Последва ужасяваща тишина.
	— Сигурна ли си?
	— Да. Подиграваха му се, защото беше един от най-простите модели. Затова не съм сигурна дали е бил телефонът на приятеля ти — усъмних се аз. — Никой вече не използва такива.
	— Знаеш ли дали още са в бара? Френските студенти?
	Мисълта за това как Рейчъл хуква обратно към Касъл Уелс бе зловещо удовлетворителна.
	— Бяха там, когато си тръгнах. Изглеждаше, че ще останат още известно време — казах аз, — уверена, че отдавна са изчезнали, понеже вече се канеха да вървят, когато излязох.
	— Тогава най-добре да ида да видя дали още е у тях.
	— Успех, надявам се да го намериш.
	Оставих слушалката, доволна, че съм успяла да се справя.
	— За какво беше всичко това? — намръщи се Матю.
	— Рейчъл си е изгубила телефона в бара, а едни френски студенти го взеха — обясних аз. — Сега ще ходи там, за да го търси.
	— Ясно — кимна той.
	— Какво ти се хапва тази вечер? — попитах. — Искаш ли пържола?
	— Всъщност Анди се обади и предложи двамата да изпием по халба бира в бара. Нямаш нищо против, нали?
	— Не, върви. Ще хапнете ли нещо там?
	— Да, не се притеснявай.
	Протегнах ръце над главата си и се прозях.
	— Тогава сигурно направо ще си лягам.
	— Ще се постарая да не те събудя, като си дойда — обеща Матю, докато изваждаше ключовете за колата от джоба си.
	Загледах се след него, докато вървеше към входната врата.
	— Обичам те — викнах подире му.
	— Аз те обичам повече. — Той се обърна към мен с усмивка.
	Изчаках го да запали и да излезе от двора, а после и още малко, за да съм сигурна, че е отпътувал. След това изтичах до моята кола да взема мобилния телефон, за който Рейчъл ми каза, че бил на неин приятел. Влетях обратно в къщата и седнах на дивана във всекидневната, но толкова силно треперех, че едва успях да отворя телефона. Отидох на съобщенията и погледнах последното получено точно преди тя да си тръгне от „Спотид кау“.
C>
	Вторник, 19:51: Дръж се, краят се вижда, обещавам ти.
C$
	Минах на предишното, последното, което Рейчъл беше изпратила, сигурно от тоалетната.
C>
	Вторник, 19:50: Фалшива тревога, нямаше нищо интересно за казване, вече си тръгвам, наистина ми дойде до гуша. Почвам да се чудя дали някога това ще свърши.
C$
	И предишните, от по-рано същата вечер.
C>
	Вторник, 18:23: Кажи ми какво е станало.
	Вторник, 18:24: Готово, семената на раздора са посети, помолих го да каже на директора, така че да се надяваме, че ще се хванат. Чакам я да дойде.
C$
	Стигнах и до останалите съобщения от деня, като започнах от първото от сутринта.
C>
	Вторник, 10:09: Имаме проблем. Когато се обадих, тя каза, че аз не съм убиецът.
	Вторник, 10:09: Какво, по дяволите?
	Вторник, 10:10: И не звучеше уплашена.
	Вторник, 10:10: Какво ще правиш?
	Вторник, 10:10: Ще звънна пак. Ще я измъча, както преди.
	Вторник, 10:52: Как върви?
	Вторник, 10:53: Не вдига.
	Вторник, 10:53: Сигурен ли си, че не е излязла?
	Вторник, 10:53: Почти.
	Вторник, 10:53: Продължавай да звъниш.
	Вторник, 10:54: Продължавам.
	Вторник, 16:17: Познай? Току-що ми позвъни, иска да си приказваме. Имаш ли представа за какво?
	Вторник, 16:21: Може би е свързано с обажданията ми сутринта. Разбери каквото можеш.
	Вторник, 16:21: Ще се видим в града. Вече ще съм там, заради Дж., така че ще убия два заека с един куршум.
C$
	И тогава осъзнах, че ще стане по-бързо, ако прехвърля до началото на съобщенията. И видях, че започват на седемнайсети юли, в нощта, когато бях минала по „Блекуотър лейн“ и бях видяла Джейн в колата й.
C>
	17 юли, 20:31: Имаме ли връзка?
	17 юли, 20:31: Да ☺
	17 юли, 20:31: Добре. Запомни, никакви обаждания, само ми пращай съобщения, докато съм на работа или когато знаеш, че тя не е наоколо. Важно е да държиш този телефон в себе си по всяко време. Аз ще ти пиша всяка вечер, когато тя заспи.
	17 юли, 21:18: Ще ми бъде трудно да не те виждам следващите няколко месеца.
	17 юли, 21:18: Мисли за парите. Ако ти беше дала от тях, нямаше да се стигне дотук. Сега ще получим всичко.
	17 юли, 21:18: Ще успеем, нали?
	17 юли, 21:19: Разбира се. Виж колко добре се получи вече. Тя си мисли, че забравя разни неща. И това са само дреболии, чакай, докато наистина започнем да объркваме ума й.
	17 юли, 21:19: Надявам се да си прав. Ще й пратя съобщение за подаръка на Сузи по-късно. Ако се хване на това, ще сме сигурни, че действа.
C$
C>
	18 юли, 10:46: Добро утро! Само исках да ти кажа, че вече тръгна за срещата с теб.
	18 юли, 10:46: Готова съм и я чакам. Спомена ли нещо за подаръка на Сузи?
	18 юли, 10:47: Не, но изглеждаше притеснена.
	18 юли, 10:47: Да се надяваме, че съобщението ми си е свършило работата. Чу ли за убийството на някаква местна жена?
	18 юли, 10:47: Да, ужасно. После ми пиши как е минало.
	18 юли, 12:56: О, боже, мина като по вода! Исках да те предупредя, че се прибира вкъщи.
	18 юли, 12:56: Вече? Мислех, че ще обядвате заедно.
	18 юли, 12:56: Тя изгуби апетит. ☺
	18 юли, 12:57: Толкова добре ли мина?
	18 юли, 12:57: Не би могло да е по-добре, тя е направа съкрушена.
	18 юли, 12:58: Наистина ли повярва, че е забравила за подаръка?
	18 юли, 12:58: Казах й, че тя го е предложила. Беше велико да я гледам как се преструва, че си спомня. Готови ли са парите, защото тя ще провери?
	18 юли, 12:58: Сто и шейсет лири в чекмеджето.
	18 юли, 12:59: Бинго!
C$
	Отне ми близо час да прочета всички съобщения и да се върна до онова, с което бях започнала — последното, което Рейчъл бе изпратила от тоалетната на „Спотид кау“. Повечето бях прочела през замъглени от сълзи очи, а някои оставаха запечатани в съзнанието ми дълго, след като бях минала на следващото съобщение. И само те бяха достатъчни, за да ме подтикнат да застана лице в лице с истината, която донякъде се страхувах да приема, защото знаех, че ще ме унищожи. Ала щом си спомних през какво бях преминала през последните три месеца, и въпреки това още бях на крака, осъзнах, че съм по-силна, отколкото си мисля.
	Затворих очи и се зачудих кога Матю и Рейчъл са започнали връзката си. Спомних си, че се бяха срещнали за пръв път около месец след като Матю се бе появил в живота ми. Вече бях влюбена в него и отчаяно исках и Рейчъл да го хареса, но те двамата сякаш не си допаднаха. Или поне така изглеждаше тогава. Вероятно са изпитали мигновено взаимно привличане и са се държали хладно един с друг, за да го прикрият. Може би са станали любовници скоро след това, още преди Матю да се ожени за мен. Ужасявах се от мисълта, че бракът ми с него е бил само една измама, чрез която с Рейчъл да се докопат до парите ми. Искаше ми се да вярвам, че наистина ме е обичал и алчността му се е появила впоследствие, че Рейчъл му е насадила тази идея. Но за момента просто не знаех нищо със сигурност.
	Бавно се изправих на крака с чувството, че съм остаряла с поне сто години през изминалите час-два. Телефонът на Рейчъл още беше в ръката ми, но знаех, че трябва да го скрия, преди да се върне Матю. Не беше излязъл с Анди, беше отишъл да й помага да намери малкия черен телефон, който съдържаше толкова много уличаващи доказателства. Моят телефон още стоеше скрит в една от саксиите. Отидох при тях, избрах друга орхидея, извадих я от саксията, поставих на дъното й телефона, после отново сложих цветето отгоре.
	И си легнах.


	Едва когато чух колата на Матю да паркира на алеята, осъзнах в каква опасност се намирам. Ако той и Рейчъл бяха успели да проследят френските студенти, вече щяха да са наясно, че съм взела телефона. Отметнах завивките и скочих от леглото, като не можех да повярвам, че съм си легнала, вместо да занеса телефона в полицията. Но бях изпаднала в такъв потрес и бях толкова смазана, че не разсъждавах трезво. Вече бе прекалено късно. Без мобилен телефон и след като домашният беше на долния етаж, нямаше как да се обадя в полицията.
	Звукът от затръшването на вратата на колата ме накара да хукна към банята и да потърся нещо, с което да се защитя. Отворих шкафчето и очите ми попаднаха на ножичка за нокти, но не ми се стори особено удачна за оръжие. Чух как Матю отключва и в паниката си грабнах флакон с лак за коса.
	Бързо се върнаха в спалнята. Пъхнах се в леглото и скрих флакона под възглавницата си, като междувременно свалих капачката му. После, както бях легнала с лице към вратата, затворих очи и се престорих на заспала. Бях подпъхнала ръка под възглавницата и здраво стисках скрития флакон. И като на лента пред очите ми се завъртяха съобщенията:
C>
	20 септември, 11:45: Скучно ми е.
	20 септември, 11:51: Защо не се отбиеш да видиш кафе машината в действие. Новата е на мястото си.
	20 септември, 11:51: Наистина? Мислех, че не искаш да се срещаме.
	20 септември, 11:51: Готов съм да направя изключение. Освен това ми се ще да разбереш нещо.
	20 септември, 11:51: Какво?
	20 септември, 11:52: Защо тя е добре през уикенда, след като през седмицата е напълно смазана.
	20 септември, 11:52: Добре, по кое време?
	20 септември, 11:53: Два следобед.
	20 септември, 23:47: Голям риск беше да ме целунеш в коридора този следобед.
	20 септември, 23:47: Струваше си. Откри ли нещо?
	20 септември, 23:47: Не взема хапчетата през уикенда. Не иска да видиш колко силно й действат. Затова ги крие в чекмеджето. Което означава, че взема само двете таблетки, които слагаш в портокаловия й сок.
	20 септември, 23:49: Каза ли кое чекмедже?
	20 септември, 23:49: На нощното шкафче.
	20 септември, 23:49: Чакай, ще проверя.
	20 септември, 23:49: Права си, намерих единайсет. Хрумна ми гениална идея.
	20 септември, 23:53: Вълнувам се!
	20 септември, 23:54: Ще ги използваме за свръхдоза.
	20 септември, 23:54: Не!!! Не можеш!!!
	20 септември, 23:54: Ще го представим като опит за самоубийство, ще изглежда нестабилна психически.
	20 септември, 23:55: Ами ако я убият?
	20 септември, 23:55: Проблемът ни ще бъде решен. Но няма да стане. Ще проуча внимателно нещата, не се тревожи.
C$
	Чух тихите му стъпки по стълбата и с всяко стъпало сърцето ми забиваше по-силно, сякаш биенето на барабан възвестяваше пристигането му. Когато той се изправи до долния край на леглото, ритъмът стана оглушителен и не можех да повярвам, че не го чува или че не вижда как тялото ми трепери под завивката. Със сигурност можеше да усети страха ми, както и аз го усещах как стои там и ме гледа. Дали знаеше, че телефонът е у мен? Или бях в безопасност поне още една нощ? Чакането стана непоносимо, а след това и невъзможно. Леко помръднах и поотворих очи.
	— Върнал си се — измърморих сънено. — Добре ли си прекарахте с Анди?
	— Да, праща ти много поздрави. Спи си, аз ще си взема душ.
	Покорно затворих очи и той излезе от стаята. А докато стъпките му заглъхваха по коридора, лентата на съобщенията продължаваше да се върти в мислите ми.
C>
	21 септември, 16:11: Имаме проблем. Тя знае, че си била в къщата по-рано.
	21 септември, 16:11: Как е разбрала?
	21 септември, 16:11: Не знам, повиках полиция.
	21 септември, 16:12: Какво? Защо?
	21 септември, 16:12: Защото тя искаше да го направя. Щеше да изглежда подозрително, ако откажа. Сега се прибирам у дома, надявам се да успея да те прикрия.
	21 септември, 21:17: Можеш ли да ми се обадиш веднага? Ужасно се тревожа, трябва да знам какво стана следобеда.
	21 септември, 21:30: Не се притеснявай, всичко е наред.
	21 септември, 21:30: Как е разбрала, че съм била там?
	21 септември, 21:30: Сложила си чашата й в съдомиялната. Забелязала го е.
	21 септември, 21:31: Така ли? Не си спомням.
	21 септември, 21:31: Кой сега страда от ранна деменция?
	21 септември, 21:31: Струваш ми се прекалено весел, предвид разминаването на косъм.
	21 септември, 21:31: Всичко се подреди отлично.
	21 септември, 21:32: Как така?
	21 септември, 21:32: След като полицаите си тръгнаха, аз й казах, че е параноичка и страда от ранна деменция. Тя се ядоса и взе две хапчета.
	21 септември, 21:33: И какво?
	21 септември, 21:33: И аз ще добавя тринайсетте от чекмеджето към портокаловия й сок утре сутрин. Плюс двете, които взема, това прави петнайсет общо и още две, които вече ще са в кръвта й. Трябва да са достатъчно.
	21 септември, 21:34: Значи наистина ще стане?
	21 септември, 21:34: Твърде удобен случай, за да го пропуснем. Сега или никога.
	21 септември, 21:34: Ще се получи ли?
	21 септември, 21:35: Аз ще разкажа за кавгата ни. А ти можеш да споменеш колко депресирана е била, когато си я видяла вчера следобед. Ще кажеш, че ти е споделила за хапчетата в чекмеджето, но изобщо не си подозирала, че може да ги използва.
	21 септември, 21:36: Петнайсет хапчета няма да я убият, нали?
	21 септември, 21:36: Не, само ще й стане зле. Аз ще се прибера за обяд, ще се престоря, че искам да се сдобрим. С повече късмет ще я заваря в безсъзнание и ще повикам линейка.
C$
C>
	22 септември, 08:08: Направих го. Тръгвам за работа, но ще се върна след няколко часа.
	22 септември, 08:09: Ами ако не изпие сока?
	22 септември, 08:09: Ще направи друг опит за самоубийство.
	22 септември, 11:54: Обадиха ми се от болницата. Отивам натам.
	22 септември, 11:54: Това значи ли, че се е получило?
	22 септември, 11:55: Така изглежда. Сама е повикала линейката. Ще ти кажа после какво е станало.
C$
	Внезапно осъзнах, че душът не е пуснат и че Матю не е в банята. Сърцето ми лудо заби от ужас. Къде беше той? Напрегнах слух в тишината и мрака и чух тихо мърморене откъм съседната спалня. С Рейчъл сигурно бяха ужасени, че телефонът някак ще попадне в ръцете на полицията и че играта им ще приключи. Дали бяха дотам паникьосани, че да ме убият? Или поне да ми натикат достатъчно хапчета в устата, че да изглежда, сякаш съм направила нов опит за самоубийство? Само че този път успешен. Докато лежах в леглото и го чаках да се върне, стиснала здраво флакона с лак за коса, бях по-уплашена, отколкото някога изобщо съм била през живота си. Особено след като вече знаех за ножа.
C>
	8 август, 23:44: Днес при лекаря всичко мина по вода.
	8 август, 23:44: Лекарства?
	8 август, 23:44: Да, но тя не иска да ги взема. Трябва да променя мнението й.
	8 август, 23:45: Мисля, че имам точно каквото ни трябва.
	8 август, 23:45: Какво?
	8 август, 23:45: Огромен кухненски нож. Същия като онзи от убийството.
	8 август, 23:46: ??? Откъде го взе?
	8 август, 23:46: Лондон. Мислех да го оставя някъде, където тя да го намери. Да я изплаши.
	8 август, 23:46: Не е добра идея, ще се обади в полицията. Ами пръстовите отпечатъци? Не мисля, че ще се получи.
	8 август, 23:46: Ако планираме както трябва.
	8 август, 23:47: Ще помисля.
C$
C>
	9 август, 00:15: Помислих.
	9 август, 00:17: Къде си?
	9 август, 00:18: Тук съм! Имаш ли план?
	9 август, 00:20: Да, но е твърде сложно да обясня със съобщения. Ще ти се обадя.
	9 август, 00:20: Нали се разбрахме, че обажданията са твърде рисковани?
	9 август, 00:21: Отчаяните времена налагат отчаяни мерки, както се казва.
	9 август, 20:32: Оставих задната врата отворена. Придържай се към плана и гледай да се измъкнеш бързо. Надявам се, че не правим голяма грешка.
	9 август, 20:33: Довери ми се, всичко ще бъде наред. ☺
	9 август, 23:49: Здравей!
	9 август, 23:49: Слава богу! Чух я да пищи, умирам от любопитство да разбера какво стана!
	9 август, 23:50: Не мога да повярвам, че се получи, беше направо в истерия.
	9 август, 23:50: Радвам се, че не дойде полиция.
	9 август, 23:51: Успях да я убедя, че й се привиждат разни неща.
	9 август, 23:51: Казах ти. Трябваше да оставя ножа в градинската барака, надявам се, че не е проблем.
	9 август, 23:52: Няма проблем, никога не се знае дали пак няма да ни потрябва някой ден.
C$
	Ами ако в този момент Рейчъл убеждаваше Матю да слезе до навеса, да вземе ножа и да ме убие? Ако сега ми прережеше гърлото, хората щяха да си помислят, че убиецът на Джейн е нанесъл нов удар. Матю щеше да свидетелства за мълчаливите обаждания, които бях получавала, и щеше да се окайва, задето не ми е повярвал, когато съм го убеждавала, че убиецът ме преследва. Рейчъл щеше да му осигури алиби за тази вечер, като свидетелства, че го е помолила да се видят, защото се е разтревожила за мен, след като ме е видяла по-рано вечерта в бара. Ножът, използван в убийството ми, нямаше никога да бъде открит, както и онзи, с който беше убита Джейн. А аз щях да стана известна като Кас Андерсън, втората жертва на убиеца от гората.
	Вратата на съседната спалня се отвори. Затаих дъх и зачаках да видя накъде ще тръгне — дали надолу по стълбите и навън към градината, или по коридора към мен. Ако излезеше, дали щях да имам достатъчно време, за да изтичам до всекидневната, да взема телефона на Рейчъл изпод орхидеята и да избягам от къщата, преди да се е върнал? Пеша ли да тръгна или с колата? Ако я вземех, шумът от двигателя щеше да го накара да хукне след мен. Ако тръгнех пеша, колко далеч щях да стигна, преди той да забележи, че не съм в леглото?
	Когато чух стъпките му да се приближават по коридора към спалнята, изпитах огромно облекчение, че не се налага да вземам каквото и да било решение. Освен ако той вече не държеше ножа, ако не беше го взел от навеса, преди да се качи.
	Щом се появи в спалнята, се наложи да използвам цялата си воля, за да не скоча от леглото и да не го напръскам в очите с лака. Да го нападна, преди да го е сторил той… Пръстът ми, готов върху дюзата на флакона, трепереше толкова силно, че се съмнявах дали ще го улуча. И единствено мисълта, че няма да мога да го обезвредя, преди той да ми се нахвърли, ме задържа намясто. Чух шумоленето на дрехите му, докато се събличаше и се насилих да дишам равномерно, като дълбоко заспала. Ако ме завареше в леглото трепереща като листо, когато си легнеше, той щеше да заподозре нещо.
	А тази нощ животът ми зависеше от това да запазя спокойствие.


>	Сряда, трийсети септември

	Когато настъпи утрото, не можех да повярвам, че още съм жива. На Матю сякаш му бе нужно ужасно дълго време, преди да тръгне за работа. След като най-сетне излезе, аз набързо се облякох и слязох в кухнята, където зачаках обаждането му. Беше ми ясно до болка, че точно днес трябваше да изиграя ролята си отлично. Днес, повече от всякога, трябваше да бъда жената, която той очакваше да съм.
	Замислих се, че може да не съм толкова уплашена, след като вече съм наясно кой е мъжът, който мълчи по телефона. Но вече знаех и на какво е способен. Това ме плашеше още повече, ала ми беше от полза, когато телефонът звънна около девет часа. Понеже предния ден му бях проговорила, питайки кой е, сега знаех, че пак ще трябва да му кажа нещо, иначе щеше да се усъмни защо самочувствието ми се е изпарило през нощта. Затова отново попитах кой е и точно преди да затворя, го помолих да ме остави на мира. Изрекох всичко с премерена доза страх в гласа, която се надявах той да оцени.
	Имах да върша толкова много неща този ден, ако исках да разплета мрежата им от лъжи и измами, затова отидох с колата до дома на Хана, като се надявах да не е излязла. За щастие колата й беше пред къщата.
	Изглеждаше изненадана да ме види и едва когато леко смутено ме попита дали съм по-добре, заподозрях, че Матю й е разказал как съм се опитала да се самоубия. Нямах време да я разпитвам какво точно е чула, само й подхвърлих, че отново съм предишната си аз, надявайки се това да я успокои. Покани ме да вляза на кафе и когато й отказах с извинението, че бързам, видях как се чуди за какво съм се отбила.
	— Хана, спомняш ли си онова барбекю, когато ни дойдохте на гости, някъде в края на юли? — попитах аз.
	— Да, разбира се — кимна тя. — Хапнахме разкошни мариновани пържоли, които Матю беше взел от фермерския магазин. — Очите й светнаха при спомена.
	— Може да ти прозвучи малко глупаво, но дали ви поканих, когато случайно се срещнахме в магазина?
	— Да, каза, че искаш да се отбием някой път на барбекю. — Тя кимна.
	— Но споменах ли точно кога? Имам предвид, казах ли да дойдете в неделя?
	Тя се замисли за момент, като обви талията си с тънките си ръце.
	— Не беше ли на следващия ден? Да, точно така, помня как Матю каза, че си го помолила той да звънне и да ни покани, защото си заета в градината.
	— Сега се сещам — облекчено въздъхнах аз. — Работата е там, че напоследък имам проблеми с краткосрочната памет и не съм сигурна за някои неща, например дали наистина съм забравила, или изобщо не са се случили по начина, по който ги помня. Това сигурно не ти звучи много логично, нали?
	— В известен смисъл, да — леко се усмихна тя.
	— Например не мога да спра да мисля за онази ваша покана за вечеря преди няколко седмици, защото не си спомням да сте ни канили…
	— Това сигурно е, защото аз говорих с Матю — прекъсна ме Хана. — Оставих няколко съобщения на домашния ви телефон, както и едно на мобилния ти, но когато не ми върна обаждане, звъннах на Матю.
	— А той е забравил да ми спомене, че си помолила аз да донеса десерта — кимнах небрежно.
	— Не съм помолила — възрази тя. — Той предложи.
	За да подкрепя думите си и въпросите, които й бях задавала, споделих с нея, че може да имам ранна деменция. Само че я помолих засега да не казва на никого, защото все още сама свиквам с идеята. И после си тръгнах.
C>
	24 юли, 15:53: Иска да се видим в Браубъри, звучеше разстроена. Имаш ли представа защо?
	24 юли, 15:55: Мъжът от охранителната компания я е притеснил, вероятно е заради това. Можеш ли да идеш?
	24 юли, 15:55: Да, казах й, че ще се срещнем в шест.
	24 юли, 15:55: После ще ми пишеш дали има нещо, което можем да използваме.
	24 юли, 23:37: Здравей, как мина срещата ви?
	24 юли, 23:37: Мина нормално, нямам нищо за разказване, спомена само, че човекът от охранителната фирма я е притеснил.
	24 юли, 23:37: Каза ли ти, че се е срещнала случайно с Хана?
	24 юли, 23:38: Да.
	24 юли, 23:38: А сподели ли ти, че ги е поканила на барбекю някой ден? Не е уточнила кога, така че мисля да го използвам.
	24 юли, 23:38: Как?
	24 юли, 23:38: Не съм сигурен. Между другото предупредих я, че отивам на платформата.
	24 юли, 23:39: Как го прие?
	24 юли, 23:39: Не беше доволна, напомних й, че вече съм й казал, затова си мисли, че е забравила. Написах го на календара, в случай че провери, много ме бива да имитирам почерк.
	24 юли, 23:59: Ще го запомня!
C$
C>
	25 юли, 23:54: Как беше денят ти?
	25 юли, 23:54: Добре, но ми липсваш. Толкова е тежко. ☹
	25 юли, 23:54: Само за няколко месеца. Хрумна ми страхотна идея за барбекю с Хана и Андрю. Искам да се обадиш на домашния телефон утре в десет часа, да се престориш на Анди.
	25 юли, 23:54: ?
	25 юли, 23:55: Просто ме следвай.
C$
C>
	26 юли, 10:35: Благодаря, Анди!
	26 юли, 10:35: Ха-ха, получи ли се?
	26 юли, 10:35: Сега купувам наденичките за барбекюто.
	26 юли, 10:36: Наистина ли смята, че тя ги е поканила?
	26 юли, 10:36: Да!
	26 юли, 10:37: Не мога да повярвам, че е толкова лесно.
	26 юли, 10:35: ☺
C$
	Когато си тръгнах от дома на Хана, отидох до офиса на охранителната компания в индустриалната зона, влязох и застанах пред рецепцията. Някаква жена ме погледна над разпиляното си бюро.
	— С какво мога да ви помогна? — попита тя с усмивка.
	— Имаме алармена система, инсталирана от вашата компания преди няколко месеца. Дали е възможно да получа копие от договора ни? Явно съм изгубила някъде нашия екземпляр.
	— Да, разбира се. — Тя ме погледна въпросително.
	— Андерсън — казах й името си.
	Тя го набра в компютъра си.
	— Ето го.
	Документът се появи на принтера и служителката се пресегна, за да ми го подаде.
	— Благодаря. — Погледнах го за момент и забелязах датата на монтиране на системата — първи август. И подписа на Матю в дъното на листа.
C>
	20 юли, 23:33: Познай? Тя ми каза по време на вечеря, че иска алармена система. Вече се е уговорила с някаква компания да минат в петък на оглед.
	20 юли, 23:33: Съжалявам! Сигурно е заради думите ми колко изолирана е къщата ви. Казах й, че ви трябва аларма, но не знаех, че наистина ще я поиска.
	20 юли, 23:34: Ако сложим алармена система, това ще усложни нещата.
	20 юли, 23:34: Не и ако ми дадеш кода. ☺
C$
C>
	27 юли, 08:39: Добро утро!
	27 юли, 08:40: Мислех, че ще се обадиш. На път към платформата ли си?
	27 юли, 08:41: Не, в индустриалната зона, чакам да отвори охранителната компания.
	27 юли, 08:41: Защо?
	27 юли, 08:41: Ще поръчам инсталиране на алармената система и ще я накарам да помисли, че тя го е направила.
	27 юли, 08:42: И как ще го постигнеш?
	27 юли, 08:42: Като фалшифицирам подписа й върху предварителния договор.
	27 юли, 08:43: Можеш ли?
	27 юли, 08:44: Фасулска работа. Казах ти, че ме бива в имитирането на почерк. Охранителната компания тъкмо отваря врати, ще ти се обадя по-късно.
	27 юли, 10:46: Във влака за Абърдийн съм, уредих да инсталират алармата в събота сутринта и трябва да съм там, но искам нея да я няма, имаш ли някакви идеи?
	27 юли, 10:47: Ще помисля. Лек път.
C$
C>
	29 юли, 09:36: Мълчаливите обаждания вече я плашат! Не иска да остава сама, затова й предложих да иде на хотел.
	29 юли, 09:36: Хубаво си живеят някои хора.
	29 юли, 09:37: И ние с теб ще сме така някой ден, обещавам. Добре се получи, защото няма да я има в събота, когато инсталират алармата. Но искам да направиш нещо за мен.
	29 юли, 09:38: Добре.
	29 юли, 09:38: Обади се по-късно на домашния телефон и остави съобщение. Престори се, че си от охранителната компания и потвърди инсталирането на алармата за петък.
	29 юли, 09:39: Искаш да кажеш събота?
	29 юли, 09:39: Не, петък. Довери ми се, знам какво правя. Обади се отново утре.
	29 юли, 09:40: Добре.
C$
C>
	31 юли, 16:05: Здравей, върна ли се от платформата?
	31 юли, 16:34: Вече да. В къщата съм, тъкмо тръгвам към хотела. Казах й, че съм заварил човека от охранителната компания на прага. Взимам предварителния договор, за да докажа, че тя е поръчала алармата.
	31 юли, 16:35: Да се надяваме, че ще се върже.
	31 юли, 16:35: Ще.
	31 юли, 19:13: Повярва.
	31 юли, 19:14: Сигурно си мисли, че е полудяла!
	31 юли, 19:14: Нали това е целта?
C$
	Тръгнах си от охранителната компания и отидох до Касъл Уелс. Продавачката в бебешкия магазин беше заета с една клиентка, затова изчаках, мъчейки се да прикрия нетърпението си.
	— О, само не ми казвайте, че сте размислили — възкликна тя, когато ме видя, застанала пред щанда. — И вече не искате да задържите количката.
	— Нищо подобно — уверих я аз. — Но има нещо, което бих желала да изясним. Когато се отбих вчера, споменахте, че приятелят ми направо щял да ви разстреля, ако изпратите грешната количка.
	— Точно така — кимна тя.
	— А как се случи всичко? — попитах. — Просто съм любопитна, понеже беше напълно неочаквано. Появи ми се като гръм от ясно небе.
	— Аз предложих да я доставим по-близо до термина ви, защото… Ами всичко се случва. Но тя настояваше да стане веднага.
	— А как точно? Може би е казала, че иска да ми направи подарък и е помолила да й предложите нещо?
	— Горе-долу така беше… Дойде няколко минути след като вие си бяхте тръгнали и заяви, че ви е приятелка. Попита дали сте оглеждали нещо по-специално и аз й казах, че вече сте си купили гащеризонче. Другата двойка обаче подхвърлиха шеговито, че много сте харесали и количката. А тя възкликна, че е идеална и я поръча веднага. — Продавачката ме изгледа притеснено. — Помислих си, че съм сбъркала нещо, защото когато й споменах, че очакваме бебетата си по едно и също време, тя остана шокирана. Ала веднага ме увери, че вече сте й споделили, че сте бременна, просто била изненадана, че сте казали и на мен.
	— Работата е там, че бях толкова развълнувана от вероятността да си имам бебе, че се похвалих на две от приятелките си. И сега нямам представа коя ми е изпратила количката, защото нямаше бележка при доставката. Бихте ли ми казали името й? Искам да й благодаря.
	— Разбира се, ако изчакате секунда, ще проверя в компютъра. Само да ми припомните вашето име?
	— Касандра Андерсън.
	— О, да, ето я. Съжалявам, ала няма име. Тя не е попълнила тази част.
	— А помните ли как изглеждаше?
	Продавачката се замисли за момент.
	— Чакайте… Беше висока, с тъмна къдрава коса. Съжалявам, сигурно не ви помагам особено.
	— Не, напротив, знам точно коя е. — Помълчах за миг.
	— Между другото спомняте ли си дали сте говорили със съпруга ми?
	— Вашият съпруг ли? Не, не мисля.
	— Той се обади тук в деня, когато доставиха количката — май беше вторник, защото мислеше, че е изпратена по грешка.
	— Опасявам се, че изобщо нямам такъв спомен. Сигурна ли сте, че е говорил с мен? Имайте предвид, че само аз работя тук през седмицата.
	— Може и да съм се объркала нещо — усмихнах се аз.
	— Благодаря, помогнахте ми много.
C>
	4 август, 11:43: Тя току-що поиска да се видим в Касъл Уелс, звучеше разстроена.
	4 август, 11:50: Обадих й се и мълчах по телефона отново. Ще идеш ли?
	4 август, 11:51: Да, но наистина съм много заета в работата и се надявам да приключим бързо. Ще ти кажа как е минало.
	4 август, 14:28: Страхотни новини — тя мисли, че обажданията идват от убиеца.
	4 август, 14:29: Какво??? Може наистина да е луда.
	4 август, 14:29: Доста улеснява работата ни, ако сама стигне до този извод. Освен това успях да подкрепя версията ти за барбекюто. Уверих я, че тя самата ми е споделила, че е поканила Хана и Анди за неделя.
	4 август, 14:30: Браво.
	4 август, 14:31: Трябва да се връщам на работа, ще говорим после.
	4 август, 14:38: Познай какво?
	4 август, 14:39: Нали щеше да се връщаш на работа?
	4 август, 14:39: Докато отивах към колата си, я видях да излиза от бебешкия магазин.
	4 август, 14:39: Бебешки магазин ли? Какво е правила там?
	4 август, 14:40: Не питай мен.
	4 август, 14:40: Не можеш ли да разбереш?
	4 август, 14:40: Наистина нямам време.
	4 август, 14:40: Намери. Защо е ходила точно там? Може да има нещо, от което да се възползваме. Трябва да използваме и най-малкото срещу нея.
	4 август, 14:41: Добре.
	4 август, 15:01: Няма да повярваш.
	4 август, 15:01: Най-сетне. Защо се забави толкова?
	4 август, 15:02: Не се цупи. Нося добри новини.
	4 август, 15:02: Казвай.
	4 август, 15:02: Ще ставаш татко!
	4 август, 15:03: КАКВО?
	4 август, 15:03: Сигурен ли си за вазектомията?
	4 август, 15:03: Разбира се, че съм сигурен! Какво става?
	4 август, 15:03: Нямам идея. Казала е на продавачката в магазина, че е бременна. Затова ви поръчах бебешка количка.
	4 август, 15:03: ???
	4 август, 15:04: Явно направо се е влюбила в нея. Може да я накараш да си помисли, че тя я е поръчала, както алармата.
	4 август, 15:04: Не съм сигурен, че ще се хване два пъти на този номер.
	4 август, 15:04: Струва си да опитаме. Ако не стане, обвини магазина, че са объркали поръчките. Но ще трябва да си у дома в петък за доставката.
	4 август, 15:05: Добре, ще си взема няколко почивни дни. Ще се правя на загрижен съпруг. Трябва да помисля как да представя нещата с количката.
	4 август, 15:06: Ще ми се да можеше да прекараш няколко дни с мен. ☹
	4 август, 15:06: И нашият ден ще дойде. Между другото отбих се вкъщи и смених кода на алармата. С малко късмет ще я задейства.
	4 август, 15:07: Ще й се стори адски ден.
	4 август, 15:07: Да се надяваме, че ще е един от многото такива. ☺
	4 август, 23:37: Какво стана с алармата?
	4 август, 23:38: Иска ми се да беше я видяла. Дойде полиция.
	4 август, 23:38: Наистина ли вярва, че е набрала грешен код?
	4 август, 23:38: Дори не се усъмни.
	4 август, 23:38: Като да откраднеш бонбон от детенце.
	4 август, 23:39: Невероятно, нали?
C$
C>
	6 август, 23:45: Всичко готово ли е за пристигането на количката утре?
	6 август, 23:47: ☺
	6 август, 23:47: Ще използваш ли бременността?
	6 август, 23:47: Ако мога.
C$
C>
	7 август, 23:46: Благодаря за количката.
	7 август, 23:46: Радвам се, че ти харесва. Как мина?
	7 август, 23:47: Беше много смешно. Имаше страхотно объркване. Тя ми била поръчала градински навес като изненада. Отначало мислеше, че количката е всъщност навесът, така че двамата говорехме за различни неща.
	7 август, 23:47: ?
	7 август, 23:47: Не се притеснявай, всичко е наред. Тя възропта, че не е поръчвала никаква количка, затова се престорих, че звъня в магазина. После я попитах за бременността, като казах, че продавачката ме е поздравила.
	7 август, 23:47: Тя как реагира?
	7 август, 23:48: Ами че жената в магазина си помислила, че е бременна и тя просто не отрекла.
	7 август, 23:48: Странно! Ами количката?
	7 август, 23:49: Вярва, че сигурно тя я е поръчала.
	7 август, 23:49: Сериозно! Наистина се е побъркала.
	7 август, 23:49: Най-хубавото е, че успях да я убедя да иде на лекар. Имаме час за утре.
	7 август, 23:50: Няма да се зарадва, че вече си говорил с него за нея. Ами ако той откаже да й изпише лекарства?
	7 август, 23:50: О, ще й изпише. Казах му, че страда от параноя и е силно напрегната. Да се надяваме, че поведението й ще го убеди.
C$
	От бебешкия магазин отидох в училището, където работех преди. Появих се точно по време на обедната почивка. Сетих се за Джон и се изчервих виновно при мисълта колко бързо го бях обвинила дори и за убийството на Джейн. Но все още не знаех доколко е невинен, нали все пак се беше срещнал с Рейчъл. Лицето на Джейн се появи в съзнанието ми и тъгата, която винаги изпитвах, ме обзе за пореден път. Ала сега не можех да мисля за нея, не още.
	Отворих вратата към входното антре на училището. Коридорите бяха празни и докато вървях по тях, осъзнах колко много ми липсва всичко. Стигнах до учителската стая, поех си дълбоко дъх и влязох.
	— Кас! — Кони скочи на крака, като едва не събори салатата си на пода и ме прегърна силно. — О, мили боже, много се радвам да те видя! Знаеш ли колко ни липсваше?
	И други колеги се събраха около мен, питаха ме как съм, а лицата им сияеха. След като ги уверих, че съм добре, се заинтересувах къде са Джон и Мери.
	— Джон е дежурен в столовата, а Мери е в кабинета си — каза Кони.
	Пет минути по-късно вече отивах да се срещна с Мери. Тя изглеждаше доволна да ме види, както и всички останали, което доста ме успокои.
	— Исках да се извиня, задето разочаровах всички ви — обясних аз. — Най-напред за деня на обучението.
	— Нищо подобно — възрази тя, елегантна, както винаги, в тъмносин костюм и розова риза. — Съпругът ти ни предупреди достатъчно рано, така че не беше проблем. Съжалявам само, че не можах да те видя, когато се отбих и ти донесох цветята. Мъжът ти каза, че вече спиш.
	— Трябваше да ти пиша и да благодаря за букета — прошепнах виновно, защото не исках да разбере, че Матю изобщо не ми е дал цветята.
	— Няма проблем. — Тя ме изгледа внимателно. — Изненада ме, не очаквах да те видя в толкова добра форма. Сигурна ли си, че не можеш да се върнеш на работа? Липсваш ни.
	— Много бих искала — замечтах се аз. — Ала както знаеш, бях болна. Всъщност и ти си забелязала, че нещо не е наред с мен миналия срок.
	Тя поклати глава.
	— Изобщо не съм забелязала за съжаление. Ако само подозирах, че си под такова напрежение, щях да се опитам да ти помогна. Ще ми се да беше поговорила с мен.
	— Но нали ти си казала на съпруга ми, че си забелязала как понякога не се владея напълно?
	— Единственото, което му споменах, когато ме уведоми, че няма да се връщаш на работа, беше, че ти си най-подготвеният и организиран учител сред колегите тук.
	— А мъжът ми обясни ли ти защо няма да се върна?
	Тя ме погледна открито.
	— Каза, че си имала нервен срив.
	— Опасявам се, че е преувеличил малко.
	— И аз така реших, особено след като на медицинското свидетелство пишеше само, че страдаш от стрес.
	— Дали не бих могла да го видя?
	— Да, разбира се. — Тя отиде до шкафа с документите си и прелисти някакви папки. — Ето го.
	Взех листа и го разгледах набързо.
	— А може ли да получа копие?
	Тя не попита защо, а и аз не й обясних нищо повече.
	— Веднага ще ти извадя — отзова се с готовност тя.
C>
	16 август, 23:52: Добри новини. Направих, както предложи ти и минах напряко през гората на път за Чичестър. Тя направо откачи. Повиках лекаря, а той каза, че трябва редовно да взема хапчетата си.
	16 август, 23:52: Най-после!
	16 август, 23:52: Има и още. Тя не иска да се връща обратно на работа. Мисля, че сме на финалната права.
	16 август, 23:53: Слава богу. Време е за последното действие. Мислиш ли, че мога да вляза в къщата утре?
	16 август, 23:53: Ще се опитам да я извадя от строя с таблетките. Но внимавай.
C$
C>
	17 август, 10:45: В къщата съм, тя е напълно унесена. Колко й даде?
	17 август, 10:49: Две в портокаловия сок и двете предписани. Чудех се защо не вдига телефона. Къде е тя?
	17 август, 10:49: Спи пред телевизора. Поръчах няколко неща от телешопа.
	17 август, 10:49: Защо?
	17 август, 10:50: Ще я накараме да помисли, че тя ги е поръчала. Ти спомена, че тя вече ми е поръчала обеци, така че защо не?
	17 август, 10:50: Не прекалявай.
	17 август, 10:50: ☺
C$
C>
	20 август, 14:36: В къщата ли си?
	20 август, 14:36: Да, разтребих малко наоколо. Да се надяваме, че тя ще реши, че сама го е свършила. Ако не — можеш да кажеш, че ти си разтребил, преди да излезеш за работа и да я накараш да се почувства виновна.
C$
C>
	24 август, 23:49: Обадих се на директорката този следобед и й казах за нервния срив. Предупредих я да не я очаква на работа.
	24 август, 23:49: А как реагира тя?
	24 август, 23:49: Чувства се виновна, че не е забелязала нещо нередно. Иска медицинско свидетелство.
C$
C>
	26 август, 15:09: Как я караш?
	26 август, 15:10: Предпочитам да съм в Сиена. Машината не беше доставена, сега казаха вторник. Изгладих ти няколко ризи.
	26 август, 15:10: Благодаря. Ще те заведа в Сиена веднага щом всичко приключи. Между другото благодаря за вкуснотията с картофи.
	26 август, 15:11: Радвам се, че ти е харесало. Ще ти сготвя нещо друго след няколко дни.
C$
C>
	28 август, 17:21: Какво става?
	28 август, 17:37: Директорката иска да дойде да й донесе цветя.
	28 август, 17:38: Ти какво каза?
	28 август, 17:38: Съгласих се, ала ще я предупредя, че К. е твърде зле, за да я види и ще хвърля цветята в коша. Между другото взех медицинското от доктора, но на него пише само стрес.
	28 август, 17:38: По дяволите.
	28 август, 17:38: Не се споменава и за нервния срив. Затова ще фалшифицирам резултатите от тестовете за ранна деменция.
	28 август, 17:39: Толкова е доверчива, че ще повярва. Надявам се, че нямаш нищо против, но си поръчах перли.
	28 август, 17:39: Заслужаваш ги.
C$
C>
	31 август, 23:49: Как мина денят ти?
	31 август, 23:50: Все същото. Тя не спомена, че ще излизате на обяд утре.
	31 август, 23:50: Супер, значи е забравила. Трябва да съм в къщата за доставката на пералнята. Затова ще се престоря, че съм дошла да видя защо тя не се е появила на срещата.
C$
C>
	1 септември, 15:17: Как мина?
	1 септември, 15:18: Пералнята пристигна в единайсет часа, тя проспа всичко. После звъннах на вратата да питам защо не е дошла на обяд. Отначало си помислих, че няма да отвори.
	1 септември, 15:18: Как е тя?
	1 септември, 15:18: Едва я разбирах. Толкова е объркана, все приказваше за убийството, каза ми, че е видяла ножа. Звучеше като напълно откачена.
	1 септември, 15:19: Добре. Възнамерявам довечера да й кажа, че е така.
	1 септември, 23:27: Каза ли й?
	1 септември, 23:28: Да, още беше напълно неадекватна, когато се прибрах у дома. Затова се възползвах и я помолих да пусне пералнята. Не можа, показах й писмото от доктора с резултатите от тестовете за деменцията.
	1 септември, 23:29: Как го прие?
	1 септември, 23:29: Ти как мислиш?
C$
	Тръгнах си от кабинета на Мери скоро след това, като обещах да държим връзка. Докато излизах от училището, някой ме повика. Обърнах се и видях Джон да бърза към мен.
	— Само не ми казвай, че щеше да си тръгнеш, без едно „здрасти“ с мен — укори ме той. Вгледа се изучаващо в лицето ми. — Как си?
	— Не исках да те притеснявам, докато си дежурен по столова — излъгах аз, защото още не бях сигурна дали ми е приятел. — Добре съм.
	— Хубаво.
	— Не звучиш убедено — отбелязах.
	— Просто не очаквах да те видя на крака толкова скоро.
	— И защо не?
	Джон изглеждаше притеснен.
	— Ами не и след всичко, което си преживяла.
	— Какво имаш предвид?
	— Рейчъл ми сподели — смутено обясни той.
	— За какво?
	— Ами че си взела свръхдоза.
	Кимнах бавно.
	— И кога ти каза това?
	— Вчера. Позвъни в училището и попита дали не може да се видим на по питие след работа. Канех се да й откажа, защото се опасявах, че отново ще се опита да ме сваля, ала тя обясни, че искала да говорим за теб. Затова се съгласих да се срещнем.
	— А после какво стана? — подканих го да продължи.
	— Видяхме се в Касъл Уелс и тя ми довери, че миналата седмица си взела свръхдоза и си била откарана в болница. Почувствах се ужасно и ми се прииска да не бях приел отказа на Матю да мина да те видя.
	— Кога е било това? — намръщих се аз.
	— След като Мери ни съобщи, че си решила да не се връщаш на работа. Не можах да повярвам, защото когато се срещнахме случайно в Браубъри, ти не беше споменала нищо подобно. Та затова ми се стори, че нещо не е съвсем наред. Сякаш липсваше парченце от пъзела. Мери ме уведоми, че страдаш от стрес. Знаех, че убийството на Джейн те измъчва, но си помислих, че бих могъл да те убедя да си промениш решението, макар че можеше да ти се стори глупаво… Матю обаче ме предупреди, че си твърде болна, за да се срещаш с когото и да било. А когато Рейчъл ми каза, че си взела свръхдоза, не можах да проумея как състоянието ти се е влошило толкова много за съвсем кратко време. — Той замълча за миг. — Наистина ли взе свръхдоза, Кас?
	Бързо поклатих глава.
	— Не беше нарочно. Взех твърде голяма доза от лекарствата си, но без да подозирам за това.
	Той изглеждаше облекчен.
	— Рейчъл ме помоли да кажа на Мери. Според нея тя трябвало да знае, че си взела свръхдоза.
	— И каза ли й?
	— Разбира се, че не, не ми е работа. — Той се поколеба за момент. — Знам, че Рейчъл ти е добра приятелка, но не съм убеден, че е чак толкова добра с теб. Стори ми се адски нелоялно да те издаде за свръхдозата. Трябва да си пазиш гърба, Кас.
	— Непременно — кимнах аз. — Ако ти се обади през следващите няколко дни, не й казвай, че си ме видял, става ли?
	— Няма — обеща той. — Грижи се за себе си, Кас. Ще се видим ли пак?
	— Определено — усмихнах се аз. — Дължа ти един обяд, забрави ли?
	Тръгнах си от училището, доволна от всичко, което бях свършила досега. Замислих се дали да не отида да се видя с доктор Дийкън, но се съмнявах, че ще успея да получа час, без предварително да съм се обадила. А и бездруго вече знаех, че по негово мнение страдам единствено от стрес. Това можеше и да се е променило, ако е бил информиран за неотдавнашната ми свръхдоза, но поне имах телефона на Рейчъл, за да докажа, че е било дело на Матю, а не мое.
	За момента не можех да мисля какво би ми се случило, ако телефонът не беше попаднал в ръцете ми. А и все още нямаше как да си обясня защо двамата човека, които обичах най-много на света, ме бяха предали. Страхувах се, че ще бъда погълната от такава скръб, че няма да мога да направя онова, което реших още в мига, щом чух гласа на Матю от другата страна на телефонната линия в „Спотид кау“. Тогава се заклех, че ще разплета мрежата им от измами.
	Нямаше нужда да се срещам с Хана сутринта, нито с жената в охранителната компания, нито с продавачката в бебешкия магазин или Мери, защото всичко вече беше в телефона. Ала когато се бях събудила, още не можех напълно да повярвам какво бяха сторили… И понеже си бяха играли толкова много с ума през изминалите няколко месеца, бях започнала да се съмнявам дали не съм си го измислила или разбрала погрешно онова, което бях прочела. А и не смеех да прочета отново съобщенията, за да не би случайно да ги изтрия или пък Рейчъл или Матю да се появят неочаквано и да ме заварят с телефона в ръка. Излизането ми днес бе потвърдило, че всичко е точно така, както си мислех.
	Освен това ме бе накарало да осъзная колко много ги бях улеснила. Сега ми се струваше невероятно, че нищо не бях поставила под съмнение: нито алармената система, която уж бях поръчала, нито количката или пералнята, която не можех да включа. Всичко, което се бе случило, бях отдала на отслабващата си памет. Дори и загубването на колата в паркинга.
C>
	12 август, 23:37: Трябва да действаме по-решително.
	12 август, 23:39: Защо?
	12 август, 23:39: Преди малко тя отвори шампанско. Уверяваше ме, че се чувствала много по-добре, говореше как иска да си имаме бебе.
	12 август, 23:39: Горкичката. Утре ще й се обадя, да видим какво ще каже.
C$
C>
	13 август, 09:42: Преди малко й звъннах, но не вдигна. Ти обади ли се вече, без да говориш?
	13 август, 09:42: Още не, тъкмо се канех. Да се надяваме, че ще я върне в желаното състояние.
	13 август, 09:42: Искаш ли да вляза в къщата по-късно?
	13 август, 09:43: Да, но бъди внимателна.
	13 август, 09:43: Винаги.
	13 август, 14:31: Какво става?
	13 август, 14:32: Нищо, заспала е пред телевизора.
	13 август, 14:32: Супер, значи обаждането ми я е изплашило.
	13 август, 15:54: Може ли да тръгвам? Трябва да ида до Касъл Уелс.
	13 август, 15:54: Извинявай, бях на среща. Можеш да тръгваш. Гледай да не те види някой, след като уж си в Сиена.
	13 август, 15:54: Нося руса перука и спортен клин, забрави ли?
	13 август, 15:54: Искам да те видя.
	13 август, 15:54: Не. Не искаш.
	13 август, 16:48: Познай кой е дошъл в Касъл Уелс? Тъкмо щях да си тръгвам, когато тя се появи в многоетажния паркинг. Сега я следвам. Хрумна ми нещо. Имаш ли резервен ключ за колата й?
	13 август, 16:49: Да, у дома, защо?
	13 август, 16:50: Нали знаеш, че има фобия да не я изгуби. Можем да го направим.
	13 август, 16:51: Как?
	13 август, 16:51: Ако успееш да се измъкнеш от работа, опитай да преместиш колата й на друг етаж. Паркирала е на четвърто ниво.
	13 август, 16:51: Ти си гений. Тръгвам веднага, дано стигна навреме.
	13 август, 16:51: Ще държим връзка.
	13 август, 17:47: Тук съм, къде е тя?
	13 август, 17:47: Обикаля из града.
	13 август, 17:47: Да преместя ли колата?
	13 август, 17:48: Може. Предполагам, че няма да остане тук още дълго. Остави я на най-горния етаж.
	13 август, 17:48: Добре.
	13 август, 18:04: Тя се връща, премести ли я? Тъкмо срещна случайно онази жена от работата й, Кони май се казва.
	13 август, 18:04: Да, седя в колата на най-горния етаж. Дръж я под око, за да я преместя, ако тръгне да се качва насам. Искам да съм в течение какво става.
	13 август, 18:14: Толкова е забавно. Търси я навсякъде. На петия етаж е в момента. Направо ми става жал за нея.
	13 август, 18:14: Мислиш ли, че ще се качи тук, горе?
	13 август, 18:16: Не, слиза надолу.
	13 август, 18:19: Какво става?
	13 август, 18:21: На приземното ниво е, смятам, че ще иде до служителя от охраната да му се оплаче, че не си намира колата.
	13 август, 18:21: Да я преместя ли обратно на четвъртия?
	13 август, 18:21: Да!
	13 август, 18:24: Готов ли си? Тя се качва нагоре с охранителя, чакат асансьора.
	13 август, 18:25: Да, не е точно на същото място обаче, няколко места встрани.
	13 август, 18:25: Не мисля, че има значение. По-добре се махай.
	13 август, 18:26: Вече ме няма. Ще й се обадя и ще я питам къде е, ще се престоря, че съм вкъщи.
	13 август, 23:48: Здравей, как мина?
	13 август, 23:49: Да го кажем така: скоро няма да иска да отваря шампанско.
	13 август, 23:49: ☺
C$
	Внезапно почувствах глад, понеже не бях яла от вчера по обяд, затова спрях на една бензиностанция да си купя сандвич и нещо за пиене. Хапнах набързо, нетърпелива да се върна у дома. Тръгнах отново по магистралата с намерението да се прибера по нея чак до вкъщи, но след пет минути, без да знам защо, осъзнах, че завивам наляво… И поех по пътя през гората, онзи, който щеше да ме отведе вкъщи по „Блекуотър лейн“. Не се тревожех особено, решена да се оставя в ръцете на съдбата. В крайна сметка именно съдбата ми бе дала шанс да намеря телефона. Каква бе вероятността онзи френски студент да го вземе от чантата на Рейчъл, докато тя минаваше край него? Каква бе вероятността приятелката му да ми го даде в пристъп на гузна съвест? Никога не бях смятала себе си за особено вярваща, ала явно вчера някой някъде се бе погрижил за мен.
	„Блекуотър лейн“ изобщо не изглеждаше така, както последния път, когато бях минала по него. Дърветата край пътя бяха грейнали в есенна премяна, а и това, че не се виждаха никакви други коли, само му придаваше спокоен вид, а не заплашителен. Когато стигнах до отбивката, където бе паркирала колата си Джейн, забавих и спрях. Изключих двигателя, свалих прозореца и останах да седя за известно време, наслаждавайки се на лекия бриз, който нахлу в купето. И почувствах, че Джейн е с мен. Макар убиецът й още да не бе заловен, за пръв път след смъртта й усетих покой.
	Бях решила да се върна в къщата, да взема телефона на Рейчъл изпод орхидеята и да го предам в полицията, но може би неслучайно се бях озовала на това място. Затова затворих очи и се замислих за Джейн. И как Матю и Рейчъл безсъвестно бяха използвали убийството й, за да ме съсипят.
C>
	18 юли, 15:15: Как си?
	18 юли, 15:16: Добре. Защо се обаждаш по това време?
	18 юли, 15:16: Навън съм. Казах й, че отивам във фитнеса. Трябва да се преструвам, че още го посещавам. Не искам да почне да задава въпроси защо съм спрял.
	18 юли, 15:16: Ще ми се да идваше при мен, както преди.
	18 юли, 15:16: И на мен ми се иска. Знаеш ли колко ми липсваш?
	18 юли, 15:16: Мисля, че мога да предположа. И няма да се видим довечера.
	18 юли, 15:16: Толкова по-добре, иначе щях да искам да те целуна. А защо?
	18 юли, 15:17: Сузи отмени партито. Нали знаеш за убитата жена? Работела е в нашата компания.
	18 юли, 15:17: Сериозно?
	18 юли, 15:17: Току-що се обадих на Кас да й кажа, тя направо откачи. Оказа се, че скоро е обядвала с нея.
	18 юли, 15:18: Какво? Сигурна ли си? С убитата жена?
	18 Юли, 15:18: Да. Срещнала я е на онова служебно парти, на което я заведох месец преди това. И двете се разбрали да излязат на обяд заедно. Джейн Уолтърс.
	18 юли, 15:19: Спомням си! Видях Кас в ресторанта след обяда. Каза, че се е срещнала с нова приятелка. Джейн.
	18 юли, 15:19: Тя е била.
	18 юли, 15:19: Господи, сега ще бъде още по-разстроена. Наистина ще се притеснява от убиеца, който е на свобода.
	18 юли, 15:20: Чудесно, може би ще можем да го използваме.
	18 юли, 23:33: Не знаех, че си имала разправия с убитата жена. Кас ми каза.
	18 юли, 23:34: Тя ми взе мястото за паркиране.
	18 юли, 23:34: Значи си е получила заслуженото.
	18 юли, 23:35: Господи, колко си коравосърдечен!
	18 юли, 23:35: Не и когато се отнася до теб. Нали знаеш, че ти си жената за мен?
	18 юли, 23:35: ☺
C$
C>
	24 юли, 23:40: Убийството наистина я е притеснило много, не иска да остава сама, докато ме няма. Казах й да те покани на гости.
	24 юли, 23:40: Благодаря!
	24 юли, 23:40: Трябва да изглежда нормално. Ти ще откажеш, разбира се.
	24 юли, 23:41: Не мога да повярвам колко е изплашена.
	24 юли, 23:41: За нас това е добре.
C$
C>
	28 юли, 09:07: Добро утро!
	28 юли, 09:07: Звучиш прекалено бодър. Какво става?
	28 юли, 09:08: Кас ми се обади да пита дали не съм й звънял преди малко. Звучеше толкова изнервена, че отрекох просто за удоволствие.
	28 юли, 09:08: Това ли е всичко?
	28 юли, 09:08: Същото се случило и вчера, само че не съм бил аз. Омаловажих случая, казах й, че сигурно е от някакъв кол център.
	28 юли, 09:08: Все още не разбирам.
	28 юли, 09:09: Мисля да го направя отново утре. И вдругиден. Да я накарам да си мисли, че някой я дебне.
	28 юли, 09:09: Гениално!
	28 юли, 09:09: Знаех си, че ще ти допадне.
C$
C>
	5 август, 23:44: Как мина денят ти?
	5 август, 23:57: Извинявай, бях под душа.
	5 август, 23:57: Звучи чудесно.
	5 август, 23:58: Денят беше хубав, а при теб?
	5 август, 23:58: Нищо специално, но се сетих нещо. Да й звънна ли утре, след като не съм у дома?
	5 август, 23:58: Ако не го направиш, ще се досети, че си ти.
	5 август, 23:59: Или пък ще си помисли, че тя или къщата е под наблюдение.
	5 август, 23:59: Параноята е хубаво нещо, така че — давай.
C$
	Мисълта за тези съобщения толкова разпалваше гнева ми, че бях твърдо решена да намеря начин да отмъстя за Джейн. Припомних си всяка дребна случка, която бе станала след онази съдбовна нощ. И внезапно разбрах какво трябва да направя.
	Потеглих от отбивката и побързах да стигна вкъщи, молейки се да не заваря колата на Матю или тази на Рейчъл, паркирана на алеята. Нямаше следа от тях, ала все пак се огледах внимателно, излизайки от колата. Влязох в къщата. Докато изключвах алармата, телефонът звънна. Видях, че е изписан номерът на Матю и вдигнах.
	— Ало?
	— Най-сетне! — Тревогата му беше явна. — Излязла ли беше някъде?
	— Не, бях в градината. Защо? Звънял ли си?
	— Да, опитах няколко пъти да се свържа с теб.
	— Извинявай, реших да почистя в далечния край, до плета. Тъкмо влизам да изпия чаша чай.
	— Нали няма пак да излизаш?
	— Нямах такова намерение. Защо?
	— Мислех да си тръгна от работа сега и да прекарам следобеда с теб.
	Сърцето ми заби ускорено.
	— Би било чудесно — отговорих спокойно.
	— Ще се видим след час.
	Затворих, а мислите ми препускаха бясно, докато се чудех защо е решил да се прибере следобеда. Може би той или Рейчъл бяха успели да проследят френските студенти, които бяха в бара предната вечер, и знаеха, че телефонът е у мен. Ако бяха останали в колежа в Касъл Уелс, нямаше да е трудно да бъдат открити днес. Досега имах късмет, ала нещата се заплитаха: съвсем не бях сигурна, че студентите са се върнали във Франция, въпреки че бях казала така на Рейчъл.
	Побързах да отида в градината с надеждата, че Матю не е преместил ножа от мястото, където Рейчъл го бе оставила през онзи ден. Меките възглавнички на градинските столове вече бяха прибрани за зимния сезон, струпани на спретната купчина в дъното на навеса. Преместих ги встрани и отдолу открих не нож, а кафе машина. Трябваха ми само няколко секунди, за да разпозная машината, която преди стоеше в кухнята ни и в която капсулата се пъхаше, без да се налага да се повдига лостчето. Порових по-навътре и под стара градинска маса съзрях покрит с платно кашон със снимка на микровълнова фурна. Когато го отворих, видях вътре старата ни фурна, предишната модификация на модела, който стоеше сега на плота ни. Искаше ми се да завия от ярост заради лекотата, с която Матю ме беше лъгал. Ала се страхувах, че няма да мога да спра, че всички онези чувства, които сдържах в себе си, откакто ми попадна телефонът на Рейчъл, ще излязат на повърхността и няма да мога да продължа нататък. Затова си излях яда на микровълновата, като я изритах няколко пъти с десния крак, а после и с левия. А когато гневът ми премина, на мястото му се възцари ужасна тъга. Успях обаче да я преглътна и оставя за друг ден, за да мога да направя онова, което трябваше.
	Отне ми още няколко минути да намеря ножа, натикан в едно сандъче за цветя в дъното на навеса. Беше увит в кухненска кърпа, която познах, че е на Рейчъл, защото и аз имах същата, донесла ми я беше след командировката до Ню Йорк. Този нож можеше и да не е същият, използван при убийството на Джейн, но въпреки това ми призляваше, като го гледах. Без да го докосвам, отново го увих в кърпата и го върнах на мястото, където го бях намерила. _До довечера всичко ще свърши, повтарях си наум, до довечера…_
	Щом влязох в къщата, останах неподвижна за миг. Чудех се дали ще имам сили да го направя. И понеже имаше само един начин да разбера, отидох в коридора, взех телефона и набрах номера на полицията.
	— Бихте ли ме изслушали, моля? — обадих се аз. — Живея близо до мястото, където стана убийството и току-що намерих голям кухненски нож, скрит в градинския ни навес.
	Пристигнаха преди Матю, точно както исках да стане. Този път бяха двама, полицай Лоусън, с която вече се бях срещала, и нейният колега Томас. Постарах се да изглеждам стресната, но не и на ръба на истерията. Казах им къде е ножът и полицай Томас веднага тръгна към градинския навес.
	— Нали не смятате, че това е оръжието на убийството, което издирвате във връзка със случая на Джейн Уолтърс? — тревожно попитах аз полицай Лоусън, в случай че не й бе хрумнало, че това може да е така. — То още не е намерено, нали?
	— Опасявам се, че не мога да ви кажа — отвърна тя.
	— Аз я познавах донякъде.
	Тя ме погледна изненадано.
	— Познавали сте Джейн Уолтърс?
	— Само бегло. Заговорихме се на едно парти, а после обядвахме заедно.
	Полицайката веднага извади бележника си.
	— Кога е било това?
	— Чакайте да помисля… Май беше две седмици, преди да бъде убита.
	Лоусън се намръщи.
	— Помолихме съпруга й да ни даде списък с имената на приятелите й, но вашето име не беше в него.
	— Ами нали ви казах, че бяхме приятелки отскоро.
	— И как ви се стори тя, когато се видяхте за обяд?
	— Добре. Изглеждаше съвсем нормално.
	Бяхме прекъснати от полицай Томас, който се появи с ножа. Беше го стиснал предпазливо с ръкавицата си, все още частично загърнат в кърпата.
	— Това ли е ножът, за който споменахте? — попита той.
	— Да.
	— Бихте ли ни разказали как го намерихте?
	— Да, разбира се. — Поех си дълбоко дъх. — Работех в градината и ми трябваха сандъчета, в които да засадя няколко луковици. Знаех, че ще намеря такива под навеса, там ги държи Матю, съпругът ми. Избрах едно от големите и видях на дъното му кухненска кърпа, а когато я взех в ръка, усетих, че има нещо увито в нея. Започнах да я развивам, ала щом съзрях назъбеното острие, разбрах, че е нож. Толкова се изплаших, че бързо го увих отново… Изведнъж ми напомни на онзи, който бях видяла по телевизията във връзка с убийството на Джейн Уолтърс, нали разбирате. Оставих го обратно и ви се обадих.
	— Познавате ли тази кухненска кърпа? — попита полицаят.
	Кимнах бавно.
	— Една приятелка ми я донесе от Ню Йорк.
	— Но никога преди не сте виждали този нож, така ли?
	Поколебах се.
	— Мисля, че може и да съм го виждала…
	— Освен по телевизията — намеси се тихо полицай Лоусън.
	Не можех да я виня, че ме мисли за малко глуповата след фиаското с алармата и чашата. Ала за момента ме устройваше да я оставя да си мисли така, защото ако от устата ми се изплъзнеше информация, която би могла да бъде използвана срещу Матю, нямаше да изглежда злонамерено.
	— Да, освен по телевизията — потвърдих аз. — Беше преди около месец, в една неделя. Отидох в кухнята да заредя съдомиялната, преди да си легна и го видях да лежи встрани.
	— Този нож ли? — попита полицаят.
	— Възможно е. Видях го само за миг, защото докато извикам Матю да дойде, ножът вече беше изчезнал.
	— Как така изчезнал?
	— Ами тъй, нямаше го. Вместо това на мястото му стоеше малък кухненски нож. Но аз знаех, че съм видяла много по-голям и бях ужасно изплашена. Исках да ви се обадя, но Матю каза, че умът ми си прави шегички с мен.
	— Бихте ли ми описали точно какво видяхте онази вечер, госпожо Андерсън? — Полицай Лоусън отново отвори бележника си.
	Кимнах.
	— Както вече споменах, отидох в кухнята да заредя съдомиялната и щом се наведох да сложа чиниите вътре, забелязах встрани огромен кухненски нож. Не бях го виждала преди, нямаме такъв… И толкова се уплаших, че единствената ми мисъл бе да изляза възможно най-бързо от кухнята. Затова изтичах в коридора и започнах да викам Матю…
	— Къде беше съпругът ви в това време? — прекъсна ме полицайката.
	Обвих ръце около раменете си, преструвайки се на изнервена. Тя ми се усмихна окуражително и аз си поех дълбоко дъх.
	— Беше се качил на горния етаж да си легне преди мен. Изтича надолу по стълбите и аз му казах, че в кухнята има огромен нож. Личеше си, че не ми повярва. Помолих го да ви се обади, защото бях видяла снимка на ножа, използван за убийството, а този изглеждаше точно по същия начин. И затова бях ужасена, че убиецът може да е навън, в градината ни, или дори в къщата. Но Матю възрази, че първо иска да види ножа, затова отиде в кухнята, а после ме повика да погледна и аз. И когато погледнах, големият нож беше изчезнал, а на негово място имаше малък кухненски.
	— Съпругът ви влезе ли вътре в кухнята или остана на прага?
	— Не помня точно. Мисля, че остана до вратата, но се опасявам, че бях изпаднала в лека истерия в този момент.
	— Какво направи след това той?
	— Старателно огледа навсякъде в кухнята за ножа, но знаех, че го прави само за да ме успокои. И когато не го намери, каза, че сигурно съм се объркала.
	— Мислите ли, че ви се е привидяло?
	Категорично поклатих глава.
	— Не.
	— А какво смятате, че е станало?
	— Мисля, че наистина имаше голям нож, но после някой се е вмъкнал през задната врата, докато аз разказвах на Матю за него и го е сменил с кухненския. Знам, че звучи глупаво, но вярвам, че е било точно тъй… И все още смятам така.
	Полицай Лоусън кимна.
	— Можете ли да ни кажете къде бяхте вие и съпругът ви в нощта на седемнайсети юли?
	— Да, беше последният ден от срока, аз съм учителка в гимназията в Касъл Уелс… Тогава отидох на бар заедно с няколко от колегите в училището, където работя. Имаше голяма буря в онази нощ.
	— А съпругът ви?
	— Той беше тук, у дома.
	— Сам ли?
	— Да.
	— По кое време се прибрахте?
	— Сигурно е било около дванайсет без петнайсет.
	— И мъжът ви беше тук?
	— Спеше в спалнята за гости. Обади ми се тъкмо когато си тръгвах от Касъл Уелс, за да ми каже, че страда от мигрена и ще спи в гостната, за да не го събудя, когато се върна.
	— Спомена ли нещо друго?
	— Предупреди ме само да не се прибирам през гората по „Блекуотър лейн“. Каза, че наближава буря и по-добре да съм на главния път.
	Тя размени поглед с полицай Томас.
	— Значи, когато се прибрахте у дома, съпругът ви вече спеше в спалнята за гости?
	— Да. Не съм проверявала стаята, защото вратата беше затворена и не исках да го притеснявам, но сигурно е бил вътре. — Лицето ми доби озадачен вид. — Къде другаде би могъл да бъде?
	— А как ви се стори той на следващия ден, госпожо Андерсън? — продължи полицай Томас.
	— Както обикновено. Аз излязох на пазар, а когато се върнах, той беше в градината. Беше напалил огън.
	— Огън ли?
	— Да, беше горил разни неща. Каза, че били клони, което ми се стори странно, понеже от бурята всичко би трябвало да е мокро. Ала той обясни, че са били под покривало. Обикновено не изгаря клоните навън, защото ги пазим за камината. Но каза, че тези не били подходящи.
	— В какъв смисъл?
	— Ами твърде много пушек правели или нещо подобно. — Замълчах. — Помислих си, че сигурно затова въздухът мирише малко странно.
	— На какво?
	— Не знам. Просто не беше обичайната миризма от огън на открито, нали се сещате, когато гори дърво. Но може да е било заради дъжда.
	— Той спомена ли изобщо за убийството на Джейн Уолтърс?
	— Често говореше за него — кимнах и стиснах по-здраво ръце около раменете си. — Това много ме разстройваше, защото имах чувството, че добре познавам Джейн.
	Полицай Томас се намръщи, но Лоусън лекичко поклати глава в предупреждение да не ме прекъсва.
	— Той изглеждаше обсебен от случая. Неведнъж се наложи да го моля да изключи телевизора.
	— Съпругът ви познаваше ли Джейн Уолтърс? — заинтересува се полицайката, изучавайки лицето ми. После погледна към колегата си Томас. — Госпожа Андерсън е обядвала с Джейн Уолтърс две седмици преди смъртта й — поясни тя.
	— Не, само беше чувал за нея каквото му бях казала аз. В деня, когато обядвахме заедно, той дойде да ме вземе, но двамата не се срещнаха. Ала Джейн го видя през прозореца. Спомням си колко изненадана изглеждаше… — допълних аз, усмихвайки се при спомена.
	— Какво имате предвид?
	— Просто ми се видя леко шокирана. Много хора реагират така, защото той е… Ами доста е красив.
	— Значи съпругът ви не е познавал Джейн Уолтърс? — разочаровано повтори полицай Томас.
	— Не, но приятелката ми Рейчъл Барето я е познавала. Така срещнах Джейн. Рейчъл ме заведе на някакво служебно парти за неин колега от „Финчлейкърс“ и Джейн беше там. — Замълчах. — Рейчъл се почувства много зле, когато научи за Джейн, защото се била скарала с нея в деня, преди да загине.
	— Скарали са се, така ли? — Полицай Томас се оживи.
	— А спомена ли ви за какво?
	— Каза, че било заради място на паркинга.
	— Място на паркинга?
	— Да.
	— Ако е работила заедно с Джейн Уолтърс, значи е била разпитана — намеси се полицай Лоусън.
	— Да — кимнах аз. — Спомням си го, защото тя ми сподели, че се почувствала зле, задето не ви казала за скарването. Тревожеше се, че може да я помислите за виновна.
	— Виновна ли?
	— Да.
	— В какво?
	— Предполагам, че имаше предвид убийството. Затова я успокоих, че никой не би убил човек заради място за паркиране. — Замълчах за миг. — Освен ако скарването не е било заради друго.
	Полицай Лоусън извади мобилния си телефон и набра нещо.
	— Защо го казвате?
	Погледнах през кухненския прозорец към градината навън, окъпана от слънце в края на лятото.
	— Ами ако е било просто заради място за паркинга, тогава защо го е премълчала пред вас? — поклатих глава. — Съжалявам, не биваше да го казвам. Просто не съм в добри отношения с Рейчъл в момента.
	— И защо?
	— Защото има връзка. — Сведох поглед към ръцете си. — Със съпруга ми.
	Последва кратко мълчание.
	— От колко време продължава това? — попита полицай Лоусън.
	— Не знам, аз разбрах едва наскоро. Преди няколко седмици Рейчъл дойде на гости неочаквано и видях Матю да я целува в коридора… — Бях доволна, че мога да използвам нещо от съобщенията им срещу тях, макар това да означаваше, че току-що бях излъгала полицаите.
	Двамата отново се спогледаха.
	— А казахте ли на съпруга си какво сте видели? — попита полицай Томас. — Поискахте ли му обяснение?
	— Не, той щеше да отхвърли думите ми и да каже, че умът ми си прави шегички, както беше с ножа, който бях видяла в кухнята. — Поколебах се за миг. — Понякога се чудя дали…
	Замълчах и се запитах колко далеч трябва да стигна в отмъщението си към Матю.
	— Да? — покани ме полицай Лоусън.
	Представих си с удоволствие как белезниците щракват върху китките на Матю.
	— Понякога се чудя дали Джейн не е знаела за връзката им — замислено отроних аз. — Дали когато го видя през прозореца на ресторанта, тя не изглеждаше шокирана, защото го е разпознала. Не знам, може да го е видяла заедно с Рейчъл. — Понеже исках да съм сигурна, че си мислят онова, което желаех да мислят, реших да го изрека направо. — Когато преди малко намерих ножа в навеса, не знаех какво да предположа… Отначало реших, че убиецът го е скрил там и понечих да се обадя на Матю, за да го питам какво да правя. После обаче си спомних, че не ми беше повярвал за ножа в кухнята, затова позвъних на вас. — Усетих как очите ми се пълнят със сълзи. — Ала сега не знам дали постъпих правилно, защото се досещам какво си мислите… Подозирате, че Матю е убиецът и че е убил Джейн, защото е знаела за него и Рейчъл и е щяла да ми каже. Само че не може да е така, не може да е той!
	И точно в този момент се появи Матю.
	— Какво става? — попита той, когато влезе в кухнята. Погледна към мен. — Пак ли включи алармата? — После бързо заговори на полицайката: — Съжалявам, че отново сте били повикани. Има голяма вероятност жена ми да страда от ранна деменция.
	Отворих уста да им кажа, че диагнозата ми е била само извънреден стрес, ала замълчах, защото в този момент това не беше важно.
	— Не сме тук заради алармата — каза полицай Лоусън.
	Той остави чантата си на пода и се намръщи.
	— Е, тогава мога ли да попитам за какво става дума?
	— Виждали ли сте това преди? — Полицай Томас протегна напред кухненската кърпа, от която съвсем явно се подаваше ножът.
	Всички доловихме лекото му колебание.
	— Не, защо, какво е това?
	— Нож, господин Андерсън.
	— Мили боже! — Матю звучеше шокиран. — Къде го намерихте?
	— В градинския ви навес.
	— В навеса ли? — Успя да си придаде изненадан вид. — А как е попаднал там?
	— Това се опитваме да установим. Дали не бихме могли всички да седнем и да поговорим?
	— Разбира се. Заповядайте.
	Последвах останалите към всекидневната. С Матю се настанихме на дивана, а полицаите си придърпаха столове. Не знаех дали го направиха нарочно, но двамата седнаха точно срещу Матю, обграждайки го от двете страни, докато аз останах извън малкия им триъгълник.
	— Мога ли да попитам кой е намерил ножа? — заинтересува се Матю.
	— Съпругата ви — отговори полицай Лоусън.
	— Трябваха ми сандъчета за цветя, за да посадя няколко луковици — обясних аз. — Беше в едно от големите, увит в кухненска кърпа.
	— Виждали ли сте тази кухненска кърпа? — Полицай Томас я показа на Матю.
	— Не, никога досега.
	Аз се засмях нервно.
	— Това показва колко често миеш чиниите — изрекох в престорен опит да посмекча напрежението. — Имаме точно същата. Рейчъл ни я донесе от Ню Йорк.
	— Ами ножа, господин Андерсън? — попита полицай Томас. — Виждали ли сте го преди?
	— Не. — Матю категорично поклати глава.
	— Тъкмо им казвах, че изглежда точно като онзи, който бях видяла да лежи встрани в кухнята онази неделна вечер — тихо се намесих аз.
	— Вече сме говорили за това — уморено се смръщи Матю. — Тогава беше видяла кухненския ни нож, помниш ли?
	— Не, не беше нашият, беше много по-голям.
	— Мога ли да ви попитам къде бяхте в нощта на седемнайсети юли, петък, господин Андерсън? — заинтересува се полицай Томас.
	— Не съм сигурен, че си спомням толкова далеч назад — изпъшка Матю и се засмя леко. Но никой не сподели смеха му.
	— Това е онази нощ, когато бях излязла с колегите от училището — услужливо му напомних аз. — Имаше буря.
	— О, да — кимна той. — Бях тук, у дома.
	— Напускали ли сте къщата?
	— Не, имах мигрена и си легнах.
	— Къде спахте?
	— В стаята за гости.
	— Защо там, а не в собственото си легло?
	— Защото не исках Кас да ме събуди, когато се прибере. Вижте, какво става тук? Защо ме разпитвате по този начин?
	Полицай Лоусън го изгледа в продължение на няколко секунди.
	— Само се опитваме да установим някои факти — каза тя.
	— Какви факти?
	— В градинския ви навес е било намерено вероятното оръжие на престъплението, господин Андерсън.
	Матю остана с отворена уста.
	— Нали не намеквате сериозно, че мога да имам нещо общо с убийството на онази млада жена?
	Полицай Томас го изгледа замислено.
	— И коя млада жена имате предвид, господин Андерсън?
	— Знаете отлично коя имам предвид! — Маската му започна да се пропуква и аз го загледах безстрастно, питайки се как съм могла изобщо да го обикна.
	— Както казах, опитваме се да установим фактите. Господин Андерсън, познавате ли добре Рейчъл Барето?
	Споменаването на Рейчъл го изненада. Той рязко вдигна очи.
	— Не особено добре. Приятелка е на жена ми.
	— Значи нямате връзка с нея.
	— Какво? Не! Не мога да я понасям!
	— Само че те видях да я целуваш — тихо се обадих аз.
	— Не ставай смешна!
	— Онзи ден, когато ти дойде неочаквано, деня, в който не можех да си спомня как да включа кафе машината, тогава те видях да я целуваш — повторих настоятелно.
	— Не започвай пак — простена той. — Не може непрекъснато да си измисляш неща, Кас.
	Ала съмнението се бе промъкнало в погледа му.
	— Мисля, че е най-добре да продължим в участъка — намеси се полицай Томас, притеснен, че разследването на убийството се превръща в домашен скандал. — Имате ли нещо против, господин Андерсън?
	— Разбира се, че имам!
	— Тогава се опасявам, че ще трябва да ви призова.
	— Да ме призовете ли?
	Обърнах се към тях с болка на лицето.
	— Нали не мислите наистина, че той е убил Джейн Уолтърс?
	— Какво? — Матю изглеждаше така, сякаш всеки момент ще припадне.
	— Аз съм виновна — признах, кършейки пръсти. — Задаваха ми въпроси и сега се страхувам, че ще използват всичко, което им казах, срещу теб!
	Той ме гледаше ужасен, докато полицай Томас му рецитираше правата. Когато свърши, аз започнах да хлипам звучно, сякаш сърцето ми бе разбито. И внезапно осъзнах, че вече не се преструвам, защото сърцето ми наистина бе разбито и не само от Матю, но и от Рейчъл, която бях обичала като сестра.
	Отведоха го и след като затворих вратата след тях, избърсах сълзите си, защото още не бях приключила.
	Сега беше ред на Рейчъл.
	Набрах номера й. Имах намерение само да поговоря с нея по телефона, но докато чаках да вдигне, реших да я поканя, защото щеше да е много по-забавно да й кажа всичко в лицето. Много по-удовлетворяващо щеше да бъде да видя реакцията й, отколкото само да я чуя.
	— Рейчъл, можеш ли да дойдеш? — през сълзи я помолих аз. — Много искам да поговоря с някого.
	— Тъкмо си тръгвам от работа — отговори тя. — Така че мога да бъда при теб след около четирийсет минути, в зависимост от трафика. — За пръв път успях да доловя и намек за досада в гласа й. Явно смяташе, че отново ще почна да й се оплаквам как убиецът ме преследва.
	— Благодаря ти — облекчено въздъхнах аз. — Моля те, побързай.
	— Ще се постарая.
	Рейчъл затвори и си я представих как праща съобщение на Матю, защото може би вече си беше купила нов телефон. Но след като го бяха задържали, едва ли щеше да се свърже с него.
	Тя пристигна след около час може би заради трафика, а може би защото искаше да ме остави да се притеснявам още малко.
	— Какво става, Кас? — попита веднага щом й отворих вратата. — Нещо с Матю ли?
	Изглеждаше притеснена, което означаваше, че съм била права и че след телефонния ни разговор се е опитвала да се свърже с него.
	— Откъде знаеш? — попитах аз, придавайки си изненадан вид.
	— Ами нали каза, че трябва да говориш с някого и аз предположих, че нещо се е случило — обясни тя разтревожена. — И си помислих, че може да е свързано с Матю.
	— Права си, с него е — кимнах аз.
	— Да не му се е случило нещо, катастрофа ли… — Рейчъл не можеше да скрие паниката си.
	— Не, нищо подобно. Искаш ли да седнем?
	Тя ме последва в кухнята и се настани срещу мен.
	— Просто ми кажи какво е станало, Кас.
	— Арестуваха Матю. Полицаите дойдоха и го отведоха на разпит. — Погледнах я отчаяно. — Какво ще правя, Рейчъл?
	Тя ме гледаше втренчено.
	— Арестуван ли е?
	— Да.
	— Но защо?
	Закърших ръце.
	— Аз съм виновна. Записаха си всичко, което им казах, и сега се боя, че ще го използват срещу него.
	Тя ме изгледа студено.
	— Какво имаш предвид?
	Поех си дълбоко дъх.
	— Този следобед, докато си работех в градината, намерих нож в навеса.
	— Нож?
	— Да — потвърдих аз, доволна, че тя пребледня като платно. — Толкова се уплаших, Рейчъл, беше ужасно. Изглеждаше точно като онзи на снимката… Сещаш се, нали, с който е била убита Джейн. Не знам дали ти споменах, знаеш как съм с паметта, ала една вечер, докато ти беше в Сиена, забелязах огромен нож да лежи на пода в кухнята. А когато повиках Матю да дойде да го види, той беше изчезнал. Затова, когато намерих ножа в навеса, реших, че убиецът може да го е скрил там. Обадих се на полицията…
	— Защо не позвъни на Матю? — прекъсна ме разтреперана тя.
	— Защото той не ми повярва предния път и се тревожех, че и сега ще постъпи така. А и бездруго беше на път за вкъщи.
	— И какво стана? Защо го арестуваха?
	— Ами полицаите дойдоха и започнаха да ми задават всякакви въпроси за това къде е бил в нощта на убийството…
	Рейчъл внезапно доби изплашен вид.
	— Нали не намекваш, че го обвиняват за убийството на Джейн?
	— Знам, истинска лудост е… Работата е там, че той наистина няма алиби за онази нощ. Аз бях навън, в Касъл Уелс — беше краят на срока и бяхме на вечеря с колегите, а той беше тук сам-самичък. Така че може да е излизал. Или поне така смятат полицаите.
	— Но той е бил тук, когато си се върнала, нали?
	— Да, но не го видях. Имаше мигрена и си беше легнал в стаята за гости, за да не го събудя, когато се прибера. Но виж, Рейчъл, има нещо, за което трябва да те попитам. Нали се сещаш за кухненската кърпа, която ми донесе от Ню Йорк, онази със Статуята на свободата на нея? Беше ми споменала, че си купила същата и за себе си. — Тя кимна.
	— На кого другиго си подарила такава?
	— На никого — заяви тя.
	— Сигурно си подарила — настоях аз. — Много е важно да си спомниш, защото това ще докаже невинността на Матю.
	— Какво искаш да кажеш?
	Поех си дълбоко дъх.
	— Когато намерих ножа следобед, той беше увит в кухненска кърпа със Статуята на свободата. И щом след това полицаите ме попитаха дали съм я виждала по-рано, трябваше да кажа, че имаме същата. Почувствах се ужасно, защото така Матю ще изглежда още по-виновен. Но след като полицаите си тръгнаха, намерих моята кърпа в шкафа, което означава, че убиецът на Джейн е имал същата. Затова помисли, Рейчъл, това ще докаже, че Матю е невинен.
	Виждах как умът й се мята в различни посоки и търси изход.
	— Не си спомням — сломено изрече тя.
	— Купила си такава и за себе си, нали? Сигурна ли си, че не си я дала на някого?
	— Не си спомням — повтори Рейчъл.
	Въздъхнах.
	— Ако се сетиш, това би улеснило много полицаите, но не се тревожи, сами ще стигнат до този извод накрая. Те самите заявиха, че ще изследват ножа за пръстови отпечатъци и ДНК и че със сигурност ще намерят нещо. А тогава Матю ще бъде оневинен, защото няма как да намерят негови следи. Ала това може да отнеме няколко дни, а явно могат да го задържат за двайсет и четири часа в ареста. И само ако наистина има сериозни подозрения, че е замесен в убийството на Джейн, ще бъде задържан и за по-дълго. — Сълзи напълниха очите ми. — Не мога да понеса мисълта, че сега седи в някаква килия и се отнасят с него като с престъпник.
	Тя извади ключовете за колата си от джоба.
	— Трябва да вървя.
	Наблюдавах лицето й.
	— Не искаш ли да останеш за чаша чай?
	— Не, не мога.
	Тръгнах след нея към вратата.
	— Между другото твоят приятел намери ли телефона си? Онзи, който ти изгуби в „Спотид кау“?
	— Не — притеснено смотолеви тя.
	— Е, не се знае, може пък да се появи отнякъде… Някой може вече да го е предал в полицията.
	— Виж, наистина трябва да тръгвам. Чао, Кас.
	Излезе навън и побърза да се качи в колата си. Изчаках да запали, после отидох до нея и почуках на прозореца й. Тя го свали.
	— Забравих да ти кажа — полицаите ме попитаха дали познавам Джейн и аз им обясних, че съм се запознала с нея на онова служебно парти, на което ти ме заведе. Затова се заинтересуваха дали и ти я познаваш. Отговорих им, че не, но сте се скарали на паркинга за място в деня, когато е загинала. Само толкова им казах. Ала те, изглежда, не повярваха, че скарването е било единствено заради паркирането. Затова опитай да си спомниш за кухненската кърпа. Преди да дойдеш, им се обадих, че съм намерила моята в шкафа, така че не може да е била тази, в която беше увит ножът. И казах, че единствената друга подобна, за която знам, е твоята. — Замълчах за по-голям ефект. — Нали ги знаеш какви са. Ще използват и най-малката улика срещу всеки, ако могат.
	Беше чудесно да видя как очите й обхождат околността, сякаш търсеше къде да побегне. Рязко включи на скорост и потегли с пълна газ по алеята.
	— Чао, Рейчъл — казах тихо, докато колата изчезваше в далечината по пътя.
	Върнах се в къщата и се обадих в полицията, за да съобщя, че кърпата, в която бе увит ножът, не е моя, защото съм намерила моята в шкафа. Напомних им също, че Рейчъл ми я е купила и е взела същата и за себе си. Попитах за Матю и се престорих на разстроена от новината, че ще го задържат до другия ден. А след като затворих, отидох до хладилника, извадих бутилката шампанско, която винаги държахме там за нечакани гости, и си сипах една чаша.
	А после и втора.


>	Четвъртък, първи октомври

	На следващата сутрин видях, че е първи октомври и това ми се стори като добра поличба, подходящ ден за ново начало. Най-напред прегледах новините и когато разбрах, че неназовани мъж и жена помагат на полицията във връзка с разследването на убийството на Джейн Уолтърс, не можах да сдържа мрачното си задоволство, че и Рейчъл е била арестувана.
	Никога не съм смятала себе си за отмъстителна, но се надявах да е прекарала няколко ужасяващи часа, докато полицаите са я разпитвали за връзката й с Матю, за скарването й с Джейн и за кухненската кърпа, в която беше ножът. Сигурно се страхуваше, че ще открият нейни отпечатъци по дръжката.
	Разбира се, след като предам на полицията тайния й мобилен телефон, с Матю щяха да бъдат освободени. Защото разследващите щяха да разберат, че никой от двамата не е убил Джейн, че ножът просто е купен от Рейчъл в Лондон, за да ме изплаши, а не е оръжието на убийството. И после какво? Двамата ще заживеят щастливо до края на дните си? Не ми се струваше правилно и определено не беше честно.
	Чакаше ме натоварен ден, но първо се насладих на закуската. Похапнах, без да бързам и с удивление установих колко е хубав животът без заплахата от мълчаливите обаждания, надвиснала над главата ми. Исках да получа ограничителна съдебна заповед, която да забрани на Матю и Рейчъл да ме доближават, след като бъдат освободени от ареста. Порових се в компютъра и установих, че съм в правото си да я поискам. Знаех, че ще ми е нужен правен съвет, затова се обадих на адвоката си и се уговорих да се видя с него преди обяд. А после звъннах на ключар и се погрижих да смени всички ключалки.
	Докато той сменяше бравите, събрах вещите на Матю в големи найлонови торби, като се стараех да не мисля особено за онова, което правех и какво означаваше то. Но въпреки това бе емоционално натоварващо. В дванайсет отидох до Касъл Уелс с малкия черен телефон на Рейчъл в чантата ми и прекарах час и половина в разговор с адвоката ми. А той ми подсказа нещо, за което не бях се досетила: благодарение на съобщенията в телефона Матю можеше да бъде обвинен за моята „свръхдоза“. Когато си тръгнах оттам, отидох до дома на Рейчъл и оставих торбите с дрехите на Матю пред вратата й. След това отидох до полицейския участък и поисках да се видя с полицай Лоусън. Тя не беше на разположение, но пък ме прие полицай Томас. Дадох му телефона на Рейчъл, като му повторих това, което бях казала и на адвоката си, че съм го намерила сутринта в колата си.
	И така, най-сетне се прибрах у дома, физически и психически изтощена. Изненадващо се оказах гладна, затова си отворих консерва доматена супа и я хапнах с препечени филийки и солен мармалад — любимите ми храни за утеха. После тръгнах да обикалям из къщата с чувството на пълна загуба, чудейки се как ще мога да продължа живота си, след като бях изгубила и съпруга си, и най-добрата си приятелка. Усещах се толкова смазана, толкова потисната, че изкушението да се смъкна на колене и да си изплача очите бе огромно. Но не му се поддадох.
	Включих телевизора, за да видя новините в шест. Нямаше съобщение, че Матю и Рейчъл са били освободени, но въпреки това сърцето ми подскочи, когато на вратата се позвъни. Опитах да се успокоя, че не може да е Матю, защото щях да го чуя как се опитва да си отключи сам, ала въпреки това оставих веригата на вратата, когато я открехнах. Щом видях отвън полицай Лоусън, се почувствах така, сякаш пред мен стоеше стар приятел.
	— Може ли да вляза? — попита тя.
	Отидохме в кухнята и й предложих чаша чай. Явно беше дошла да ме предупреди, че Матю и Рейчъл скоро ще бъдат освободени от ареста или да ме пита как съм се сдобила с тайния й телефон.
	— Дойдох да ви благодаря — каза тя, докато вадех чаши от шкафа. — Без вашата помощ никога нямаше да разкрием убийството на Джейн толкова бързо.
	Застинах, понеже съвсем не очаквах да чуя точно това. После бавно се обърнах с лице към нея:
	— Знаете кой е убил Джейн, така ли?
	— Да, имаме признание.
	Смут замъгли съзнанието ми.
	— Съжалявам, но не разбирам.
	— Вие ни доведохте дотук — повтори тя. — Много сме ви благодарни.
	_Аз съм ги довела дотук?_ Като в мъгла пристъпих към масата и се отпуснах на един стол.
	— Бихте ли ме извинили за момент? — едва отроних аз.
	Внезапно бях ужасена от онова, което бях сторила. Как можеше лекото разкрасяване на истината да има толкова опустошителни последици? В общи линии, бях натопила Матю за нещо, което не е извършил.
	— Аз ще приготвя чая — предложи полицайката.
	Наблюдавах я, докато слагаше пакетчетата в чашите, които бях зарязала, и трескаво премислях как да й обясня, че всъщност бях натопила Матю за убийството на Джейн. И че това беше като отмъщение заради онова, което ми беше сторил. Трябваше да взема назад думите си. И изтръпнах при мисълта, че ще ме обвинят в опит за възпрепятстване на правосъдието. Ала какво точно трябваше да отрека, след като всъщност за нищо не излъгах. Не бях видяла Матю, когато се бях прибрала в онази нощ, така че е възможно да не е бил в стаята. Но пък чак да е убил? Полицай Лоусън спомена, че разполагат със самопризнание, но защо Матю би признал за убийството на Джейн? Той дори не я познаваше.
	— Не — прошепнах аз, мъчейки да се овладея. — Не е възможно. Вижте, по-рано днес оставих в участъка един мобилен телефон. Намерих го в колата си тази сутрин, докато отивах на среща с адвоката си. А когато го включих, открих, че с него Рейчъл е комуникирала с Матю. Ако прочетете съобщенията между тях…
	— Прочетох ги — прекъсна ме полицай Лоусън. — Всички до едно.
	Погледнах я объркано.
	— Но след като сте ги прочели, знаете, че Матю дори не е познавал Джейн, така че защо му е да я убива?
	Полицай Лоусън се намръщи.
	— Матю ли? Не, той не е убил Джейн.
	Зави ме се свят.
	— Не е бил Матю? Тогава кой?
	— Госпожица Барето. Призна си всичко.
	Останах без дъх и стаята се люшна пред очите ми. Усетих как кръвта се отдръпва от лицето ми, а после ръцете на полицайката с успокояващ жест допряха раменете ми.
	— Ще се оправите — уверено каза тя. — Само си поемете дълбоко въздух няколко пъти…
	Шокът ме разтърсваше на вълни.
	— Рейчъл — задавено отроних аз. — Рейчъл е убила Джейн?
	— Да.
	В мен се надигна паника. Въпреки всичко, на което знаех, че е способна, не можех да повярвам в това. Бях споделила наистина с полицаите неща, които можеха да бъдат използвани срещу нея, както и срещу Матю, но просто исках тя да се уплаши.
	— Не, не и Рейчъл, не може да е тя. Не би могла, тя не е такава, няма как да убие някого! Разбрали сте погрешно, сигурно е така… — Мразех я за онова, което ми бе причинила, ала сега бях толкова уплашена заради нея, че не можех да продължа.
	— Опасявам се, че тя си призна — повтори полицай Лоусън и побутна едната чаша към мен.
	Покорно отпих глътка от горещия сладък чай. Ръцете ми трепереха толкова силно, че няколко капки се разляха и ме опариха.
	— Когато снощи я разпитвахме, тя изведнъж се огъна. Беше невероятно — по някаква причина си мислеше, че сме я разкрили. Оказахте се права, когато предположихте, че скарването им не е било за място на паркинга. Разбира се, ще открием нейната и на Джейн ДНК по ножа…
	Имах усещането, че съм попаднала в някакъв кошмар.
	— Ала как така… Ножът, който намерих в навеса, наистина ли е оръжието на убийството?
	— Тя го е почистила добре, разбира се, но остатъци от кръв бяха намерени в нарезите по дръжката. Изпратихме пробите в „Съдебна медицина“, но сме сигурни, че е на Джейн.
	— Но тя… — отроних с треперещ глас, мъчейки да осмисля думите на полицайката. — Тя каза, че го е купила в Лондон.
	— Вероятно е така, но преди убийството, а не след това. Не е посмяла да каже на Матю, че вече е имала нож, затова се е престорила, че го е купила, за да ви изплаши. А после го е скрила в навеса.
	— Не разбирам. — Ледени тръпки пробягваха по тялото ми, затова обвих с длани чашата, копнеейки за малко топлина. — Искам да кажа, защо? Защо да прави такова нещо? Тя не е познавала Джейн.
	— Познавала я е по-добре, отколкото си мислите. — Полицай Лоусън седна до мен. — Рейчъл някога разказвала ли ви е за личния си живот, запознавала ли ви е с интимните си приятели?
	— Не, не много. Срещала съм един-двама през годините, но тя никога не се задържаше дълго с някого. Тя е от онези жени, които се страхуват от обвързване.
	— Беше доста тежка задача да свържем всичко. Някои неща вече знаехме от разпитите на колегите на Джейн във „Финчлейкърс“, а и след като си призна за убийството, останалото научихме от самата Рейчъл. Историята е доста нелицеприятна за съжаление.
	Полицайката ме изгледа въпросително, за да се увери дали да продължи. Кимнах й, защото никога нямаше да успея да приема фактите, ако не знаех причините, довели до тях.
	— Добре, ето какво е станало — продължи тя. — Преди около две години Рейчъл имала връзка с мъж от „Финчлейкърс“. Бил женен, с три малки деца. Накрая зарязал съпругата си заради нея, само че след това тя изгубила интерес към него. Затова той се върнал при жена си, но Рейчъл отново започнала връзка с него. Той напуснал съпругата си за втори път и това напълно съсипало семейството. — Полицайката замълча. — Връзката им отново приключила, но този път съпругата отказала да го приеме обратно. За нея било особено трудно, защото тя също работела за „Финчлейкърс“ и го виждала всеки ден. Изпаднала в тежка депресия и понеже Джейн била най-добрата й приятелка, тя също знаела цялата история. Естествено, тя мразела Рейчъл от цялото си сърце, задето била разбила семейството на приятелката й, и то неведнъж, а два пъти, но понеже работели в различни отдели, пътищата им не се кръстосвали често. Но мнението й за Рейчъл паднало още повече, когато една вечер я заварила да прави секс в офиса. На следващия ден се изправила срещу нея и й казала следващия път да си потърси хотел за подобни изпълнения, иначе щяла да я докладва на шефовете.
	— Само не ми казвайте, че Рейчъл я е убила, защото се е тревожела, че ще я докладват — глухо се засмях аз.
	— Не, светът на Рейчъл се сринал до основи едва след като Джейн разбрала, че мъжът, с когото я била видяла в офиса, е Матю. Съжалявам — кимна полицайката, забелязвайки изражението на лицето ми. — Ако искате да спра засега, просто кажете.
	Поклатих глава.
	— Всичко е наред, трябва да знам.
	— Е, добре… Спомняте ли си, че ни споменахте как ви се е сторило, че Джейн с познала Матю през прозореца на ресторанта? Ами бяхте права, наистина го е познала.
	Беше немислимо, че нещо, което си бях съчинила, можеше да е истина. Толкова беше абсурдно, че ме напуши горчив смях. Не знаех какво ме бе накарало да се натъкна, без да искам, на истината за убийството на Джейн. Вероятно е било подсъзнанието ми, може би изненадата върху лицето на Джейн, когато бе видяла Матю пред ресторанта в онзи ден, се бе запечатала в ума ми като проблясък. А може би поканата й да пием кафе у тях ми се бе сторила като нещо повече от невинно предложение да се срещнем пак. А дали дълбоко в себе си съм таяла усещането, че Матю и Рейчъл са имали връзка? И съм предчувствала, че Джейн ще ми каже…
	Възможно е и всичко това да е било просто късмет. Или пък самата Джейн ме беше отвела до истината, когато вчера спрях в отбивката и усетих присъствието й.
	— Лесно е да си представим как се е почувствала Джейн, щом е осъзнала, че мъжът, с когото видяла Рейчъл да прави секс, е съпругът на новата й приятелка — продължи полицай Лоусън. — Възмутила се е от дъното на душата си заради теб. И изпратила имейл на Рейчъл, която била в Ню Йорк по това време. Напомнила й, че веднъж вече е съсипала брака на най-добрата й приятелка и заявила, че няма да й позволи да стори същото и с теб. Особено след като вече толкова много сте си били допаднали. После я заплашила да ти разкрие връзката им, ако тя не скъса с Матю незабавно. За да се отърве от нея, Рейчъл обещала да прекрати връзката си с Матю още същата вечер. Но Джейн не й повярвала. И когато се върнала в ресторанта, след като си тръгнала от моминското парти на приятелката си, за да използва телефона там — била си забравила нейния у дома, тя звъннала не само на съпруга си, но и на Рейчъл. Сега проверяват телефонните записи, но всъщност няма значение, защото Рейчъл вече потвърди, че когато Джейн по-рано същия ден я притиснала в паркинга, тя настояла да й даде визитката си и надраскала телефона си на гърба й. За съжаление, когато претърсихме дамската чанта на Джейн, открихме цял куп визитки, повечето на хора от „Финчлейкърс“, затова тази на Рейчъл не ни направи особено впечатление. Както и да е, тя попитала Рейчъл по телефона дали е скъсала с Матю. Рейчъл признала, че се нуждае от още малко време, за да го направи. Тогава Джейн избухнала и заявила, че ще се отбие при теб и ще ти разкаже за връзката им. Тъй като и бездруго минавала край Нукс Корнър още същата вечер…
	— В единайсет през нощта ли? — възкликнах аз. — Съмнявам се, че би го направила.
	— Права сте, вероятно го е казала само за да я сплаши. Все едно, Рейчъл обаче се паникьосала. И предупредила Джейн за крехката ти психика. Обяснила й, че не може просто така да се появи пред теб посред нощ и да ти разкрие изневярата, защото имало няколко неща, които трябвало да узнае преди това. Предложила й да се срещнат на отбивката в гората и след като Джейн я изслуша, ако все още искала да ти каже всичко, да го направят заедно. Джейн се съгласила да я изслуша. Затова Рейчъл отишла с колата си до една пресечка на „Блекуотър лейн“ и изтичала пеша до отбивката. Е, всички знаем какво е станало после… Рейчъл твърди, че не е имала намерение да я убива, че е взела ножа само за да я сплаши. Само че Джейн не повярвала на казаното от Рейчъл за умствените ти проблеми и двете започнали да спорят.
	Бавно всичко си идваше на мястото. Когато бях спряла в отбивката в нощта на бурята, Джейн не е имала нужда от помощта ми, защото в онзи момент е очаквала Рейчъл. Не е и подозирала, че аз съм била в колата. Ако е знаела, може би е щяла да изтича при мен под дъжда, да се качи в колата ми и да ми признае, че колкото и да е странно, тъкмо е идвала към мен. И да ми разкрие връзката между Рейчъл и Матю. Дали тогава щях да тръгна право към къщи, заедно с Джейн, за да се изправя срещу Матю, подминавайки пътьом колата на Рейчъл? Или пък тя щеше да пристигне, докато аз се мъчех да приема ужасяващото разкритие и да убие и двете ни? Това беше нещо, което никога нямаше да узная.
	— Не мога да повярвам — сковано въздъхнах аз. — Още не мога… Как е възможно Рейчъл да извърши подобно нещо? Дори и Джейн да я беше издала, какво от това? Връзката им щеше да излезе наяве, а Рейчъл пак щеше да получи каквото иска, в случая — Матю.
	Полицай Лоусън поклати глава.
	— Както знаете от съобщенията им, не е ставало дума само за мъжа ви, а и за пари, вашите пари. Тя е била убедена, че баща ви е трябвало да остави нещо и за нея в завещанието си. Все повтаряше на разпита, че родителите ви са я наричали втората си дъщеря. И затова се е почувствала измамена, след като всичко останало за вас.
	— Не знаех за наследството, докато не умря мама.
	— Да, Рейчъл ни каза. И докато сте били сама, тя е смятала, че все ще има някакъв дял от наследството. Когато обаче сте се омъжили, тя прозряла, че вече не е най-скъпият човек на света за вас. И омразата й нараснала. Тогава решила, че единственият начин да получи онова, което смятала, че й принадлежи по право, бил чрез Матю. Започнала флирта и когато той се влюбил в нея, двамата скроили плана си да ви освидетелстват като психически нестабилна, за да може Матю да получи контрол над парите ви. В деня, в който Джейн застанала срещу нея заради връзката им, те тъкмо се канели да започнат изпълнението на плана си срещу вас. Било ужасно съвпадение, ако може така да се каже. Ако Джейн проговорела за връзката им, всичките им усилия дотогава отивали на вятъра…
	Сълзи капеха от очите ми.
	— Купих й къща във Франция. Още щом ми разказа за нея, аз й я купих. Щях да й я подаря за четирийсетия рожден ден, като изненада. Не казах на Матю, тъй като знаех, че няма да одобри, защото не харесваше особено Рейчъл — поне така вярвах тогава. Само ако беше почакала — рожденият й ден е в края на месеца.
	Трябваше да се досетя колко огорчена е била Рейчъл, задето не беше включена в завещанието на татко. Как съм могла да бъда толкова безчувствена? Вярно, бях й купила онази ваканционна къща, но само защото бях там, когато тя се бе влюбила в нея. Дали щях да се замисля и да даря част от парите, завещани от баща ми, на нея, ако не беше видяла онази къща? Може би. Надявах се да е така.
	И защо не й подарих къщата веднага, в същия ден, когато я купих, а предпочетох да я запазя като подарък за рождения й ден, за да го представя като грандиозен жест? През изминалите осемнайсет месеца къщата бе стояла празна, необитаема. Ако я беше получила тогава, тя щеше да е толкова щастлива. Аз можеше още да имам своя Матю, а Джейн можеше още да е жива. Или поне трябваше да кажа на Матю за къщата. Ако с Рейчъл вече бяха започнали връзката си, той щеше да й каже за изненадата. И тя търпеливо щеше да изчака четирийсетия си рожден ден. А после, след като получи къщата, Матю можеше да се разведе с мен и най-вероятно да се опита да измъкне пари за издръжка. Щях да изгубя Матю, но Джейн щеше още да е жива.


	Измина близо час, преди полицай Лоусън да си тръгне.
	— Матю знае ли? — попитах аз, докато я изпращах до входната врата. — За Рейчъл?
	— Не, не още. Но скоро ще научи. — Тя ме изгледа съчувствено. — Ще се справите ли сама след всичко това?
	— Да, благодаря, ще се справя.
	Докато затварях вратата подире й, знаех, че това няма да е скоро. Ала един ден всичко щеше да е наред. За разлика от Джейн, целият живот беше пред мен.
