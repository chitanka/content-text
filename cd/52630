E>
	Сладкият плод на това, да си си самодостатъчен, е свободата.
@	Епикур
E$


	{img:cui_prodest_01.png|#Рим по времето на Публий Аврелий}
	{img:cui_prodest_02.png|#Къщата на Аврелий}


>	Персонажи

	__ПУБЛИЙ АВРЕЛИЙ СТАЦИЙ__ — римски сенатор
	__КАСТОР И ПАРИС__ — освободени роби на Аврелий
	__МОДЕСТ, ПОЛИДОР И ТИМОН__ — роби, обслужващи масата
	__НЕФЕР, ФИЛИДА, ИБЕРИНА__ — робини, помощници на матрона
	__АЗЕЛ__ — бръснар
	__САНСОН__ — носач
	__ДРУЗ САТУРНИН__ — млад издател
	__ГЛАВК И ПАКОНИЙ__ — писари
	__ТЕРЕНЦИЙ__ — роб, обслужващ масата
	__СКАПОЛА__ — градинар
	__ТУЧА И ДЕЛИЯ__ — робини, помощници на матрона
	__ДОМИЦИЯ__ — приятелка на Главк
	__МАРЦЕЛ ВЕРАНИЙ__ — покровител на Друз
	__ВЕРАНИЯ МАРЦЕЛИНА__ — негова сестра
	__АРСАЦИЙ__ — портиер
	__САРПЕДОН__ — огняр
	__ЗОСИМ, КАРМИЯНА, АФРОДИЗИЯ__ — роби
	__НЕРИЙ__ — освободен роб
	__КОСУЦИЙ__ — играч на зарове
	__ФУЛВИЯ АРИОНИЛА__ — вдовица на Марк Италик
	__ПУПИЛИЙ__ — роб
	__НИКОМЕД__ — роб
	__КАЛВИЗИИ__ — търговец на роби
	__СОФРОН__ — палач
	__СЕПТИМИЙ__ — обущар
	__БОЗИЙ__ — пекар
	__ФЕДЪР__ — писател
	__ЮЛИЙ КАН__ — шампион по _latrunculi_
	__ЗОЯ__ — проститутка
	__МУМИЙ ИСТИНАТА__ — нощен стражар


>	I
>	Рим, 799 година от основаването на Рим (46 година след Христа, през зимата)

	_Четвърти ден преди Идите на януари_
	Продължително ръкопляскане беляза края на безкрайното заседание и тристате римски сенатори се втурнаха забързани към стъпалата на Курията, като бели и червени птички при появата на храна.
	Публий Аврелий Стадий беше в лошо настроение. В Рим беше много студено през онази зима и четирите часа на неподвижност върху твърдите мраморни скамейки в Сената го бяха превърнали в парче лед. Представителната дреха — туника с латиклавий* и тога, нагъната върху откритата му ръка — предлагаше оскъден подслон от щипещия мраз; зимите навярно са били по-меки предходните векове, когато Катон Цензорът е обвинявал в леко поведение всеки, който откажел да ходи гол под тогата, помисли си патрицият, потръпвайки.
	[* Латиклавий (от лат. _Laticlaviu(m)_, съставена от _latus_ „широк“ и _clavus_ „пурпурен възел, и с по-широко значение, пурпурна ивица на тога“) — широка пурпурна ивица, която служела за украса на туниката на римските сенатори и на техните роднини. — Б.пр.]
	Когато излезе на открито, го обля полъх влажен въздух и беше достатъчен един бърз поглед към големите черни облаци зад позлатения покрив на Капитолийския храм, за да забърза крачка към нубийските носачи, които го чакаха на Аугустус Форум. Сенаторът изтича до затворената вратичка и се сгуши под навесите: щом се прибере вкъщи, щеше да се изкъпе с гореща вода, ако тези лентяи неговите слуги не бяха забравили да запалят котела на хипокауста*.
	[* Хипокауст (от лат. _Hypocaustu(m)_) — антична отоплителна система от канали (тръби), през които минава горещ въздух (изгорели газове), в пода или стените на бани (терми), къщи. — Б.пр.]
	— Път на носилката на Публий Аврелий Стаций — крещяха робите вестители, проправяйки си път сред тълпата.
	Скоро елегантният портшез излезе от хаоса в центъра и започна да се изкачва по _Vicus Patricius_ до върха на Виминала, където се издигаше големият дом на Аврелиите.
	— Добре дошли, господарю! — поздрави го _ostiarius_.
	Аврелий се учуди много. Обикновено Фабел спеше спокойно в неговата портиерна, без ни най-малко да се притеснява да проверява дали идва или си отива някой.
	Сенаторът забеляза и друго странно нещо в къщата този ден, една напълно неестествена тишина, едно спокойствие, предвещаващо беди. Нямаше никакъв дразнещ шум, никакви крясъци на пияни роби или хленчене на слугини; не се чуваха остриетата на Азел, женственият сирофиникийски бръснар, който дереше брадите, пеейки си, за да заглуши виковете на единогласните си жертви.
	Две усмихнати робини посрещнаха господаря си, за да му свалят наметалото:
	— Ave, _domine!_
	— Добре дошъл! — посрещна го Кастор с дълбок поклон.
	Аврелий го погледна подозрително: със сигурност нещо не беше наред, щом като дори неговият недисциплиниран гръцки секретар демонстрираше такава почит. Измънка набързо едно _Ave_ и се отправи към стаята си на вътрешния перистил.
	Не беше влязъл още, когато две слугини дойдоха при него да му свалят неудобните калцуни с официална каишка, а една грижовна робиня търкаше възглавниците на пейката.
	Слугата, отговорен за пантофите му, постави чифт удобни домашни _crepidae_. Преди да ги обуе, патрицият опипа пода с бос крак. Божие чудо, отоплението беше запалено, някой се беше сетил да слезе да накладе огъня в подземното котле!
	Макар и все още с известно недоверие към грижите, Аврелий започваше да харесва това и да се надява, че неговата свита от непокорни слуги изведнъж беше влязла в правия път.
	— Ако искаш масаж, господарю, имам масло от мускус — погледна влюбено от вратата Нефер, прелестната египетска робиня, която се грижеше за него.
	— Хортензий, приготви офеле* със свинско и праз — добави Кастор. — Или, ако желаеш, печен жерав и риба тон в сос със салца от риба… сега си пийни малко греяно вино, ще ти подейства добре — посъветва го усърдно, като повика веднага един роб с купа топло вино Фалерно.
	[* Офеле — вид бисквити с пълнеж. Б.пр.]
	Публий Аврелий се огледа наоколо с недоверие: как така неговите роби бяха станали изведнъж толкова прилежни?
	— Хайде, изплюйте камъчето. Какво става? — избухна накрая.
	— Мислим единствено за твоето добро, _domine_. За съжаление сме малко, нужен е още персонал — отбеляза гъркът, подавайки му затоплено вълнено наметало.
	— Шегувате ли се? Издържам повече от сто слуги, които лентяйстват от сутрин до вечер и дебелеят на мой гръб.
	— Броят на слугите ти е недостатъчен за твоя ранг, _domine_ — ядоса се александриецът. — Един сенатор трябва да разполага с цяла армия от роби!
	— Имам четирима вестоносци, трима роби по поздравленията, двама държачи на ветрила, един бръснар, петима _balneatores_, два екипа от носачи и армия от роби, грижещи се за спалнята, отговорници по чашите, по килерите, готвачи и миячи на чинии. А да не смятаме жените!
	— Нямаш писар обаче! — напомни Кастор. — Не казваше ли все, че ти трябва някой, способен да ти преписва книгите? Виж, утре на пазара за роби ще бъдат изложени на търг най-опитните писари на покойния Сатурнин!
	— Кой, издателят? В миналото често се възползвах от услугите му; в последно време обаче беше изгубил най-способните си писари.
	— Не, Главк. Най-добрият е! — възкликна гъркът.
	— Освен това е наш приятел. Той ще бъде продаден и, ако попадне в ръцете на някой строг господар, няма да го видим никога повече! — добави Нефер, проплаквайки.
	— Да не говорите за онзи русокосия, когото хванах няколко пъти да ухажва робините? — отбеляза с недоверие Аврелий.
	— Трябва да го спасиш, _domine!_ Младият Друз Сатурнин, наследник на издателя, не е облякъл още мъжката тога, а му наложиха като закрилник този скъперник Марцел Вераний… а Марцел се освобождава от всички слуги, за да пести пари. Горкият Главк ще бъде изложен на подиума на търг с табелка на врата като току-що заловен варварин! — ядоса се гъркът.
	— Филида не си дава мира, цял ден плаче. И Гая, и Иберина са много привързани към Главк и се надяват да се съгласиш да го купиш. Ще работят усърдно, ще останеш доволен! — увери го Нефер.
	— Да, представям си колко! — промърмори Аврелий. — Остава само този цепеняк да губи времето на слугините…
	— Тогава какво, господарю?
	— Нищо, Парис не би ми го простил никога — поклати глава патрицият, пазейки се с името на строгия управител, назначен да управлява имуществото му. Икономът не пропускаше възможност да изкаже неодобрението си от безумните решения на господаря си по отношение на прислугата: една знатна личност с древно потекло би трябвало да разполага с прислуга с известни обноски, повтаряше, без да го слушат, не с банда лентяи, некадърници и крадци като тази, която се беше настанила завинаги в дома на Аврелий…
	— Ние ще се погрижим как да убедим Парис — увери го Нефер обнадеждена.
	— Защо настояваш, скъпа? — прекъсна я Кастор, като сложи ръцете си на челото с известна театралност. — Ние сме само бедни роби без никакви права — каза обиден, извръщайки поглед в знак на стоическо примирение. — Всички ние, гърци, сирийци, египтяни, британци, победени и потиснати народи, оковани под триумфалните арки на квиритите*, огънати под тираничната власт на римските завоеватели…
	[* Квирити (от лат. Quintes) — древно название, обозначаващо пълноправните римски граждани — Б.пр.]
	— Стига с обичайната тирада, Кастор! — прекъсна го Аврелий вбесен. — Ти си по-богат от някои конници, а Нефер притежава гардероб, който малко матрони могат да си позволят!
	Египетската робиня обаче беше започнала да разтрива внимателно схванатия врат на патриция. Благодарение на усещането за благоденствие, което се пренасяше все повече по цялото му тяло, първоначалният инат на Аврелий сякаш омекваше и клонеше към примирение. Кастор му напълни отново чашата с вино и го остави в сръчните ръце на слугинята, като го увери:
	— Ще видиш, че Главк ще ти хареса…


>	II
>	Трети ден преди Идите на януари

	Аврелий и Кастор се спряха на стълбите на портика, за да си поемат дъх.
	— О, богове, какъв дъжд, жрецът на Юпитер дъждоносеца трябва отново да е събрал предложенията за жертвоприношения! — възкликна секретарят, а след миг почивка се затичаха отново бързо, колкото могат, така че да останат възможно по-малко под пръските дъжд. Поредната буря ги беше изненадала точно на входа на пазара за роби и само няколко крачки на открито бяха достатъчни, за да ги намокрят от главата до петите. Независимо от студеното време на търга имаше голяма навалица, тъй като комендантът на легионите в района на Рейн беше пуснал в продажба голям брой германци, заловени по време на престрелка по границите точно когато от Ориента идвал нов контингент от скити, и много етиопци бяха все още непродадени, огромно наследство от миналите търгове.
	Аврелий и Кастор чакаха повече от два часа глашатая да обяви търга за писарите. Междувременно бяха видели да преминават галите, македонците, илирите и множество британци. Впрочем последните след неотдавнашното завоевание на Клавдий заливаха пазара.
	Патрицият се оглеждаше наоколо, умислен, питайки се какво изпитва човек, когато принадлежи на някой друг. Със сигурност би предпочел да се обрече на смърт, отколкото да живее при тези условия, но не всички мислеха по този решителен начин. В Рим робството не беше нито нетърпимо, нито вечно, така че дори всемогъщите министри на императора, Палант и Нарцис, се бяха родили оковани. И много от така наречените свободни граждани абдикираха с удоволствие от правата си, за да бъдат управлявани от своите авторитетни покровители, и нещата не се променяха много, ако се наричаха родители, свещеници, цезари или просто господари.
	— Започва, _domine_. Идва Друз Сатурнин със своя покровител. А ето го Главк! — възкликна Кастор, забелязвайки писарят да се качва на подиума с картонче на врата.
	— Но тези кои са? — попита Аврелий, учуден.
	Зад писаря се качваха други роби на трибуната, един побелял старец, който едва се държеше на краката си, една дребна и добре сложена руса жена поглеждаше обещаващо възможните си купувачи, един куц мъж с два липсващи пръста на дясната ръка, един тъмен и строен роб, който поради Божие чудо, изглежда, нямаше никакви недъзи… Последно беше изблъскано насила на подиума едно рошаво момиче, толкова неподатливо на дисциплина, че успя да удари един ритник в пищялите на надзорника, преди да стигне до мястото си.
	— Ето една изключително ценна част! — обявяваше в този момент глашатаят Калвизий. — Главк и Паконий — двама големи писари, пристигащи от работилниците на покойния Сатурнин, Скапола — изключително опитен озеленител, способен да съживи и най-пустата градина, Теренций — роб от класа, отговорен за трапезарията, необходим за провеждане на всеки елегантен банкет, и накрая две девойки с рядко срещан чар: Туча, бяла и с кожа мека като възглавница, а за онези, които предпочитат неузрели и пъргави тела, красивата Делия, цвете от пустинята!
	— Ей, тези роби не бяха в сметките! — възрази Аврелий. — Надявам се, че не искаш да купя всички тях, нали?
	— Не виждам какво друго можем да сторим, господарю. Кой можеше да си представи, че ще комбинират Главк с цялата тази стока? Във всеки случай втори писар може да ти бъде нужен, а момичетата са сладки.
	— Сладки? Русата има кръгло и пълно лице, а другата е пълен ръб и въобще не може да се каже, че е добре сложена!
	— Добре, поне озеленителят…
	— Представям си как ще подрязва дърветата, щом вече си е накълцал пръстите с ножиците!
	— Петима отлично квалифицирани роби, не пропускайте възможността! Тръгваме от три хиляди сестерции, кой предлага повече? Три хиляди и петстотин! — крещеше междувременно Калвизий, посочвайки с пръст жеста на един потенциален купувач с червени коси, седнал на първия ред.
	— Олимпийски богове, имаме конкуренция — притесни се Кастор. — Познавам го по физиономия, някой си Пупилий, и той е роб. Навярно му е поръчано от някого да закупи стоката… Бързо, _domine_, предложи повече, или този ще ни измъкне под носа Главк!
	— Четири хиляди, пет хиляди!
	— Седем хиляди! — извика гъркът. — Седем хиляди сестерции за сенатор Публий Аврелий Стаций!
	Червеният вдигна отново ръка.
	— Девет хиляди, десет хиляди! — Зарадва се невярващ продавачът. — Смело, това е уникална възможност!
	— Хайде, господарю! — примоли си Кастор.
	— Ти си луд, не струват и половината пари! — заключи Аврелий, поклащайки глава.
	— Търгът е манипулиран, а този Пупилий със сигурност е съучастник на продавача!
	— Не се оставяйте да ви ги измъкнат! — крещеше Калвизий, воден от ентусиазъм. — Вижте, естествени коси — възкликна, прокарвайки пръстите си през видимо боядисаната със _sapo_ от Магонца коса на по-пълната робиня и усетете какви здрави мускули, няма капка мазнина! — започна да изтъква предимствата, пипайки ръцете на кльощавия озеленител… а кой не би искал да му сервира тази блага слугиня? — продължаваше, като се мъчеше да задържи на едно място тъмното момиче, което се опъваше на подиума като дива кобила.
	— Да си тръгваме, всичко е измама! — реши сенаторът.
	Кастор, обзет от отчаяние, реши да се намеси лично.
	Нямаше време да убеди господаря си с добро. А за специални случаи — специални лекове. С огромен натиск под лакътя тласна нагоре ръката на Аврелий и изкрещя с колкото му глас държи:
	— Дванайсет хиляди!
	— Дванайсет хиляди сестерции за благородния сенатор Публий Аврелий Стаций! — ликуваше Калвизий, докато конкурентът му се оттегляше. — Отсъдено!
	— Ще ми платиш за това! — изръмжа патрицият яростно.
	— Ще е нужно малко време, _domine_, преди да ни ги предадат — каза Кастор, преструвайки се, че не е чул. — Сигурен съм, че няма да съжаляваш за покупката. Момичетата нямат търпение да ти се отблагодарят!
	— Погрижи се да ги държиш далеч от мен, не искам да имам нищо общо и тежко му на този самозван озеленител, ако се осмели да докосне моите растения! Ще те държа пряко отговорен за всички щети, които тези нещастници могат да забъркат в дома ми! — изкрещя Аврелий ядосан.
	— Хайде, хайде, помисли за писарите. Ще ти преписват свитъците от библиотеката на Полион отсега нататък. От кой текст имаш намерение да започнеш? От есе или поема? От Пропеций, да го подариш на Помпония за рождения й ден — придума го умело освободеният роб.
	— Да се надяваме, че триклинарият ще може поне да нареди трапезата… — измънка Аврелий, все още раздразнен, но на път да се примири.
	— Истински първенец е, _domine!_ ела да пийнем нещо, да убием времето.
	Час по-късно двамата се явиха да вземат стоката.
	— Остана само подписът върху документите за собственост, и сделката е сключена — уточни глашатаят, бутайки напред двете жени.
	— Ave, _domine_ — поклони се русокоската, а другата стоеше мълчалива демонстративно. Озеленителят се усмихна мило и робът по трапезата кимна с глава в знак на поздрав.
	— Къде заведе писарите? Те ме интересуват — попита Аврелий.
	— Ще ги намериш в стаичката под портика. Главк се слави като луда глава, така че от предпазливост го свързах с неговия колега. Сега, ако ме извините, чакат ме траките — сбогува се Калвизий, отдалечавайки се бързо.
	— Би трябвало да са тук някъде… — каза Кастор, който предвождаше господаря си в лабиринта от работилници. — А, ето ги там, в килера!
	Двамата лежаха до стената, оковани заедно, и спяха дълбоко с глава, наведена над гърдите. Хайде, разбирам за стария, помисли Аврелий, но и Главк да е изморен в този час.
	— Ей, събудете се, мързеливци! — възкликна Кастор с бодър глас по адрес на двамата.
	Възрастният затворник подскочи, а младият остана неподвижен.
	— Хайде, Главк, ставай! — каза отново гъркът и потупа приятеля си по гърба приятелски. — Света Артемида! — възкликна след миг, отскачайки назад, а тялото на писаря беше проснато на земята и малко парче дърво се търкаляше в краката му.
	Аврелий видя сцената разсеян, а умът му записваше автоматично всички подробности лъча светлина, който се процеждаше през цепнатината, трупа на измореното тяло на Главк, раната, която раздираше гърлото му, червения отпечатък в средата на стаята, върху който се открояваше странен кичур, лицето на стария, с изражение на изумление от ужас… В този момент една светкавица оцвети със спектрална светлина мрака на местопрестъплението.
	Патрицият се наведе над безжизненото тяло на Главк, докосна ръката му и взе от земята парчето дърво с форма на оцветено колело.
	— Какво намерихте, господарю? — попита Кастор.
	— Една фигура от _latrunculi_ отвърна Аврелий, като скри пешката между гънките на наметалото.
	Сенатор Стаций и неговият доверен секретар стояха в таблинума с неутешимо изражение.
	— Бил е убит точно преди да дойдем, ръката му още не беше изстинала, когато я пипнах — потвърди Аврелий.
	— Може би сме срещнали убиеца, докато е бягал от местопрестъплението, но как да го разпознаем сред цялата тази тълпа? — питаше се Кастор.
	В този момент на прага се яви Парис, администраторът, държейки в ръка голям чувал.
	— Господарю, трябва да ти отправя една молба от името на всички роби — започна предпазливо. — Главк е бил убит. Беше роб и затова властите няма да си дадат много зор, и дори и да открият виновника, ще го осъдят да обезщети собственика му, който в момента на смъртта му все още беше Друз Сатурнин…
	— Ето — продължи администраторът видимо смутен, — магистратите няма да си губят времето да търсят убиеца на някакъв си Главк при всички нерешени престъпления, които имат в ръцете си, _domine_. Ти неведнъж си показал, че си способен следовател.
	— Ставаше въпрос за престъпления, извършени в моя дом, Парис, сред хора, чиито навици, мотиви и чувства познавам. Това е много различен случай — предпази се патрицият.
	— Ние мислим, че ще можеш да се справиш, господарю. Затова те молим да се заемеш с разследването. Естествено ще ти платим за неудобството…
	— Вие, моите слуги, да ми плащате? — учуди се сенаторът.
	— Защо не, _domine?_ — кимна Парис и изсипа чувала на масата. — Събрахме ги, за да те наемем. Вече събрахме шестстотин сестерции, а други четиристотин ще добавя от джоба си — обясни администраторът. — Ако искаш да дадеш и ти… — продължи после, като се обърна към секретаря, винаги противящ се да развърже кесията.
	Аврелий слушаше развълнуван. Хиляда сестерции! За да съберат подобна сума, неговите слуги трябва да са дали всичките си спестявания. Кастор междувременно кипеше от гняв заради това, че беше засенчен от своя вечен съперник:
	— Удвоявам събраното, _domine!_ — възкликна изведнъж и веднага си прехапа езика, разкаян от необичайно голямата сума, която беше оставил да му се изплъзне.
	— Добавям колекцията си от оброчни статуи! — увещаваше икономът, за да не остане по-назад.
	— Аз моята гривна от перли — заяви Нефер.
	— А депилаторната паста, мое изобретение — намеси се Азел бръснарят.
	— А рецептата ми за офеле със свинско — започна готвачът Хортензий.
	Слугите го гледаха напрегнати, в очакване на отговор.
	— Виждам, че не мога да се измъкна — съгласи се патрицият, без естествено да има никакво намерение да вземе отплатата. — Съгласен съм, ще се опитам, но няма да бъде лесно. Разполагаме с много малко улики.
	— Само една пешка… и има куп хора, които играят на _latrunculil_ — отбеляза Кастор.
	— Като хоби, обаче е по-малко разпространена от заровете или от играта на кокалчета, защото се базира само на стратегията. Неслучайно най-големият шампион на града е философът Юлий Кан. Много невероятно е все пак тази пешка да е негова — отбеляза Аврелий. — И доколкото знам, притежава чудесна шахматна дъска с шейсет инкрустирани кутийки с твърди камъни, а Главк държеше в ръка само една стара _mandra_, една дребна пешка.
	— Може да се касае за съобщение, оставено нарочно — предположи Кастор.
	— Една удивителна хипотеза — призна господарят. — Но в този случай какво значение би имало? Предупреждение, заплаха, отмъщение? Имайте предвид, че при _latrunculi_ има фигури от различен ранг, обикновените _mandrae_ и силните _bellatores_.
	— Убиецът може да е бил разорен комарджия — отвърна освободеният роб.
	— Но тук не става въпрос за зарове — опроверга го Аврелий. — Кой би заложил пари на игра, която няма никакъв хазартен елемент?
	— Навярно някой, който изпитва жестока омраза към играчите…
	— Дори не сме сигурни, че тази пешка принадлежи на убиеца; може Главк да я е намерил напълно случайно — поклати глава патрицият. — Мисля, че ще направим по-добре, ако се концентрираме върху кървавата следа, да се помъчим да разберем какво може да е оставило този странен знак.
	— За какво служи, _domine?_ Не е дори една пълна следа, а само една червена намазка — каза Кастор скептично.
	— Разбира се, да се върнем на мотива. Когато има престъпление, първият въпрос винаги е: _Cui prodesft?_ Кой печели от това? Така че започвайте да ми разказвате всичко, което знаете за жертвата.
	— Честно, симпатично и добронамерено момче — измънкаха слугите със затруднение.
	Както винаги, в присъствието на господаря паролата беше: мълчание.
	— А, не, това е най-добрият начин да не се стигне до никакво заключение! — провокира ги Аврелий. — Вероятно приятелят ви е притежавал всички добродетели, но все е имал някой недостатък. Оттам трябва да тръгнем!
	Робите си хвърлиха многозначителен поглед, разделени между солидарността към кастата и законното желание за справедливост.
	— Значи, стига шеги! Какъв беше в действителност Главк? — повтори патрицият навъсен.
	— Кучи син! — отговориха в хор слугите.


	Със сенатора бяха останали само Кастор и Парис. За няколко минути срещу писаря се бяха появили достатъчно причини, за да го пратят до края на живота му в солните мини, ако ръката на убиеца не го беше елиминирала преди това.
	— Да преговорим — каза Аврелий, стъписан. — Главк е измамил Хортензий, продавайки му за истински един умело фалшифициран сборник с рецепти. Било му е платено от Азел да му заведе един младеж, който после се е оказал жена. Откраднал е пари от Тимон и Полидор. Продал е на Фабел лекарство против сънливост, което почти го е убило. Изгорил косата на Нефер с лосион за много висока цена. Постоянно се подигравал с Парис и накрая искал да оскубе Кастор, мамейки го на кокалчета.
	— Забравяш робините, _domine_. Главк прелъсти набързо Филида, Гая и Иберина, кълнейки се на всяка от тях във вечна вярност — добави икономът.
	— Олимпийски богове, защо тогава искахте да го купя? — попита сенаторът учуден.
	— Очевидно е, _domine_. Ако беше попаднал при друг господар, нямаше да има начин да го накараме да си плати — разясни спокойно Кастор.
	— Значи Главк е бил изпечен мошеник и всички вие сте имали отлични мотиви за престъплението. Сега обаче бихте пожертвали спестяванията си, за да откриете кой го е убил. Мога ли да разбера защо толкова държите на това?
	— Това е принципен въпрос, _domine_ — отговори Парис, свеждайки поглед. — Съгласни сме, че сигурно щяхме да го набием, но никой не трябваше да си позволява да го убие. Главк беше един от нас.
	— Разбирам — каза Аврелий, който в действителност не разбираше нищо. — Да продължим тогава! Парис възложи на Нефер да спечели доверието на двете робини на покойния Сатурнин — любов, ревност, клюки, измами, интересува ме всичко, което се е случвало в семейството. Кастор, постарай се да разбереш на кого принадлежи онзи Пупилий, който ни беше конкуренция на търга, а също така ми намери имената на всички евентуални господари, при които е служил Главк.
	— В миналото е бил пекар и дори е бил педагог при един търговец. Умеел да чете и пише перфектно, водел на училище децата на господаря и им помагал за домашните. Изгонили са го от къщата, след като забъркал голяма беля. Става въпрос за някаква история с жени, ако не се лъжа — разкри секретарят.
	— Информирай се по-добре и ми открий и приятелите, с които Главк обикновено е играл на _latrunculi…_ Хайде, какво чакаш?
	— Пари, господарю. Информацията струва пари, а от твоето възнаграждение са изключени разходите — уточни Кастор.


	— Тези нови слуги, _domine_ — осмели се Парис, когато секретарят вече се беше отдалечил — бяха наистина западнали и аз дадох всичко от себе си да ги направя да изглеждат прилично. Предоставих им топли и прилични дрехи и тъй като, изглежда, зимата ще бъде много студена, си позволих да поръчам пет чифта ръкавици на нашия доверен _digitabularius_. Сега обаче би трябвало да проведеш прагматичен разговор с тях и да им разясниш красноречиво, че съществуват много точни правила.
	Аврелий изръмжа. Не очакваше много от група така лошо подбрани слуги и идеята да повтаря обичайното конско го дразнеше също толкова. Парис забеляза разочарованието на своя _dominus_ и побърза да се намеси:
	— Днес озеленителят обикаляше бленуващ сред вечнозелените дървета на перистилия — каза, решен да се справи с мързела на господаря си.
	— Богове, тежко му, ако се приближи до растенията ми! Ако иска да сади, дай му някой увехнал храст, върху който да се изявява!
	— В двора отзад сигурно има от старите чемшири — подсказа прозорливият администратор. — Изсъхват и дори и Скапола с неговите ножици не може да направи повече беля. Все пак не той ме притеснява, нито дори робът, отговорен по трапезата. Теренций умее да върши задачите си превъзходно и съм убеден, че ти направи успешна сделка, като го купи: в тези времена е трудно да намериш сервитьори, вещи в професията си, способни да сервират в един елегантен дом; дори и сам струва повече от дванайсет хиляди сестерции.
	— Слава богу! — въздъхна сенаторът.
	— Останалите са цяло бедствие, _domine_. Паконий, старият писар, изглежда, сякаш ще умре всеки момент; Делия от своя страна се подчинява с неохота, действайки без всякакво смирение. Трябва да вземем предохранителни мерки, докато е време. По-добре е непокорните робини да се научат веднага да стоят на мястото си — посъветва икономът, който, бидейки отявлен поддръжник на социалното разделение, имаше ясна представа за правилното разположение на всеки роб в йерархията в къщата, с изключение очевидно на Кастор, противник на всякакво поставяне в рамка.
	— Нищо не си ми казал за русокоската.
	Парис се изчерви.
	— Има особен начин на любезничене, _domine_. Не че няма уважение… — измънка, усуквайки гънките на туниката си. — Прекалено любезна е, ако ме разбираш какво искам да кажа.
	— Вероятно й харесваш! — засмя се Аврелий, който познаваше добре непоправимата свенливост на управителя.
	— Вниманието й ме притеснява, господарю. Трябва да й кажеш…
	— А, не, Парис! Не мисля, че сред задачите на един _paterfamilias_ влиза и да защитава достойнството на иконома си — заключи господарят. — А що се отнася до Делия, ти си шеф на слугите и трябва да ме избавиш от подобни проблеми — заповяда патрицият, който винаги бързаше да прехвърли на управителя най-сложните проблеми, още повече че да поддържа дисциплината, не беше силната му страна.
	— Както искаш, _domine_. И все пак е твоя подчинена…
	Думите на Парис бяха пресечени от крясъци, идващи от коридора, колкото неочаквани, толкова и възбудени. Когато се показа на перистилия, Публий Аврелий видя две робини да се нахвърлят върху Делия.
	— Започвай веднага, има работа за теб — каза, влизайки стремглаво, преди да бъде въвлечен в спор.


>	III
>	В навечерието на Идите на януари

	На следващия ден сенаторът слизаше с портшеза по _Vicus Patricius_, решен да влезе в дома на Сатурнините. Спря се в близост до портика на Ливия, оставяйки нубийците да го чакат в един _thermopolium_, и продължи пеша, без да бърза. Издателят живееше в район на _Argiletum_, улицата на книжарите на прага на Субурата, в апартамент точно над копирното помещение.
	Аврелий винаги харесваше да обикаля из този квартал, да се спира в оскъдните магазинчета, които криеха скъпоценности, редки пергаменти, неоткриваеми папируси с античен парфюм… но _le tabeme librarariae_ не бяха единствените магазини в зоната и от доста време писарите трябваше да се примиряват, че съжителстват с някакви работилници за щавене на кожи, които тровеха въздуха ужасно.
	Като минаваше оттам, патрицият забърза крачка, за да спести тази миризма на деликатните си ноздри, но след като получи неочаквано вдъхновение, промени намеренията си и се върна назад. Беше му дошло на ума, че в близост до помещенията за щавене на кожи обикновено се намираха и производителите на обувки.
	Малко след това влезе в едно влажно мазе, където петима работници се трудеха върху няколко парчета кожа, които, след като бъдеха моделирани, щяха да обхванат чудесно краката на някоя елегантна матрона.
	Този, който изглеждаше като шеф, рус мъж на средна възраст със състарено лице, режеше чевръсто подметките и ги подаваше на едно момче, което им придаваше форма. Трети работник правеше дупки върху саята на обувката, а две жени нанизваха чевръсто кожените връзки, така че да обгърнат крака отстрани.
	Привикнал към добродушния мързел на своите съграждани, патрицият погледна учуден трескавите действия в работилницата, като се питаше каква е причината за подобно бързане. Кой знае с какви последствия беше заплашил робите онзи страховит господар, за да ги накара да работят така усърдно…
	— Хей, спрете за малко. Предлагам пиене на всички! — извика един мощен глас.
	Невероятно, но неговото предложение се изгуби в нищото. Бързите движения на работниците не престанаха нито за миг и никой не си позволи нито за секунда да повдигне поглед от работата. Раздразнен, Публий Аврелий измъкна кесията изпод наметалото и я раздрънка близо до ухото на русокосия мъж.
	— Някой да заеме мястото ми! — нареди мъжът, като веднага даде да се разбере: — Ако търсиш ботуши по размер, сбъркал си адреса. Приемаме само големи поръчки.
	— Бих могъл да закупя доста чифтове — предложи Аврелий, без да се колебае. При положение че в неговия дом живееха сто човека, обувките не бяха никога излишни.
	— Ще ми ги платиш ли в края на месеца? — попита русокосият мъж с недоверчиво изражение.
	— Веднага, и то в брой — уточни сенаторът.
	Лицето на занаятчията се отвори в широка усмивка. Малко след това покани Аврелий в един килер отзад, като му почисти добре от прахта стола, преди да го настани да седне.
	— Петдесет чифта дебели ботуши ли каза? — намигна занаятчията. — Кажи ми за кога ги искаш, и Септимий ти гарантира бърза доставка.
	— Ще използвам да те попитам нещо — прекъсна го патрицият. — Възможно ли е да се разпознае работилницата, която е произвела една обувка по следата на подметката?
	Не бяха много в Рим производителите серийно производство, мислеше Аврелий. Най-големият обущар работеше все още по мярка. Следователно, идентифицирайки производителя, с малко късмет щеше да стигне до клиента, още повече че окървавената следа имаше немалки размери.
	— Обикновено всеки занаятчия отпечатва своите инициали именно на подметката — отговори Септимий.
	— Виждал ли си някога знак с формата на къдрица? — попита патрицият, посочвайки с пръст знака, който беше забелязал на подметката.
	— Да видим… би могло да е буквата „С“. Много обущари използват като марка първата буква от името си. Сигурно става въпрос за Апий Курций, който има работилница в Трастевере. Прави посредствени неща, не като мен! — каза занаятчията, навъсвайки се при мисълта за своя конкурент.
	— Сигурен ли си, че няма друг с това съкращение? — полюбопитства сенаторът.
	— Щом ти го казвам аз, трябва да вярваш. Знам всичко за обувките, те са моят късмет. Когато дойдох тук при Вицетия, нямах пукната пара, а сега на по-малко от четирийсет години съм богат мъж.
	Аврелий, който би му дал шейсет години, го погледна жално.
	— Когато работиш здраво, печелиш. Не обръщай внимание на тези, които се оплакват, че мизерстват. Те са хора, които не си дават много зор. Тъкмо си купих една носилка от лакирано дърво, а децата ми имат затворени паланкини с украса от слонова кост. Ако искаш, ще ти ги покажа, държа ги в склада.
	— Не, благодаря, бързам. Ще им се насладя на Форума в някой от тези дни — увери го сенаторът.
	— Но какъв Форум, да не би да имаме време за разходки! Трудим се по дванайсет-тринайсет часа на ден, включително и на празници, но ако всичко върви добре, тази година ще си вземем една _raeda_ с четири коня.
	— Как ще си пилееш времето, като я използваш много? — иронизира патрицият с нотка горчивина. — Естествено, че ще експлоатираш робите си без минута почивка! — изкоментира после на излизане.
	— Роби ли? Та те са ми деца, заведох ги долу още когато носеха _bulla_ — възнегодува Септимий, малко засегнат, а Публий Аврелий се сбогува набързо, отказвайки да разбере екстравагантното мислене на неуморния занаятчия от Вицетия.


	Магазинът на Сатурнин, залостен сега от две напречни дъски, миришеше още на лепило и папирус и на хиляди различни миризми, които се съчетават по време на направата на книгите: на мастилото, на разтворителите, на кожата и ценните дървета от кутиите.
	Аврелий помириса и вдиша силно от семейните аромати. На следващия ден може би един продавач на риба или зала за щавене на кожи щеше да заеме мястото, оставено свободно от копирното помещение, задушавайки с вонята и последния спомен от крехките папируси. Поклащайки глава, патрицият прогони от ума си тези размишления и вдигна поглед към балкона на първия етаж. Беше със затворени врати и изглеждаше пуст. Почука и му отвори една невъзпитана старица.
	— Няма никого, аз имам задължение единствено да пазя къщата — каза един писклив глас. — Господарят живее със зет си в околностите на Виа Фламиния.
	Аврелий благодари, не без да отвори кесията си, за да се отплати на старицата с обичайния бакшиш, който в Рим беше по-скоро задължение, отколкото изказ на любезност.
	— Знаеш ли нещо за някой си Главк, който е работил тук? — попита, подавайки една монета.
	— Може и да съм го познавала — отвърна жената, предпазливо оглеждайки добре парата в ръцете си, една сестерция, не обичайния ас. — Като помисля добре, познавах го със сигурност. Спомням си, когато Сатурнин го купи преди година. Беше по-скоро буден младеж, а интелигентни роби на добра цена се намират трудно. Ооо, работата си я вършеше добре, но беше немирник, луда глава. Не правеше друго, освен да досажда на жените. Опита и с моята внучка!
	— Мога ли да разговарям с нея? — попита с любопитство Аврелий.
	— Дори не си го помисляй! Домиция е почтено момиче и не ходи да разказва историите си на непознати. Все пак аз мога да ти разкажа какво е станало, с нея този нещастник трябваше да отстъпи! — изкрещя бабата, затвори бързо вратата под носа му.
	Патрицият изсумтя. Щеше да е нужна Помпония, за да развърже езика на тази вещица… Този път за съжаление добрата матрона, ненадмината в узнаването на най-тайните новини, не можеше да му помогне, тъй като беше отишла да презимува в имението си в Сицилия, в търсене на по-мек климат.
	Разочарован, сенаторът стигна до носилката, където го чакаха верните му носачи — осем здрави нубийци, черни като катран и силни като критски бикове. Решен да не се предаде, им даде заповед да се отправят към Виа Фламиния. Щеше да отиде при младия наследник, без дори да предупреди.
	Беше необходим почти половин час, за да прекосят половината град, и също толкова, за да открият мястото. Накрая благодарение на серия от объркани и частични сведения Аврелий разпозна в околностите на портика на Випсаниа една малка врата, почти невидима между работилницата на един котлар и тъмната бърлога на един ковач. Почука на вратата и на прага се появи един мършав и напълно плешив слуга, който изглеждаше по-скоро умрял, отколкото жив.
	— Тук ли е Друз Сатурнин? — попита патрицият сигурен, че беше сбъркал.
	— Кой го търси? — попита един глас от дъното на преддверието и веднага се появи як мъж, набързо покрит с лека лятна туника, която би била много подходяща за много горещ август месец.
	Новодошлият не блестеше нито с красота, нито с елегантност. Сянка на къдрави и руси коси се показваше зад ушите му, сякаш за да прикрие плешивостта на върха на главата. Рошавата брада, лошо подрязана с ножици, обграждаше едно закръглено и отпуснато лице, на което сияеха две светли и умни очи.
	Това трябваше да е Марцел Вераний, покровител и бъдещ зет на Друз Сатурнин, каза си Аврелий. Наблюдавайки го в полусянката, патрицият го беше определил на средна възраст, но щом се появи на светлината, забеляза все още свежата му кожа, която не можеше да е на повече от трийсет години.
	— Публий Аврелий Стаций — представи се, като се надяваше да получи позволение да влезе, спрял на прага, в едно по-скоро влажно антре, вече тракаше със зъби.
	— Сенаторът, който купи робите на Друз? Ела с мен, по-живо, трябва да ти кажа нещо изключително важно! — покани го веднага Марцел. Аврелий се зарадва, приятно изненадан от готовността за съдействие. Нещата се нареждаха добре. Сигурно Вераний хранеше подозрение относно смъртта на Главк.
	— Истина ли е, че притежаваш издание на одите на Пиндар? — попита неговият гост.
	— Имам две. За кое намекваш? — отговори Аврелий замаян, припомняйки си веднага след това, че Вераний беше известен като фанатичен колекционер на книги.
	— За по-старото, естествено! Настани се в таблинума, ще ти покажа един свитък!
	Аврелий направи няколко крачки из антрето, което беше много тъмно, едва осветено от тънък факел от смола, окачен на стената. Всичко наоколо по протежение на стените, стотици свитъци преливаха от _секциите_ и от препълнените витрини, а пръчиците от кост, върху които бяха навити, изникваха, изпъквайки в полусянката като застрашителни дамоклеви мечове.
	— Да осветим малко предложи словоохотливо Вераний, като взе малък фенер, с който щеше леко да освети една ниша. — Ето седни тук. Студено ли ти е?
	Патрицият не отговори. Мислеше, че за него говореше красноречиво синкавият цвят на посинелите му устни.
	— Не се страхувай. Ще сложа наблизо мангала! — усмихна се Марцел, изчезвайки набързо, и се появи отново с мангала, който Аврелий помисли за купа за миене, и то не от големите. На дъното горяха две задушени главни, потънали в море от пепел.
	— По-добре е на топличко, нали? — избоботи радостно господарят, а Аврелий, независимо от двойния пласт на вълнените навои започваше да не усеща вече пръстите на краката си.
	Разпознавайки симптомите на скорошното си замръзване, патрицият реши да бъде кратък.
	— Минах само за малко, за да изкажа съболезнования на Друз. Както знаеш, бях добър клиент на баща му — излъга без никакво намерение да разкрие на щастливия колекционер истинския мотив за визитата си.
	— Навън е с Марцелина. Млади са, имат право да се забавляват!
	Аврелий се съгласи. Знаеше, че почти седемнайсетгодишният Друз само чакаше да облече мъжката тога, за да се ожени за по-малката сестра на Вераний. Браковете с момичета едва в пубертетна възраст не бяха рядкост в столицата.
	— Защо не останеш за вечеря? — покани го щедро неговият домакин. — Имам половин петле, останало от вчера. С малко варена бакла и няколко листа зеле, ще стигне за всички!
	— Съжалявам, не мога да остана — извини се сенаторът, ужасен от тази идея. — Обаче ще се радвам да дойдеш скоро при мен с Друз и сестра ти. Ще можем да си поговорим за книги на спокойствие… — „и на топло“, добави наум. — Между другото, моля те да ми позволиш да посетя вилата, където е умрял Сатурнин. Държа да се запозная с обстановката, в която са живели моите нови слуги. Впрочем всички ли продаде?
	— Да, аз и сестра ми ще се задоволим с нашия добър Арсаций — отговори Марцел Вераний, посочвайки кльощавия слуга, който беше отворил вратата. Скрит в сянката на тъмния таблинум, слугата имаше призрачен вид на избягал от Ада по време на моментно разсейване на Цербер, пазителя на Отвъдното.
	„Богове на Еребус, каква потискаща къща, каза си Аврелий, потръпвайки. — Бедните деца, принудени са да живеят тук!“
	Марцел Вераний обаче изглеждаше много доволен от дома си, с чиито предимства и удобства не спираше да се гордее.
	— Вече не се правят такива къщи! — изказа съжалението си, докато изпращаше патриция до вратата.
	„За щастие“, помисли сенаторът, бягайки към вратичката, докато веселият колекционер се спираше на прага, за да маха с голите си ръце, които слоят тлъстина предпазваше от студа.
	Аврелий измина набързо един участък от пътя и намери нубийците в таверната, където ги беше оставил.
	— Право вкъщи! — нареди и осмината тръгнаха в галоп, жадувайки за вълнени одеяла.


>	IV
>	Идите на януари

	Новите слуги стояха прави пред стола, покрит с кърпа от визон, на който Аврелий седеше изпъчен неподвижно с тържествената си тога. Парис беше настоял за тази церемония:
	— Трябва да ги впечатлиш, като се надуваш малко. — Беше подсказал. — Ще помогне да затвърди престижа ти!
	Постановката наистина даваше очаквания ефект, защото петимата го гледаха втренчено, изплашени, без да си отворят устата. Начело на малката група беше триклинарият Теренций, прав като струна, с гладко избръснато лице, изразяващо умерен интерес. До него русокосата Туча откриваше пълничкото си лице в медена усмивка в опит да впечатли новия си господар. Озеленителят Скапола се вълнуваше, като едва овладяваше трескавото желание възможно по-скоро да бъде полезен с ножиците си. На втора линия малко отдалечен стоеше старият писар Паконий, с бели коси, падащи на раменете. Последна беше Делия с по-мрачно от обикновено лице и нахален поглед, който фиксираше Аврелий без сянка на покорство. Патрицият я погледна с любопитство, а момичето прехапа устни, опънати като кожата на тъпан по време на дионисиева оргия.
	— Обичайното конско, а? — коментира Кастор с известно недоверие. Проповедта можеше да проработи за малко, но на новодошлите нямаше да им трябва много време да разберат, че имаше какво да се желае по отношение на дисциплината.
	Междувременно от всички криволичещи пътища на големия _domus_ идваха на тълпи роби, нетърпеливи да клюкарстват за своите нови другари. Готвачът Хортензий оглеждаше враждебно другите пет усти за изхранване, притеснен дали ще успее да измъкне от килера хранителните продукти, необходими за освободените членове на неговото многобройно семейство. Бръснарят Азел възобновяваше разочарованието си, претърпявано при всяка нова покупка, оплаквайки се, че господарят, чужд на вкуса му, упорстваше да купува робини вместо женствени младежи. Модест, Тимон и Полидор наблюдаваха разтревожени новия безупречен роб по трапезата, надявайки се да не им се меси много, а Филида и Иберина вече се горещяха в търсене на претекст, за да се скарат с двете неканени гостенки, които рискуваха да подкопаят позициите им сред робите. Ядосаната Нефер прекарваше през сито скромното облекло на Делия, ако бяха наети и други толкова груби прислужнички, мислеше си, скоро домът на Аврелиите щеше да изгуби завидната си репутация на място, което приютява най-елегантните робини в града.
	— Тихо, говори господарят! — заповяда Парис, но призивът трябваше да бъде повторен многократно, преди да настане тишина в залата.
	— Чуйте ме добре — започна сенаторът — В моя _domus_ слугите не биват бити за нищо, нито пък пренебрегвани, ако имат основателно искане. Моите слуги не се погубват от работа, ядат обилно, имат дрехи, за които може да им завидят много свободни граждани, и получават добро заплащане. Когато се разболеят, биват лекувани, а не оставяни да мрат на улицата. Могат да се задомяват, а ако имат деца, могат да ги отглеждат спокойно, сигурни, че няма да им бъдат отнети заради пари или поради каприз. В замяна очаквам пълна вярност към моя дом, който е мой, но и ваш, единственият, който сте имали или ще имате някога. Това е всичко — каза, ставайки.
	В един ъгъл се подсмихваше интендантът, доволен от тази проповед. Не беше лесна работа да се управляват повече от сто подчинени от различни раси и с различни нрави, някои лишени дори от начални познания по гръцки и латински. Онази хетерогенна тълпа трябваше да бъде научена стъпка по стъпка, за да се адаптира в средата и да работи в хармония, без да нарушава никога спокойствието на господаря, чието благоденствие беше напълно обречено. Полека-лека, когато идваше друг нов роб, се прибавяше към голямата _familia_, беше нужно да му се помогне да се интегрира без твърде много сътресения, да се сметне за едно цяло с дома и господаря.
	Парис въздъхна, съзерцавайки опечален новите слуги. Щяха да му създадат много неприятности, с изключение може би на Теренций, роба по трапезата, единствения, който имаше вид на цивилизован човек.
	— Можете да тръгвате — нареди Аврелий, без да бъде чут.
	— Чухте ли? Тръгвайте! — намеси се авторитетно Парис и едва тогава малката тълпа започна да се изнизва.
	— Почакай за момент, Теренций! — извика го сенаторът.
	— Да, _domine_ — отвърна той с безпогрешен акцент.
	— Откъде си? — каза Аврелий, замислен над перфектното произношение на прислужника. Само един образован чужденец с богата култура можеше да произнася латинския без никакво диалектно влияние.
	— От Атина, _domine_.
	Патрицият се усмихна. Грък от Атина, люлката на всички цивилизации! Какво ли щеше да си помисли Кастор, който, бидейки добър александриец, смяташе за пропаднала старата столица на изкуствата?
	— Ще помогна на твоя администратор да направи така, че твоите нови приятели да се нагодят бързо към нашите привички. Предполагам, че ти ги познаваш всички добре…
	— Доста добре, _domine_. При Сатурнин вършех работата на глава на къщата.
	— Доверени лица ли са? — попита Аврелий учуден.
	— Доколкото могат да бъдат робите, _domine_, като другите…
	— Добре ли се чувстваше при издателя? — попита Аврелий все по-учуден.
	— Разбира се, господарю. Господарят беше точен и добър. Тук със сигурност ще се чувствам по-добре.
	— Но защо така? — попита сенаторът смаян.
	— Обстановката ми подхожда повече — обяви робът по трапезата с известна важност, посочвайки богатото обзавеждане на таблинума.
	„О, богове, този роб е по-надменен от стар патриций, помисли Аврелий. — Ще си допадне с Парис, има същото прекалено кастово самочувствие!“
	— Служил ли си при някой друг в Рим?
	— При търговеца Марк Италик, _domine_ — потвърди робът, отговорен по трапезата, а патрицият кимна. Далечни бяха времената, когато слугите вкъщи израстваха с paterfamilias и оставаха да му правят компания за цял живот. Войните бяха внесли на пазара такова количество роби, че сега големите богаташи не знаеха не само имената, но и броя на робите си, смятани вече за прости служители, които могат да бъдат сменени при нужда.
	Аврелий погледна внимателно роба, отговорен по трапезата, преди да се сбогува с него. Теренций носеше туниката си с вродена елегантност и само след два дни се движеше в голямата къща, сякаш беше живял винаги там. В този момент беше изправен в дъното на залата, до шкафа, на който стоеше една голяма ваза, много внушителна, но без никаква артистична стойност, една по-скоро добре направена имитация, но не достатъчно добре, че да заблуди един любител.
	— Внимавай да не се облегнеш на тази амфора, Теренций — каза патрицият, воден от неочаквано вдъхновение — Платих безумна цена на един антиквар от _Saepta Iulia_!
	— Наистина ли, _domine?_ Опасявам се, че са те излъгали. Без съмнение това е фалшификат — заяви уверено прислужникът.
	— Прати ми секретаря — заповяда на Парис, който си намръщи устата веднага. Съперничеството между него и Кастор беше известно на всички. След години на презрение и злоба двамата, за добро или лошо, бяха решили да съжителстват, но само с цената на взаимни и неизбежни отстъпки. Кастор трябваше да признае на администратора пълни права върху дома и управлението на имуществото на Аврелиите. Парис от своя страна беше принуден да абдикира от абсурдното желание да наложи властта си върху недисциплинирания свободен роб, който всъщност, освен че беше слуга, беше и най-добър приятел и довереник на господаря.
	— Приготви се, Кастор — обяви Аврелий. — Искам да дойдеш с мен в магазина на Созиите, където възнамерявам да проуча Марцел Вераний, покровителя на Друз Сатурнин. Няма по-добър начин да опознаеш някого от това, да разбереш какво чете.
	Гъркът опита ловко да се измъкне. Библиотеката се намираше покрай Викус Тускус, в околностите на храма Диоскури на Форума. Господарят щеше да си отиде с носилката, а той, за да върви в крачка с носачите, трябваше да тича като глиган, преследван от глутница кучета.
	— Ох, от вчера вечерта не ме държат краката, _domine_. Тази стара деформация на глезена не ми дава мира!
	— Можеш да се качиш на портшеза, ако е наистина необходимо — позволи патрицият, правейки се, че не е забелязал, че Кастор беше играл на тригон цяла сутрин. — Какво откри за предишните собственици на Главк? — попита го после, докато слугините го обличаха от главата до петите.
	— Както вече ти казах — отговори гъркът, — първият е бил пекар, някой си Возий, който го е купил още щом дошъл от Месина, после го дал малко след това на търговеца Норбан, който на свой ред го направил непредпазливо възпитател на децата си. Главк живял в дома му близо година, после забъркал една каша и за наказание бил продаден на огняря Лупий. Останал в котелното само един месец; какъвто бил деликатен, нямало да издържи много на тази изтощителна работа. Лупий, който бил строг и брутален, но въобще не глупав мъж, разбрал веднага, че ще е голяма загуба да принуди един достатъчно образован грък да хвърля дърва в пещта, когато с парите, които може да изкара от неговата продажба, ще може да вербува двама енергични необразовани скити. Така се отървал от него, давайки го на Сатурнин…
	Когато сенаторът беше напълно готов, Иберина приключи да закопчава наметалото му и Филида му сложи ръкавици, Кастор изтича да му проправи път до портшеза. Малко след това мощните нубийци се отправяха долу по Виминала с двоен товар.
	— Добре, имаме с какво да се занимаем. Ще започнеш веднага да търсиш Бозий и Норбан — заповяда Аврелий, бутайки настрани освободения роб, който се беше разположил удобно на вълнените възглавници, заемайки сам почти цялото легло.
	— Вече го направих, _domine_. Норбан е починал малко след като продал Главк.
	— Отлично, Кастор! Не ми казвай, че си открил поради какво нещастие приятелят ти е свършил изтегнат в котелното.
	— Има нещо общо с това с дъщерята на господаря.
	— Обзалагам се в това. Учудвам се, че обиденият баща не го е одрал жив…
	— Норбан е бил стиснат, господарю. Изпращайки го при огняря, намерил начин да го накаже, без да се охарчи много.
	— Какво е станало с момичето?
	— Не се знае. Що се отнася до Бозий, има работилница на Кливиус Орбиус, зад Алгитериума. Всичко, което научих за Лупий, е, че е управлявал термален център в Субурата — обясни Кастор, поддавайки се да види какво става, носачите бяха спрели ненадейно и оставили портшеза на земята. — Обичайното задръстване, господарю. Изходът на Субурата е задръстен от няколко преобърнати карети, а съседните улици са непроходими, защото ремонтите, започнали през миналата година, вървят бавно. Ще мине доста време, докато се раздвижим.
	— В такъв случай разкажи ми още нещо за твоя приятел; значи афери, измами, жени… — Възползва се Аврелий, опитвайки се да бъде чут сред виковете на ядосаните пешеходци, които се мъчеха да си проправят път.
	— Жени имаше в изобилие, господарю. Главк беше красив до такава степен, че чак изглеждаше женствен, даже и неговите наклонности да бяха различни. Това беше голямо преимущество, разбираш ли? Момичетата, вместо да се пазят от него, както биха направили с някой мъж с по-мъжествен вид, му се доверяваха сляпо. Много се харесваше и на хомосексуалистите обаче.
	— Мислиш ли, че е имал вземане-даване с някоя от слугините на Сатурнин, които купихме? Туча ми изглежда доста благосклонно настроена.
	— Тя хвърля око на господарите, _domine_, не на слугите. Или поне се цели възможно най-високо, започна да се навърта около Парис…
	— Поздравления! — усмихна се Аврелий, познавайки целомъдрието на интенданта склонност, с която дори известната куртизанка Чинция не беше успяла да се справи.
	— А за Делия — отговори гъркът, — забеляза ли косите й?
	— Да, къси и безформени, сякаш са били подстригани до нула номер — кимна Аврелий.
	— Така се постъпва с робините, които се опитват да избягат. Ако опитат, пак биват бити с камшик, а рецидивистките могат да бъдат жигосани — припомни Кастор.
	„Ето защо Парис й е сложил огърлицата“, помисли патрицият, който не искаше да слага на робите желязо с инкрустиран надпис: _Аз съм избягал роб, заведи ме при господаря ми_.
	— Ей, движим се! — възкликна Кастор, като усети да се поклаща портшезът, но нубийците напреднаха само с няколко крачки.
	— Има ли някой роб, с който Главк да е бил в особено добри отношения? — попита сенаторът.
	— Може би Паконий. Бяха единствените постоянни писари на Сатурнин. Другите ги наемаха за деня, а текстовете ги диктуваше издателят лично… но защо толкова много въпроси за личния живот на нашия беден писар, _domine?_ На пазара имаше хиляди хора и всеки може да е влязъл в килера да пререже гърлото на жертвата!
	— Ако е бил външен човек, имаме малко възможности да го намерим. Трябва да тръгнем от презумпцията, че убиецът е познавал жертвата. Единствената улика, на която можем да разчитаме, е отпечатъкът с къдрицата… Между другото, да не забравиш да посетиш онзи Курций, за когото ми говори обущарят. Сред клиентите му може да има някого, когото да познаваме.
	— Забравяш за пешката от _latrunculi_, господарю. Главк играеше често на _latrunculi_ и много от нашите слуги се научиха от него — изпусна се Кастор с надеждата да се избегне неудобното преместване в Трастевере.
	— _Latrunculi_, да! — Пое топката Аврелий. — Носи се слух, че шампионът Юлий Кан е бил предизвикан от непознат съперник; ще отида да си поговоря с него тези дни, може да науча нещо полезно. Преди това обаче искам да се върна на пазара, за да разбера как може да се е случило убийството. Възнамерявам също така възможно най-скоро да направя оглед на вилата, където е починал Сатурнин, като заведа с мен всички негови стари слуги. Сигурен съм, че знаят нещо за смъртта на господаря си. Смятам да наблюдавам реакциите им, когато се окажат отново в къщата.
	— Ще ти е необходимо позволението на наследника, т.е. на младия Друз.
	— Имам това на Марцел Вераний, покровителя. Струваше ми един свитък от _Одите_ на Пиндар. Впрочем Марцел би скочил в огъня за рядка книга. Все пак скоро ще ти се удаде случай да се запознаеш с него. Поканих го на вечеря с младия Друз и неговата годеница.
	— А, почти бях забравил, _domine…_ дойде ми наум къде съм виждал Пупилий, онзи, който ти беше конкурент на търга на пазара за цветя. Неговата господарка, вдовица, притежава малък разсадник.
	— Знаеш ли случайно кой е бил покойният й съпруг?
	— Някой си Марк Италик — отговори Кастор. В този момент носилката бе вдигната изведнъж и нубийците се втурнаха с пълна сила към Форума.


>	V
>	Деветнайсети ден преди Календите на февруари

	Когато на следващия ден Аврелий пристигна на пазара, Калвизий разделяше робите за продажба според функциите им:
	— Софрон, сложи там долу в дъното робите, отговорни по трапезата, до виночерпците, ще оформим една част. Веднага след това кухненският персонал — готвачи, хлебари и сладкари; после отговорниците по подредбата на гардеробите и на спалните — капсарии, кубикуларии, гардеробиери. Провери ли дали всички _arcarii_ умеят да си правят добре сметките и дали имат безупречни акредитивни писма? Имам репутация, която трябва да защитя, и никой не трябва да има основание, че пробутвам нечестни счетоводители! Доведи ми сега сирийските младежи и побързай, че идват сводниците от Есквилина!
	Ръководителят, голям и едър мъж с ужасяващ вид, който подобава на истински мъчител, се отдалечи към портика, удряйки с камшика.
	— Сенатор Стаций! — възкликна Калвизий и веднага изтича да посрещне Аврелий грижливо. Патрицият нямаше слава на добър клиент поради лошия си навик да избира робите си на база лична симпатия, вместо да ги купува на цели бригади, както правеха себеподобните му. Трябваше обаче да поддържа приятелски отношения с него, защото имаше пари в излишък, и може би рано или късно щеше да реши да промени начина си на действие и да въведе малко ред сред подчинените си.
	— Не виждам жените — отбеляза Публий Аврелий, оглеждайки се наоколо.
	— Имаме блестящи жени, сенаторе — козметички, аранжорки, фризьорки, флейтистки, балерини! — възкликна Калвизий с очи, които блестяха. Носеше се слух, че Стаций притежава най-красивите робини в Рим и беше готов да плати безумна цена за истинска рядкост.
	— Къде ли са били двете робини, които ми продаде, след търга? — попита патрицият.
	— Държах ги настрани от останалите, под око — каза Калвизий. — В съседната стая бяха отседнали трийсетина миньори, идващи от солните мини в Сицилия, и можеш да си представиш добре какво щеше да се случи, ако толкова привлекателни девойки бяха попаднали в ръцете на онези немирници.
	— Мъжете в окови ли бяха?
	— Само тези, които щяха да останат сами задълго. Другите ги бях поверил на надзирателя.
	— Възможно ли е някой от тях да се е отдалечил, макар и за миг?
	— Шегуваш ли се? Мъчителят Софрон има орлов поглед!
	— И последно. Марцел Вераний, покровителят на Друз Сатурнин, беше ли ти показал преди слугите за продажба?
	— Не, доведе ги онази сутрин, когато дойде тук със сестра си. Признавам, че Марцелите се оказаха пълно разочарование. Бях чувал да говорят за тях като за заможно семейство и се отчаях, когато ги видях пред мен, той с окаляни обувки, а тя с овехтяло наметало като на стара просякиня. Нали разбираш, че ако клиентите забележат, че продавачът се намира в икономическо затруднение, се пазарят. За щастие там беше и младият Друз, който поне беше облечен прилично — заяви търговецът.
	Аврелий остави търговеца Калвизий, без дори да намекне на роба Пупилий, че даже и двамата да бяха съгласни да се качи цената, търговецът никога не би се съгласил.
	Излезе на открито и се огледа наоколо. Под колоните на квадрипортика стояха няколко обеднели старци. Техният господар, след като ги беше използвал години наред, очевидно смяташе, че не си струва повече да ги държи, и ги пращаше на търг, за да измъкне още нещо, преди да се реши да ги изостави на улицата. Аврелий извърна поглед отвратен.
	И остров Тибър беше пълен с болни роби, изгонени от къщи като ненужни мебели. Императорът трябваше да възпре някои злоупотреби! Канеше се да дари на старците някоя монета, но след това, уплашен, че алчният му господар може да им я конфискува и да си я прибере, предпочете да им купи няколко топли наденици.
	След като подмина група джуджета жонгльори, които се упражняваха в двора, най-после забеляза Софрон в дъното на площада. Надзирателят, с камшик в ръка, подканваше да вървят по протежението на портика група момчета в хитон, които приглаждаха с вяли движения къдравите си коси. Един от младежите, след като оцени на пръв поглед икономическите възможности на господаря, започна да го фиксира настоятелно, намигайки, за да привлече вниманието му. Аврелий, раздразнен, че младежът го беше взел за възможен купувач, се мъчеше да приеме по-надменен вид.
	— Хайде, хайде, нещастнико, престани да досаждаш. Веднага се вижда, че този господин не е от вашите! — Намеси се мъчителят. — Ще ги изпратиш в някоя мина или да се потят над греблото. Не мога да ги докосна с камшика, защото само една драскотина е достатъчна да намали цената, която биха платили сводниците от Есквилин!
	Аврелий протегна ръце търпеливо. Добре знаеше, че в Рим имаше много бордеи с персонал само от мъже, но не се възмущаваше много.
	— Ей, ти не си ли този, дето купи двете момичета, измъквайки ги от Пупилий? — възкликна Софрон. — Добре си направил. Той не знаеше какво да прави с тях. Той е един от тях!
	— Да не би случайно Пупил да е приятел на Калвизий? — попита Аврелий, напомняйки за ролята, която червеният е имал за покачване цената на стоката.
	— Съвсем не! Идва, за да изяде с поглед тези изписани сирийци, но никога не купува нищо. Даже се учудих, че на търга направи оферта. Да не би да е единственият, на когото му потичат лигите по женствени мъже. Да знаеш колко големи клечки ги ценят — конници, претори… дори онзи философ, който играе шах.
	— Сигурен ли си? — попита Аврелий, показвайки една блестяща монета.
	— Да умра, ако лъжа! — заяви Софрон, удряйки по пода с камшик. — Разкажи ми за Туча, онова русокосо момиче. Сигурно си й се насладил вече — изрече, облизвайки устните си.
	— Сладка е, нали? И много добре си те спомня — излъга безсрамно сенаторът.
	— А ако не беше другата да провали всичко — съжали Софрон. — Бях успял да се освободя от нея, изпращайки я сама в нужника, вместо да я придружа, както би трябвало. Но не се върна повече, така че трябваше да зарежа русата и да бягам да я търся.
	„Следователно е оставил Туча непазена“, направи извод патрицият, докато наблюдаваше преместването на сервизите, разположени в задната част на килера.
	— Все пак, ако момичето беше излязло от банята, със сигурност щеше да го забележиш. Стига да виждаш добре.
	— Е, очите ми вече не са като едно време. Моля те, казвам това на теб, гледай да не се изпуснеш!
	— А Калвизий още ли те държи на служба при него? — попита Аврелий учуден.
	— Разбира се, в моя занаят важното е да се наложи страх и не че се хваля, но не се представям никак лошо! — заяви другият гордо. Всъщност Софрон, с подстригани коси, кожена броня, две метални гривни на китката и камшик в ръката, беше перфектен. Кой роб щеше да заподозре, че този страховит пазител не притежава орлов поглед? Всъщност пазителят не беше в състояние да гарантира нищо. И двете жени в различни моменти са имали начин да влязат при Главк. Същото можеше да се каже и за Теренций и Скапола, защото Софрон, погълнат от очарованието на Туча, не би забелязал дори един легион, който минава под носа му в пълно бойно снаряжение.
	— С две думи, трябваше да обиколя пазара, за да намеря тази нещастница, така не можах да задълбоча познанството си с нейната приятелка. Питах се дори дали не може да я посещавам в къщата ти понякога…
	— Поел си голям риск. Ако ти беше избягала една робиня, щяха да те сполетят големи беди! — коментира Аврелий, пренебрегвайки питането.
	— Да, сгащих я до входа и само за да й покажа, че не се шегувам, и ударих един шамар. И знаеш ли какво направи тази нагла женица? Ухапа ми ръката! На мен, Софрон, най-добрия мъчител на пазара! Тъкмо се канех да я набия, когато се появи ти.
	Сенаторът подаде прагматично бакшиша и си тръгна.
	— _Domine, domine_, почакай! Не ми каза къде живееш! За русата, знаеш… — извика му Софрон, а Аврелий бързаше да си проправи път сред тълпата.
	Щом влезе в къщата, Аврелий се затвори в библиотеката да разсъждава върху малкото сведения, с които разполагаше, за да разреши случая. Посещението на Калвизий му беше потвърдило, че всеки би могъл да влезе лесно в помещението, където беше извършено престъплението. Сигурно Главк беше нападнат неочаквано и може би беше умрял още преди да забележи присъствието на агресора, тъй като раната се отваряше на дясната страна на врата, беше лесно да се стигне до извода, че убиецът е нанесъл удара в гръб… освен ако, разбира се, не е бил левичар. Паконий, когато беше разпитан след престъплението, лъжесвидетелства, че не е видял нищо. Дори и дълбок сън не би оправдал подобна разсеяност.
	От друга страна, старецът изглеждаше прекалено спокоен и продължаваше да се държи, сякаш нямаше нищо за криене. Даже беше молил Парис да му намери работа. „Какво ли е поверил първоначално на писаря?“ — запита се патрицият. Трактатът, за който библиотеката на Аврелий претендираше незабавно връщане, или _Aratea_ на Германик, много търсена сега, когато братът на автора стоеше на трона на Цезарите?
	Звънна със звънеца да извика писаря.
	— _Ave, domine_ — каза този на влизане.
	Аврелий го огледа внимателно. Паконий имаше бяла коса, дълга до раменете, семпли и чисти дрехи, тих глас като на човек, който е живял дълго и знае, че няма смисъл да се ядосва за нищо. Като цяло красиво старче, макар че имаше нещо странно в начина, по който гледаше хората, без да ги поглежда никога в очите.
	Патрицият му показа един текст, а писарят започна да разглежда с компетентно изражение, докосвайки внимателно листовете:
	— Чудесен е този нов папирус „хартия на Клавдий“ — възкликна. — Тънък и в същото време устойчив на времето.
	— Състои се от два пласта слепени един за друг, единият от падащи, но твърди фибри, другият от фин жречески папирус. Измисли го императорът лично, голям ценител на книгите — обясни Аврелий, възползвайки се от удобния момент, за да подхване темата, която го интересуваше. — Изглеждаш ми честен човек, Паконий, но се съмнявам, че ми каза истината за престъплението. Ти си единственият очевидец, но си сдържан свидетел. Как да не се усъмниш в някого, който декларира, че не знае нищо за убийство, на което е присъствал от толкова близо?
	Писарят поклати глава огорчен.
	— Кълна се, господарю, всичко, което си спомням, е някакъв шум.
	Противно на всякаква логика, Аврелий беше на път да му повярва. Може би Паконий е бил дрогиран, предположи за момент, но старецът побърза да го опровергае, като уточни, че не бил пил или ял нищо в часовете преди търга.
	— Ако знаех други подробности, нямаше да ги премълча, _domine_. Аз обичах Главк. Оф, знам, че забърка много каши, но винаги заради жизнерадостността си, заради желанието си за живот. Беше млад, симпатичен и знаеше да слуша, рядко срещано качество.
	— Щом е умеел да печели доверието на другите, може да е узнал някоя опасна тайна… — предположи Аврелий.
	— Трудно е да се повярва в това, _domine_. Неговите приятели бяха роби или селяни и нещата, които му споделяха, бяха незначителни — любовни забежки, клюки, спорове на слуги, нищо сериозно, което може да оправдае убийство.
	— Някои виждат нещо съмнително в неочаквания край на Сатурнин. Ти знаеш ли нещо?
	— Постоянно се разболяваше. Синът му го помоли да се прегледа, но той не пожела. Казваше, че лекарите са добри единствено в това, да погубват хората.
	— Какви симптоми имаше?
	— Повръщане, слабост, коремни болки… спомням си добре, защото първата криза я получи, докато ни диктуваше един текст. Впрочем имаш ли добър четец?
	— Честно казано, не.
	— Ако искаш, мога да ти препоръчам един — свободен роб от къщата на Август. Едно време беше поет, но после се сби със Сеян, съди се и престана да публикува. Оттогава не се завърна на върха и живее, приемайки работи тук и там.
	— Съгласен съм, стига да е добър… Сега кажи ми мнението си за слугите, които купих — попита сенаторът и като видя, че Паконий се колебае, добави: — Ако не ми кажеш ти, ще трябва да прибегна до слуховете на злите езици и ще стане по-лошо.
	— Скапола е добър човек, но е малко неподреден — реши се старецът. — От известно време на господаря не му трябваше повече градинар, но беше много привързан към него, за да го продаде, така че го заемаше на приятели в случай на нужда. Теренций беше много способен, макар че, бидейки ръководител на прислугата, предпочиташе да пази дистанция. За Туча не знам много, освен че Сатурнин имаше специално отношение към нея.
	— Познаваш ли Делия? — попита Аврелий с любопитство.
	— Много особена жена е, _domine_. Има качествата на патрицианка, но това, което за един свободен роб е качество, за един роб е непростим дефект.
	— Благодаря — сбогува се господарят — Изпрати ми твоя поет. Ще видя дали да го наема.
	След като излезе писарят, Аврелий се зае с латрункулите. Не беше наредил още пешките, когато Кастор нахлу в стаята.
	— Господарю, имам една златна новина! — обяви много развълнувано.
	— Пет сестерции, нито стотинка повече — предложи сенаторът, без да повдига поглед.
	— Десет, заслужава си!
	Патрицият се предаде. Гласът на гърка беше много триумфиращ, защото ставаше въпрос за поредната измама.
	— Онзи Лупий, когото ме изпрати да търся, огнярят…
	— Какво за него? — попита Аврелий.
	— Умрял е и той преди по-малко от две години, с прерязано гърло като Главк! Обществената баня се намира в една _insula_ на Субура. Сега се управлява от някой си Сарпедон, един дебел, сприхав и вулгарен мъж, който бие прислугата. Четирима служители работят като мулета, за да върви добре, както той го нарича, „спа центърът“ Всъщност става въпрос за една _forica_, обществена баня с десетина каменни седалки, подредени срещу стената. Наблизо има една стая с дължина от двайсетина крачки, иззидана от едната страна, така че да оформи вана. За един квадрант имаш достъп до банята, а за два аса си плащаш и някоя бърза промивка — обясни Кастор.
	— Въобще не е евтино за място като това — коментира сенаторът — А този Сарпедон там ли живее с робите си?
	— Освободеният роб и робите, които работят в пещта, спят в мазето, в тежки условия. Сарпедон пък има едно помещение изцяло на партера, което гледа към улицата, но е свързано с мазето чрез стълба. Едно време там живееше Лупий. Тялото му било открито в локва кръв точно в тази стая. Бяха му прерязали гърлото от край до край и навярно не е било лесно начинание, тъй като, бидейки стар гладиатор, със сигурност е знаел да се защитава.
	— Ако правилно съм разбрал, Главк не е работел вече в котелното, когато огнярят е бил убит.
	— Не, въпреки това скоро се обадил на приятелите си. Прислужницата в кухнята, която между другото е много грозновата, разказа, че дошъл да им донесе дрехи и малко храна.
	Аврелий даде знак на съгласие умислен. Господар и роб, заклани за по-малко от две години — едно наистина учудващо съвпадение…
	— Ако случаят на Главк не е изолиран, да се разследва в средите на издателя, е изгубено време, _domine_ — посъветва секретарят — Каква беше ползата ти от посещението при Созиите например? Не мисля, че ще ти е много полезно да знаеш, че Вераний, осен че чете Виргилий и Софокъл, притежава много копия на един неразбираем александрийски пасквил на Сотад за сватбата на Птоломей и Арсиной!
	— Неразбираем? Днес може би, но преди три века е бил скандален, така че писателят е преминал през куп беди.
	— Наоколо има един опасен убиец, а ти се губиш из лабиринтите на литературата! — промърмори гъркът.
	— Интересува ме това семейство, Кастор. Затова поканих на вечеря Марцелите — опроверга го господарят.
	— Трябва да гледам бебетата! — каза освободеният роб ядосано.
	— Друз вече не е бебе, вече е почти на седемнайсет години. Аз на неговата възраст носех вече мъжката тога.
	— А годеницата навярно е някоя непоносима сополанка… Ей, какво правиш, и ти ли се зариби по _latrunculi_? — отбеляза Кастор, посочвайки таблата на масата.
	— Мъча се да вникна в духа на играта, тъй като _la mandra_ е една от малкото улики, които имаме. Впрочем какво направиха пешките на Главк?
	— Въобще не притежаваше нищо. Наемаше ги от нашите момичета… Освен това три от нашите робини са имали връзка с него. Може би знаят нещо, на което ние не обръщаме внимание.
	— Не, слава богу. Когато ги разпитах, не открих нищо, освен че не са успели да доведат докрай нито една партия, без да бъдат обърнати на спалнята!
	Когато освободеният роб се сбогува, Аврелий сложи окончателно настрана шахматната дъска. Мачът, който беше организирал срещу непознатия убиец, беше много по-сложен и вълнуващ, от който и да е ход при _latrunculi_. Главк и Лупий, помисли си — първият с женствена нежност, свикнал да преследва целите си с хитрост и преценка, вторият силен като звяр, който си беше спечелил свободата, убивайки другарите си на арената. Странна е тяхната съдба. Запозна ги едно случайно обстоятелство — наказание, наложено му от един обиден баща — и двамата се бяха срещали известно време, като накрая са имали един и същи ужасен край.
	За да се опита да си изясни ситуацията, Аврелий излезе в своя частен перистилий и се спря под един гол бъз, въздъхвайки дълбоко. Харесваше това скрито кварталче, запазено само за него. Къщите на богатите бяха елегантни и пищни, но приличаха по-скоро на сцена, отколкото на убежище, където да се почувстваш сам. Животът там течеше пред погледите на всички, сред клиенти и слуги, които се лутаха напред-назад безспирно, шпионирайки и критикувайки всички действия на господаря си. Невъзможно беше да приютиш там приятел или да приемеш жена, без на следващата сутрин новината да станеше обект на обсъждане от клюкарите. В тези условия най-съкровените политически тайни, и особено тези от спалнята, не оставаха дълго такива — прошепнати от уста на уста, изписани по стените от ръцете на клюкари, биваха предлагани като храна на клеветниците, коментирани в базиликите, повтаряни на висок глас на официалните обяди. Квиритите не се обиждаха — за един римлянин жилището не беше нищо повече от мизерна притурка на това, което беше неговият истински дом — улицата, площада, Форума, с две думи, целия Рим.
	Аврелий обаче искаше едно местенце далеч от неприятните шумове, от кавгите на слугите, от исканията на послушниците. Тъкмо се наслаждаваше на един миг спокойствие, когато с крайчеца на окото си видя някой да се приближава предпазливо зад него.
	Всичките му сетива се обостриха. Годините, прекарани в легионите, а още повече годините, прекарани в града, където мечът и камата можеха да се скрият под всяко наметало, го бяха направили предпазлив. Изчака да го доближи нарушителят, после се обърна светкавично и го сграбчи с двете ръце. Остана вцепенен, след като пред него се оказа не озлобеното зъбене на един убиец, а тъповатата усмивка на Русокосата Туча.
	— Дойдох да видя дали имаш нужда от нещо, господарю — придума го жената, доближавайки се с чувствени движения.
	— Парис не те ли е предупредил, че никой не може да стъпва тук, освен ако не е по моя заповед? — предупреди я студено Аврелий.
	— Да, но си помислих… — промърмори засегната, така че раздразни още повече патриция.
	— Следващия път се подчинявай! — отсече сенаторът.
	— Помислих, че се интересуваш от Главк — намекна тихо, в очакване патрицият да й даде знак да продължи. — След търга, на който имаше добрината да ни купиш, ние жените те чакахме под портика… — каза и се спря, за да направи пауза за по-голям ефект.
	— И? — попита сенаторът сухо.
	— Далия не остана с мен целия ден, когато ни купи. Аз самата я видях да се отправя към задната част на работилницата, в която току-що бяха завели писарите — разкри с въздишка в очакване на поздравления заради шпионажа.
	— Говориш ми, за когато Делия отиде до банята, а Софрон трябваше да те остави сама, за да я преследва? — смрази я патрицият, укорявайки я. Девойката прехапа език — не беше добра идея да гледа да предразполага сенатора, като му разкрива случая, но как можеше да предвиди, че ще реагира по този начин, вместо да я похвали, че предава приятелката си?
	— Можеш да се оттеглиш — изпрати я Аврелий. — Ако имам нужда от теб, ще те повикам.
	Жената се поклони, свеждайки поглед смирено. Все пак на патриция не му убегна раздразнителният поглед, който за момент се запали в очите й. Видя я да се отдалечава в перистилия с премерена мудност. Обвитите й в зелено бедра се олюляваха като криволичещите извивки на змия.


>	VI
>	Осемнайсети ден преди Календите на февруари

	Вечерта, в зимния триклиний, всичко беше готово за посрещане на Марцелиите. Три тапицирани легла бяха вече подредени отстрани на масата, по едно за Аврелий и Вераний, и последното за двама младежи.
	Слугите приключиха да постилат един бродиран ленен плат върху мрамора на масата, декорирайки го после с клонки и бубонки от вечнозелени храсти. Изключително дейният Теренций подреждаше красиво салфетките, сгънати елегантно с форма на криле на лястовица, а робините минаваха многократно с гладачницата, за да затоплят възглавниците. Поради присъствието на една много млада жена сенаторът не беше сметнал за нужно да ангажира професионални музиканти и балерини; Филида с нейната цитра и келнерът Модест, който се справяше сравнително добре с флейтата, щяха да забавляват гостите.
	Облечен в една _synthesis_ с дълги ръкави, достатъчно широка, че да покрие топлата вълнена туника, Аврелий чакаше поканените в таблинума, седнал до голям бронзов мангал. Беше сигурен, че Марцел нямаше да седне на масата, преди да потършува надлъж и нашир из библиотеката, и предчувстваше удоволствието от това, да го смайва със своите странности.
	— Пръстените, domine — подкани го Кастор, подавайки му _la dactylotheca_.
	Патрицият избра две скромни бижута, за да не поставя в неудобно положение гостите, и ги сложи нехайно на пръстите на дясната ръка, до големия рубин с печат на Аврелиите, който носеше все на показалеца.
	— Идват — каза говорителят, а Аврелий видя да идва към него едрият колекционер, следван от пищна девойка, която не беше сред поканените. От малката сестричка нямаше и следа.
	— Марцел Вераний, Друз Сатурнин и Верания Марцелина! — обяви робът глашатай, оставяйки сенатора буквално с отворена уста. Годеницата на младия Друз следователно беше направена жена, така направена, че да привлича внимание! Красивата Верания, едно енергично изчервено момиче, повдигна към него светлите си очи и се усмихна широко.
	— Здравей, Публий Аврелий Стаций. Къде държиш книгите? — попита веднага Марцел.
	Патрицият обаче вече се обръщаше към младия Друз със същото уважение, с което би се обърнал към някой възрастен с тога.
	— Съжалявам за баща ти — каза му натъжен.
	— Всичко стана толкова бързо, че още не мога да повярвам — болест, скръб, затваряне на работилницата…
	— Пожелавам ти възможно най-скоро нещата да се оправят.
	— Не зависи от мен, а от моя покровител — отбеляза младежът.
	— Ще отвори, ще отвори, и то скоро. Трябва да се работи здраво, ако искаме да свързваме двата края! — намеси се Марцел.
	— Обаче няма да е същата — изпусна се момчето, влизайки в стаята с годеницата.
	Аврелий ги настани на скамейките. Тя — напълно удобно в своя турски шал, който подчертаваше пищните й форми, той — видимо непохватен в украсената тога още с юношеска _bulla_.
	— Кой щеше да каже Друз? — попита сенаторът, проправяйки път на Марцел Вераний към бленуваната библиотека.
	— Сатурнин беше изтънчен, естет, артист — отговори Марцел. — Публикуваше перфектни свитъци на много тънка августовска хартия, пазейки ги за познавачи като нас. Сега, знаеш добре, че много купувачи не са много претенциозни; това, което искат, е само един хубав свитък, който да изглежда добре на външен вид, с триъгълничето на заглавието, написано със златни букви. Що се отнася до качеството на хартията или калиграфията обаче, не са много взискателни и не обръщат внимание на евентуални грешки на текста. Свитъците им служат повече от всичко друго като предмети за обзавеждане. Така пред елегантен пергамент пурпурен цвят не се питат дори дали папирусът е бил третиран, или не, с _cedrium_ против молци.
	— Искаш да кажеш, че имаш намерение да произвеждаш дузина книги, които ще станат на прах при първия мухъл? — възмути се Аврелий.
	— Защо не? Това, което разорява един издател, са скъпите материали като кедрово масло и добрите писари, които трябва да познават наизуст правописа, за да работят бързо под диктовка — обясни практичният Марцел. — В Рим обаче има купища хора, които малко или много знаят да четат и пишат; следователно ще ми бъде лесно да вербувам две дузини роби и да ги сложа да запълват страница след страница от този саитски папирус, произведен с фибри от кора, който се продава на изгодна цена. После е достатъчен един добър илюстратор, за да нарисува някоя ослепителна сцена върху пергамента, и ето че с една трета разходи ще имам в ръцете си успешен свитък! — заяви Вераний доволен.
	— Стотици копия! — възкликна Публий Аврелий, сбръчквайки нос.
	Серийните свитъци неизбежно бяха пълни с много печатни грешки, така че не можеха да се намерят два еднакви, и за да ги изучиш, беше необходимо да се сравнят много версии.
	— А защо не хиляди? — отговори Марцел. — Новобогаташите, тези, които са направили пари от търговия и имперски задължения, изгарят от желание да изложат някоя семейна история, в която да се окаже, че обичайният дядо роб в действителност е бил фригийски или египетски принц. Очевидно е необходимо да им се осигури не само издаването, но и авторът. Това е много лесно. Рим гъмжи от драскачи, които не знаят как да свържат двата края!
	— Разбирам — каза Аврелий малко смаян, въпреки че не пропусна да се възхити мимо волята си на предприемаческия дух на Марцел. Папируси колкото забележителни, толкова и недоброкачествени, предлагани по будките на изключително ниски цени… имаше за какво да изтръпне неговият изтънчен вкус! И все пак, като се замислиш, свободният издател донякъде беше прав да се впуска в подобно начинание. Рим изпитваше глад за книги и искайки да се задоволи всеки джоб, не можеше да се издребнява така. Единственото дразнещо на този проект беше да знаеш, че колекционерът ще продължи да си намира свитъци, перфектни и много елегантни от братята Созии, на Форума.
	— Метродор, Филодем, Ермарк… имаш всички епикурейци на Ерколан — мърмореше междувременно Вераний, пъхайки си носа в шкафовете. — Има и една писана от Темистия. Слава богу, малко са тези, които четат жените, които се посвещават на философията. А ето тук са трактатите за Посейдон — трябва да се направи едно икономично издание. Квиритите имат слабост към популярните книги! — продължи библиофилът, облягайки се на една витрина с дясната си ръка, а с другата развиваше грубо един скъп свитък пред притеснените очи на сенатора.
	— Впрочем — каза Аврелий — мисля, че ти притежавай книгата, която Содат написа срещу Птоломей Филаделф Арсиной. Бих искал да я прочета.
	— За съжаление и аз я нямам; даже я търся — отрече Марцел, протягайки ръце.
	Аврелий остана смаян, защото Созиите му бяха доверили, че са продали на колекционера три копия. Можеше ли този фанатик да е толкова ревнив към книгите си, че да не ги дава на никого?
	— Виждам, че и ти е трябвало да си набавиш пълните творби на Клавдий — възкликна, смеейки се, едрият мъж. — Днес ги притежават всички. Странно обаче, твоите свитъци въобще не изглеждат нови — добави после, оставяйки един настрани.
	Всъщност „Историята на етруските“, написана на младини от императора, беше останала непозната задълго, обаче веднага щом ерудитът се беше качил на трона на Цезарите, колосалният компендиум като по чудо се беше появил във всяка библиотека.
	Младият Друз Сатурнин, който точно в този момент пристигна, забеляза свитъка на масата и го отвори с любопитство.
	— Ей, има посвещение! — промърмори, гледайки учуден думите, написани с червено от самата ръка на божествения Цезар:
C>
	_Тиберий Клавдий Нерон на Публий Аврелий Стаций, негов най-добър и единствен ученик по етруски, в деня на двайсетия рожден ден_.
@	778 година от създаването на Рим.
C$
	Момчето прочете, отново невярващо, датата и погледна Аврелий по друг начин. Значи този ексцентричен патриций, който отклоняваше официалните покани и се появяваше много рядко в Сената, беше приятел на Цезар от две десетилетия, откакто императорът беше последният и най-пренебрегван от Юлий-Клавдиите! Друз присви устните си, прикривайки изненадата си: тази информация можеше да се окаже много полезна в бъдеще.
	— Вечерята е готова, _domine_ — обяви Кастор гръмогласно и добави, зъбейки се на ухото на сенатора: — Ако е такава като момиче, само Афродита знае каква ще стане като голяма!
	Марцелина, която беше останала сама с музикантите, бързо беше забравила правилата за поведение и пееше заедно с робите в ритъма на цитрата и на _aulos_, поклащайки нагоре-надолу големия си бюст, обхванат с изключително стегната препаска. Все пак, щом видя тримата мъже да влизат в триклиниума, промени веднага изражението си и се престори демонстративно, че игнорира робите, с които се беше смяла и шегувала само преди миг.
	В този момент излезе напред триумфално безпогрешният Теренций със смокини с мед и сладки маслини, следван от други прислужници, които сервираха зимни салати, пастет от гъши дроб и ароматния хляб на Пицен.
	— Всичко това за нас четиримата ли е? — учудиха се гостите, несвикнали с такова изобилие.
	— В действителност това е предястието. После има печени сънливци, риба и сукалче — каза Аврелий, а младият Друз се нахвърляше ненаситно върху маслините, без дори да изчака молитвата към боговете.
	И Марцелина почиташе трапезата, като внимаваше да не пропусне да опита от всичко. Проста и спонтанна жена, помисли си сенаторът, докато я наблюдаваше как яде лакомо. И освен това красива — руса, снажна, добре сложена. Жалко, че не притежаваше ни най-малка грация в жестовете, а разговорите, които водеше, бяха толкова банални, че да заспиш… Сестрата на Вераний, разбира се, не беше типът образована матрона, а Аврелий се съмняваше, че се забавлява да живее сред прашасали папируси с някоя поетична _recitatio_ от време на време като единствено развлечение. За една девойка, така изпълнен с енергия, би било по-добре да живее с майка си на село извън Рим, обаче беше трудно да намери мъж и ето че далновидният брат реши да я прибере вкъщи и да я омъжи за своя ученик.
	— Какво става с брака? — попита Аврелий, за да се покаже любезен.
	Девойката се кикотеше, докато младият Друз се палеше. Вераний отговори, поглаждайки косата си с неволен жест.
	— Има време, има време; момчетата трябва да съзреят.
	Патрицият хвърли поглед отстрани на годеницата и му се стори зряла, много зряла, но запази за себе си това мнение и се потопи отново в разговори за книги.


>	VII
>	Дванайсети ден преди Календите на февруари

	— Колко лошо подбрана двойка! — коментираше Кастор няколко дни по-късно. — Марцелина е с четири години по-стара от момчето, а това е възраст, при която дори няколко месеца водят до разлика. Освен това от лекомислието, с което се държи девойката, бих се заклел, че бедният Друз ще има много рога още преди да е прекрачил прага на спалнята си… Питам се как така се е поставил в тази ситуация.
	— Не е толкова странна, колкото си мислиш — отвърна Публий Аврелий. — В Рим много мъже, които вече не са млади, се сгодяват за момиченца и ги чакат да достигнат пубертета, за да се оженят за тях. Договорът за годеж е публично задължение и пред закона има същата стойност като брака, даже по отношение на данъците; по този начин хитреците получават правата на женените, без да се сблъскват с неудобството на съжителството, и освен това имат възможността да моделират бъдещата си жена по свой образ и подобие. Тук имаме обратния случай, но няма какво да се учудваме. Аз самият на малко повече от двайсет години се ожених за една по-възрастна от мен жена. Бракът отговаря на определени интереси, а възрастта на съпруга е ирелевантна.
	— Бих искал да знам дали този брак е бил уговорен преди смъртта на Сатурнин, или онзи изобретателен дебелак е забъркал всичко това. Впрочем как е получил попечителството на момченцето?
	— Бил е далечен братовчед на издателя, освен негов отличен клиент, така е посочен в завещанието като администратор на имуществото до навършване на пълнолетие на Друз — обясни патрицият.
	— Което със сигурност ще бъде отложено възможно повече — каза със злоба освободеният роб. — Марцел сигурно е заможен, но със сигурност не е погълнат от желание да блести, _la tappa_, в която си беше свил половината от печеното прасенце, имаше размера по-скоро на чаршаф, отколкото на покривка.
	— Всъщност видях го да се възползва от обичая, който позволява да си носиш вкъщи остатъците от масата в салфетката си! — изсмя се Аврелий.
	Едно нервно чукане прекъсна разговора, обявявайки появата на Парис. Администраторът влезе по-тържествено от обичайното, следван от няколко стражи, които влачеха насила робинята Делия.
	— Трябва да я накажеш, господарю. Хванахме я близо до Марцел ди Ливия, докато бягаше.
	Аврелий наблюдаваше мълчаливо сцената, която се разиграваше пред очите му четирима мускулести мъже се мъчеха да обуздаят мършаво момиченце, диво като вакханка в разгара на Баканалето. Патрицият си припомни как веднъж беше присъствал в Египет на залавянето на една газела. Дългите крака на Делия притежаваха същата грация като на уловеното животно, а очите — същия поглед, изразяващ нещо средно между страх и злоба.
	— Не е бягала — обяви инстинктивно сенаторът — Аз я изпратих долу да свърши една работа.
	— Както искаш, ти си господарят — измънка интендантът, като даде да се разбере, че не се е хванал. Парис винаги осъждаше сенатора заради слабостта, която имаше (на свестен човек) — винаги питаеше симпатии към мързеливците, нахалниците, непокорните като Кастор или към тази арогантна робиня.
	— Оставете ни — нареди Аврелий, който, като остана сам с неуспялата бегълка, очакваше едно „благодаря“, което обаче не получи. „Каква кранта — помисли сенаторът. — Току-що я спасих от камшика, а тя не благоволява дори да ми каже една дума!“
	Навярно си беше помислил да я свали на земята с една почти безпогрешна система, която беше изпитал много пъти. Бавно седна на една удобна седалка точно срещу девойката и започна да я оглежда от главата до петите, без да казва нито дума. Обикновено тази тактика изнервяше наблюдавания, който в положение на видимо неудобство решаваше първи да си отвори устата, за да се справи със смущението.
	И така, Публий Аврелий стоеше и чакаше. Ситуацията имаше и приятна страна, защото момичето въпреки ядосания си вид и намръщените си устни въобще не беше грозно, със стройно тяло, лъскава кожа, с големи тъмни очи.
	Делия, безучастна пред погледа му, държеше главата си високо, а раменете изправени; ръцете й горяха заради одиранията, а краката й, събути при залавянето, бяха вече натъртени и вцепенени от студа. Със сигурност страдаше, но не го показваше по никакъв начин, и стоеше упорито неподвижна, безразлична към студа и болката.
	Патрицият чака дълго да се предаде, но напразно. „Богове от Тартар, много е твърдоглава!“ — помисли и реши да я попита:
	— На колко години си?
	— Двайсет и осем — отговори тя.
	Аврелий сбръчка челото си учуден. Мислеше, че е по-млада. Може би късата й чорлава коса й придаваше този незрял вид на девойка.
	— А ти? — добави веднага момичето с нахален тон, сякаш се обръщаше към равен на нея човек.
	— Родена си свободна, нали? — попита сенаторът, правейки се, че не забелязва наглостта.
	Вече беше сигурен в отговора. Какво друго можеше да оправдае този бунтарски дух? Кехлибарената кожа на момичето говореше за горещи пустини, сенчести палатки, горди номади. За нея, израснала по този начин, трябваше да е било трудно да се окаже в положение на робиня.
	— Грешиш — опроверга го Делия лаконично. — Дъщеря съм на една йередула от Коринт. Съществуват още.
	Патрицият се съгласи. Знаеше, че едно време свещената проституция се е упражнявала в обкръжението на Афродита от девойки, които, посвещавайки се на богинята за няколко години, очаквали да бъдат избрани от минувачите, за да предоставят на храма постъпленията от тяхната дейност. Векове назад йеродулите били уважавани и никой не си беше позволявал да ги сравнява с обикновените курви; с течение на времето с отслабване на религиозния дух това свещено начинание се беше превърнало в истински трафик на човешка плът, така сега храмът се смяташе за бордей, освен това без фиксирани тарифи, защото свещениците се задоволяваха със спонтанните оферти на вярващите.
	— Баща ми навярно е бил моряк от Мавритания с хора откъде ли не — добави Делия.
	Макар и западнал, помисли си Аврелий, Коринт беше все още голям търговски център. Корабите идваха там от Йонийско море, после биваха изтеглени на суша по бреговете на провлака, за да поемат през Егейско море. Беше трудно начинание, но пестеше тези няколко дни, които щяха да са необходими за обикаляне на Пелопонес. Римските инженери освен това имаха проект да пресекат провлака с канал, подобен на изкопания от Птоломей в Египет, между Средиземно море и Червено море…
	Погълнат от тези размишления, Аврелий не беше забелязал, че момичето трепереше като лист. Значи не беше от мрамор, отбеляза злобно, и реши да я остави да страда, докато не реши да поиска нещо, с което да се покрие.
	— При кого си служила досега? — попита я. Списъкът със собствениците трябваше да е дълъг, защото Делия не беше послушна и отстъпчива слугиня, от която жадните за домашно спокойствие патриции щяха да са доволни да е около тях.
	— Дидий Брадати беше първият ми господар. Взе ме в храма наскоро родена и ме отгледа в Дело, където се занимаваше с философия. Няколко години по-късно се преместихме в Рим, оттогава все тук живея. Когато Дидий се самоуби, бях наследена от неговия внук, който на свой ред ме продаде на Сатурнин. Накрая ме купи ти.
	Аврелий познаваше славата на философа Брадати, един от онези безкомпромисни моралисти, винаги готови да четат морал на всички.
	— Бил е стоик, нали? — попита умислен, спомняйки си, че старецът си беше прерязал вените преди няколко години, за да протестира срещу несправедливото обвинение, отправено му от Калигула лудия.
	— И аз съм — обяви гордо момичето.
	— Ти? — възкликна сенаторът развеселен.
	— Защо не? И слугите мислят — отвърна тя с раздразнен вид.
	— И стоиците също чувстват студа — отвърна патрицият и се предаде, като й хвърли отгоре една завивка. И този път девойката не благоволи да му благодари.
	— Все пак, философия или не, спри да се забъркваш в беди, или няма да мога да ти спестя боя с пръчка: нашият интендант е много суров! — заплаши я Аврелий, без да прекалява много с неотстъпчивостта на добрия Парис.
	— Да бие слугите, е негов занаят — коментира тя раздразнена.
	— Ох, сега не ме отегчавай с обичайната тирада на стоиците за нещастията на робите. Много от тези виртуозни лицемери имат повече слуги от мен! — каза Аврелий, раздразнен. — А и кажи ми можеш ли да различиш роб от гражданин, когато ги видиш да вървят на улицата? Обличат се по еднакъв начин, ядат едни и същи храни, работят горе-долу еднакъв брой часове и ходят на едни и същи термални бани!
	— Да си разменим местата тогава — предложи Делия подигравателно и за пореден път избегна внимателно да не го нарече _domine_, както би трябвало.
	Аврелий въздъхна, сбогувайки се с прислужницата с жест на досада. Вече имаше един секретар крадец, интендант, който си пъха носа навсякъде, сънливец за портиер, бръснар, чиито ръце трепереха, и градинар с призвание да реже до земята всяко кълнче. Това, което му липсваше, беше точно една слугиня, последователка на стоическата философия…


>	VIII
>	Десети ден преди Календите на февруари

	Публий Аврелий обикаляше из Аргилетума, следван от книжарите, които се надяваха на някоя негова покупка. Патрицият продължи направо, без да се спира. Любопитството отново го тласкаше към копирното на Сатурнин, но когато стигна отпред, почти не го позна. Входът не беше вече залостен с греда, а вътре кипеше бурна дейност — зидарите бяха съборили стената в дъното и сега отваряха един широк отвор към горния етаж, където някога се намираше апартаментът на издателя. Бояджията боядисваше стените, а дърводелецът вземаше мерки за една серия от тънки и дълги маси, които можеха да съберат голям брой писари. Вераний не си губеше времето, констатира патрицият. Скоро стотина пачи пера щяха да скърцат по саитския папирус с много лошо качество.
	— Не знам точно къде можете да сложите дървото за стълбите. Наета съм да пазя къщата! — каза един глас, който по тембъра и яснотата не можеше да бъде на старицата пазителка, срещната известно време преди това. Всъщност беше на една девойка, на която дори одеялото, наметнато на раменете й като мантия, не успяваше да скрие грацията на формите й.
	— _La kiria_ Домиция? — Опита се да отгатне Аврелий, обръщайки се към нея с название, което беше типично за госпожите с известно потекло.
	— Да — потвърди девойката поласкана и хвърли одобрителен поглед на елегантния патриций. Трябваше да е важен мъж, помисли момичето, и все пак я познаваше по име…
	— Работата върви добре, виждам големи промени.
	— О, да… аз обаче предпочитах работилницата, както беше преди.
	— Разбира се, качеството на свитъците няма да се по-добри — коментира Аврелий, забелязвайки планираното пространство, в което бедните писари щяха да се бутат лакът до лакът, натъпкани като сардини в буркан.
	— Честно казано, аз разбирам малко от книги, даже не съм се научила много добре да чета и пиша. Баба казва, че за едно почтено момиче е по-добре да може да преде!
	— Все пак работилницата на Сатурнин ти харесваше и навярно познаваш писарите.
	— Да, старият Паконий — избегна въпроса Домиция.
	— А младият Главк? Именно той ми говори за теб — излъга Аврелий.
	— Бедничкият, каква ужасна смърт! От толкова бърборене си навлече много врагове, да ме беше послушал!
	Патрицият наостри уши заинтересован.
	— Казах му да не си навлича неприятности, но Главк беше инат като магаре. За него всички жени бяха еднакви, богати или бедни, свободни или робини! Ако помислиш, както беше способен, можеше да задели малко пари, да си купи свободата и да се задоми с някое добро момиче! — продължи Домиция.
	— Обзалагам се, че е тичал и след теб. Сигурно имаш много ухажори, каквато си хубава…
	Момичето се усмихна леко, усмивка, която изразяваше нещо средно между смущение и задоволство, но не отрече.
	— Е, да, за малко, но не беше тайна, че се възхищаваше на една доста богата госпожа. А и не беше мой тип.
	— Какъв е твоят тип тогава? — попита Аврелий, очаквайки момичето да опише мургав четирийсетгодишен мъж, привлекателен и доста щедър, че да я измъкне от мизерията или поне да й остави една къщичка на Авентин.
	— Трябва да бъде свободен, млад мъж със сериозни намерения да се ожени за мен — заяви Домиция и сенаторът, макар и добронамерен, не успя да се познае.
	— Ще го намериш рано или късно — пожела й.
	— Говориш като баба ми! — отвърна Домиция ядосана. — Но кой ще ме вземе, бедна като църковна мишка и без зестра, за да ме направи привлекателна?
	— Можеш да шиеш, нали? Отиди тогава да си купиш красив плат от Тиро и си направи елегантна рокля. Ще видиш, че претендентите ще се тълпят! — каза Аврелий, подавайки й двайсет сестерции. — Моля те, само не казвай на баба си, че аз съм ти ги дал. В най-добрия случай ще ме подгони с метлата!


	Сенаторът се върна назад и си спомни уликите на Кастор, отправи се към пещта на Бозий, недалеч от кръстовището с Виа дела Субура. Твърденията на Домиция го бяха убедили в необходимостта да поиска новини за онази дъщеря на Норбан, която беше станала причина за наказанието на Главк: всъщност в неуморното търсене на свободна матрона, склонна да му подари освобождаване от робството, писарят можеше да се е обърнал именно към старата си приятелка, все още задължена към него.
	Стигнал на кръстопътя, сенаторът се спря пред една вестникарска будка, украсена със статуя на Меркурий, после продължи към _Clivius Orbius_, успоредната уличка на _Argiletum_.
	Не беше трудно да си намери място. Работилницата миришеше на пресен хляб, а от воденичните камъни отзад идваше монотонно скърцане от тежестта на камъните върху зърната пшеница, просо и лимец. Зад дървения тезгях, показан на улицата, скрит между два големи коша, стоеше един дребен мъж с огромна вълнена барета, паднала на очите му, която му придаваше симпатичен вид, ако не, именно, много хитроват.
	— Какво искаш, господарю? — попита озадачен, че един големец пазарува сам.
	— Хляб — учуди се сенаторът.
	— Да, но какъв? — попита хлебарят. Естествено на този елегантен мъж не можеше да предложи от сивия хляб за бедните или пици, омесени с хранително брашно, хубави единствено за слугите. — Имаме различни видове — с кимион, с кориандър, с майорана, със семена от копър, със стафиди… как го предпочиташ — във форма на гъба или на плитка?
	— От питките със стафиди — отговори Аврелий, поглеждайки към бандата гладни хулигани, които играеха на тротоара.
	— Кучи студ, а? От доста време в Рим не е имало такъв студ! — поде приказливият хлебар. — Чрез изравняване на хълмовете и застрояване навсякъде природата си отмъщава. Виждам добре това в моя занаят. Веднъж, когато се задоволяваха със скромен грис от лимец, всички се наслаждаваха на отлично здраве и нямаше никога нужда от лекар. Моят баща ми казваше това винаги: „Бозий, виж лакомствата за лакомниците, но ти яж само истински неща“.
	— А, значи ти си известният Бозий! — Направи се, че познава патриция. — За теб ми говори някой си Главк.
	— Помня го много добре този мошеник! — изсмя се силно хлебарят, пляскайки с ръце върху хълбоците си. — Месеше под звуците на триците, продавайки после моето най-добро брашно в отсрещния магазин. Неговите микете нере със слабителен ефект за малко не прогониха клиентите ми, но аз винаги му прощавах, защото знаеше куп забавни истории, и нощем, докато се пече, може да ти се подуе езикът, без да обелиш дума с някого.
	— Как така тогава си го отстъпил на Норбан? — попита Аврелий.
	— Имах нужда от нови машини за месене, които пестят много време и труд. Колко глупав съм бил, с тази джаджа не може да се бърбори! От друга страна, Норбан ми направи страхотно предложение. Държеше да възпита добре децата си и не можеше да си навлече беди, закупувайки подобен възпитател. Какво ли не беше преживял с Норбана, бедничкият! Беше красива и въобще не глупава, но не точно дъщерята, каквато би искал мъж със стари разбирания. Твърде освободена, не знам дали обясних добре, малка нощна птица: с две думи, проститутка. Естествено Главк я обичаше и се разбираше с нея, и й сводничеше, помагайки й да избяга с ориенталски търговец. Бащата си нави на пръста и за да си отмъсти, прати педагога в котелното!
	— Какво знаеш за семейството?
	— Съпругата и децата са в Лукания сега. Момичето избяга с любовника. Сигурно е направила кариера като държанка, веднага се виждаше, че има призвание за това!
	Аврелий си обеща да поиска разяснения на своята добра приятелка Чинция, най-добре платената куртизанка в Рим. Ако някой новобранец беше влязъл успешно в галантния свят, никой нямаше да знае това по-добре от известната куртизанка, в чиито скъпи празненства участваха всички благородници в Рим.
	Патрицият тъкмо щеше да напусне работилницата, когато, осенен от неочаквано вдъхновение, попита пекаря:
	— Докато Главк работеше тук, случило ли се е нещо странно наоколо?
	— Не се сещам — поколеба се Бозий, размишлявайки.
	— Никакво нерешено престъпление, никакво убийство? — уточни сенаторът.
	— А, да, вярно. Имаше едно убийство, точно тук отзад, близо до храма на Тера — каза пекарят.
	— Трето престъпление! — ликуваше Аврелий, превъзбуден. — Хайде, разкажи ми всичко!
	— Стана преди четири години, когато онзи мошеник Главк беше още с мен — обясни пекарят, който се надяваше с този нов аргумент да прикове за момент своя събеседник.
	— Може би Главк познаваше жертвата?
	— Разбира се, и то много добре. Понтий беше един от _fullones_, от чиито услуги се ползваше и той. Даже ако добре си спомням, беше ходил при него няколко минути преди да…
	— Така ли? — подканваше го патрицият със затаен дъх.
	— … преди тази твърда глава Аминтор да го удуши с колана, след като беше открил, че се забавляваше с жена му — завърши пекарят.


	Кастор приготви сухия чаршаф и зачака господаря да излезе от студената вана, където се беше потопил за освежаване след парната баня.
	— Когато Бозий говори за убийството, бях готов да се обзаложа, че жертвата беше удушена. Наистина си мислех, че се намирам пред едно престъпление, подобно на другите две — каза Аврелий, с намерение да се остави на грижите на секретаря.
	— А в действителност става въпрос за банално престъпление от ревност — коментира освободеният роб, докато загръщаше патриция с лененото наметало.
	— Все пак трябва да намериш дъщерята на Норбан. Няма да ти е трудно, при положение че е имала успех като куртизанка. Първо обаче трябва да разпиташ обущаря от Трастевере за тази следа.
	— Вече направих това, господарю. За съжаление трябва да те разочаровам. Апий Курций използва печат „А“ от своето първо име.
	— А Септимий твърди, че няма друг търговец, чието име да започва със „С“ Следователно има две възможности — или нашият убиец се е снабдявал с обувки извън града, или тази проклета къдрица има друго значение — промърмори сенаторът.
	— Готов ли си, _domine_? — Появи се на прага красивата Нефер с ампула ароматно масло. Аврелий се излегна по корем на легълцето, отпускайки се в ръцете на робинята.
	— Опитах се да накарам Туча да говори, както ме помоли. Остави да се подразбере, че е била много близка с покойния Сатурнин — сподели египтянката, масажирайки деликатно раменете му.
	— Няма нищо странно. Приема се за даденост робините да са изцяло на разположение на господаря — отбеляза Кастор.
	— И мъжете роби, ако става въпрос — репликира робинята решително.
	„Може би Туча не лъже — помисли Аврелий. — Сатурнин беше все още енергичен мъж, а тя беше опитна в оплитането на мрежи. Стига да видиш убедителните любовни жестове към Парис. Делия обаче не изглежда толкова благоразположена.“
	— Ужасно резервирана е, _domine_. Не се доверява на другарите си и се държи, сякаш няма какво да дели с никого от слугите. Интендантът трябваше я изхвърли в склада да се занимава с прането, защото никой не искаше да работи с нея — разказа робинята, приключвайки да размазва мехлема.
	Патрицият се обърна, протягайки се. Кадифените пръсти на Нефер му бяха отнели напрежението и сега се чувстваше свеж и отпочинал.
	— Кастор, разпореди се за посещението на крайградската вила на Сатурнин и следи слугата на Вераний.
	— Пак ли мислиш да се бъркаш в работите на това семейство, господарю? Все пак експедицията в книжарницата се оказа безуспешна. — Вдигна рамене свободният роб, без въобще да е убеден.
	В този момент влязоха Филида и Иберина със _subligaculum_, за да обвият слабините му, чиста туника и горна дреха, дълга до петите. Аврелий си вдигна ръката и робините го преоблякоха с бързи и умели движения.
	Тъкмо беше излязъл от банята, когато Парис му препречи пътя.
	— Посещение, господарю.
	— За бога, кой ме безпокои в този час? — учуди се Аврелий.
	— Поетът, когото нае като читател. Казва се Федър.


>	IX
>	Девети ден преди Календите на февруари

	На следващия ден една малка каравана се запъти към крайградското жилище, в което издателят беше намерил смъртта си.
	Аврелий, скрит под покривките на портшеза, протегна ръка, за да махне матовите стъкла, така че да може да се гледа навън. Кортежът навлизаше по склоновете на Есквилина, там, където бяха вилите на богаташите и първа сред всички тях разкошната къща, принадлежала на Меценатите. Бяха вече изселили обикновените къщи и мизерното гробище, където до скоро най-бедните плебеи погребваха покойниците си. Скоро се появи храмът _Ad Spem Veterem_ на Сперенца Векиа, стар почти половин хилядолетие, който римляните наричаха така, за да го различават от другия, който беше построен преди два века. Слугите дърдореха някаква искрена молитва. Сперанца винаги е била най-призоваваната богиня от болните и от потиснатите роби.
	Честно казано, слугите на сенатора в този момент въобще не изглеждаха потиснати — настрана възрастният Паконий, удобно поседнал на портшеза, другите вървяха напред пеша с енергична стъпка и много щастливи, радостни заради тази извънредна екскурзия, която им предоставяше възможност да се прекъсне досадното еднообразие на зимата.
	Скапола подскачаше на куц крак, подсвирквайки си, а Теренций вървеше сред калта с тържествена походка като на човек, който ходи по порфир. До изтънчения роб по трапезата младият ученик Модест се подиграваше на Туча, че не е могла да впечатли Парис, и се предлагаше да заеме мястото на непоклатимия управител. Робинята реагираше със смешни шамари, правейки се на възмутена, но се виждаше много добре, че признателността я ласкаеше.
	Има жени, размишляваше Аврелий, които живеят, за да им се възхищават, и почти няма значение дали претендентът е млад или стар, красив или грозен. Туча би сметнала за нетърпимо, ако някой мъж, между петнайсет и осемдесет години, си позволи да я пренебрегне. Тъкмо обратното, буйната Делия вървеше съвсем сама настрани, без да участва в шегите на другарите си, винаги с мрачно лице, сякаш сърдита на целия свят.
	Най-после, с окаляни крака и дрехи, малката процесия спря пред лятната резиденция на Сатурнините, на няколко мили от Рим по Виа ди Пренесте. Ставаше въпрос не толкова за вила, а по-скоро за една къща, изгубена сред изсъхналите поля, които едва можеха да изхранят наетите да ги обработват селяни. Земеделецът, който беше вече известен от Марцел Вераний, побърза да им отвори вратата и Аврелий започна да се върти из коридорите на пустата къща.
	— Как така не бяхте на Аргилетума, когато Сатурнин умря? — попита неочаквано патрицият.
	— Господарят поиска да бъде доведен тук — съобщи Теренций от името на групата. — Младият Друз беше загрижен за състоянието на баща си и поиска да го последваме с цената да оставим работата.
	— Умираше и знаеше това — намеси се Скапола с тъжен глас. — Аз го познавах от много време. Бях с него в Нумидия, когато един старец гадател, способен да чете по костите на децата, дадени в жертва на богиня Танит, му предсказа бъдещето, което го очакваше.
	Патрицият и робите слушаха с притаен дъх. Никой от тях очевидно не беше в течение на тази история.
	— Гадателят обяви, че ще умре малко след като види на един и същи клон една червеношийка, един кос и една кукумявка. — Сатурнин се изсмя — кукумявката е нощна птица и се събужда точно когато първите две птици тъкмо се свиват да спят — Сега спомняте ли си деня, в който господарят се почувства зле, докато ви диктуваше текста?
	Пахомий кимна енергично с глава: Да, изпитваше някакво неразположение, но се лекуваше сам, както обикновено. — Градинарят се спря развълнуван.
	— Продължи! — подкани го Делия пребледняла.
	— Изпрати да ме повикат, за да ми съобщи, че вече е свършено с него. Тъкмо беше видял трите птици на клона на смокинята в двора. Опитах се да го обнадеждя, но напразно. Продиктува завещанието си, нареди всичко за да се върне в къщата, където се е родил, и от този момент нататък продължи да се влошава. Ето това е леглото, в което починал — промърмори Скапола, посочвайки леглото, което заемаше почти изцяло малък кубикулум без прозорци.
	— Кой е готвел ястията, които е ял? — попита Аврелий, който, бидейки чужд на всякакви суеверия, не възприемаше добре пророчеството за птиците, вещаещи лоша поличба.
	— Денем жената на селянина, вечер аз. Сервирах му ги в леглото, за да не го затруднявам — отговори Теренций. — Последните дни ядеше малко, понякога само мъничко _moretum_, чесново сирене, което караше да приготвят от козе мляко, което вече не можеше да смели.
	Аврелий кимна. Познаваше добре силния вкус на моретума, който можеше да притъпи всеки друг аромат. Ако някой е имал желание да добави някакво необичайно вещество към ястието на Сатурнин, това е било идеалното ястие…
	— Някой идвал ли е при него последните дни?
	— Да. Марцел Вераний, на когото Сатурнин възнамеряваше да повери сина си. Естествено доведе със себе си сестра си — напомни Туча с разочарование.
	Сенаторът се учуди на приглушения тон на робинята, откакто беше стъпил в дома на стария господар, радостта, с която беше посрещнала пътуването, изглежда, се беше изпарила неочаквано, сякаш нещо дълбоко я безпокоеше.
	Аврелий я следваше, докато скиташе из празните стаи, оглеждайки се наоколо с нескрита носталгия. Може би точно там, между тези стени, бяха консумирали интимните отношения, от които жената се беше надявала да извлече толкова много ползи: власт сред прислугата, свобода и дори завидния статус на _paelex_, официална наложница на господаря. После Сатурнин беше умрял и тя се беше оказала на пазара с етикет на врата заедно с всички останали.
	Патрицият я видя да влиза тихо в стаята на издателя и побърза да направи същото. Туча седеше на леглото и докосваше одеялото с жест на известна обич.
	— Много пъти ли си спала в това легло? — попита я.
	— _Domine_, да не мислиш, че… — Усмихна се тя, възвръщайки ласкателната си маска.
	— Аз не мисля нищо. Ти самата пусна слухове — прекъсна я Аврелий, който хич не търпеше лицемерието на робинята. — Изглежда, ти страдаш много за твоя покоен господар…
	— Добре е да живееш с някого, който те обича — отговори Туча, фиксирайки патриция с прикрит укор. — А може би не ме е обичал чак толкова, щом не ме е включил в завещанието! — добави веднага след това с твърд тон на възмущение.
	Аврелий я остави на спомените й и предадените й надежди, отдалечавайки се дискретно.
	Слугите се бяха събрали около земеделеца, който режеше малко хляб и сирене.
	— Кой прави вашия _moretuml_? — поиска да разбере сенаторът, взимайки в ръка ароматна качота.
	— Това е задача на съпругата ми, господарю — побърза да отговори пазачът.
	— Къде е сега?
	— Ще я намериш отзад. Излез на двора, завий покрай портика и ще видиш кухнята. Това обаче не е храна за теб, _domine_. Ще приготвим по-хубава — увери го селянинът, готов да пожертва за тази знатна персона някоя от птиците, които пазеше за Сатурновите тържества.
	— Сиренето ще ми дойде много добре — успокои го патрицият и излезе на хармана, където няколко кльощави пилета ровеха, за да намерят нещо за кълване. Сгушена на земята до кошарата на животните, Делия възнамеряваше да нахрани една козичка с шепа трева.
	Аврелий се спря да я гледа, учуден, че я виждаше за първи път с усмивка на уста. Като усети зад гърба си стъпки, девойката мръдна глава неволно, после насочи отново вниманието си към козата, правейки се, че не забелязва присъствието на господаря.
	Малко по-късно сенаторът се връщаше по стъпките си, снабден с информацията, която му беше нужна — моретумът се съхраняваше в отворен килер, където би било лесно всеки да влезе. Следователно беше възможно издателят да е бил отровен и Главк да знае нещо за това. В този случай кървавото убийство на пазара за роби щеше да придобие напълно ново значение. Колкото до смъртта на Лупий огняря, може би се касаеше за обикновено съвпадение, престъпленията в бедняшките квартали на Рим бяха в изобилие.
	Съсредоточен върху мислите си, Аврелий прекоси отново двора, за да влезе във вилата, където погледът му шареше неволно из кошарата на козите. Тя беше пуста.
	Намери Делия заедно с останалите в помещението на слугите, седнала на една табуретка пред голяма дървена маса. Щом влезе сенаторът, грабна на свой ред един стол, настани се сред слугите и взе едно парче сирене от общата чиния. Земеделецът, който идваше точно в този момент с една блудкава зелева чорба, от която се вдигаше пара, се спря смутен, а Теренций скочи на крака, за да сипе супа на господаря. Слугите сведоха поглед, объркани, не знаейки как да се държат, за първи път виждаха някой господар да споделя една трапеза със своите роби.
	— Вече се обслужих сам — каза Аврелий, без да си дава сметка за неудобната ситуация. После, като сграбчи едно хлебче, започна да го дъвче сладко. Слугите продължаваха да стоят неподвижни, уплашени да предприемат каквото и да било.
	— Какво има, не сте ли гладни? — попита патрицият учуден.
	Полека-лека Делия протегна ръка към общото блюдо и взе обилна порция моретум.
	— Хубав е — каза спокойно, преглъщайки с голяма глътка номентано. Тогава земеделецът вдигна един черпак супа, сипа я с треперещата си ръка в паницата на Аврелий и един по един робите започнаха да ядат.


	По пътя обратно заваля дъжд. Зад завесите на затворения портшез Аврелий наблюдаваше Туча как върви с подскоци между локвите, скимтейки като голяма катерица, която скача от орех на орех след дълъг зимен пост. Теренций и Модест, забавлявайки се да я гледат как се безпокои да не се намокри, вдигнаха краищата на покривалото, а робинята изтича да се скрие. Скапола пък, защитен с груби градинарски ботуши, въобще не се оплакваше от дъжда, а вървеше бързо, колкото куцият му крак му позволяваше, спирайки се често да откъсне някоя клонка от голите дървета. Нубийците бяха подпийнали чисто вино вместо обичайната разредена медовина, предизвикваха времето, пеейки колкото им глас държи, една древна африканска песен. Отделена от останалите и безучастна към общата радост, Делия вървеше трудно, затъвайки в калта с летните обувки, абсолютно неподходящи при тези обстоятелства. Капки вода се стичаха по лицето й, прилепвайки на челото й кичури коса, защитени единствено с лека шапчица.
	Аврелий отвори единия прозорец на портшеза.
	— Искаш ли да се качиш? — попита я любезно. Момичето беше слабо и тези няколко килограма повече нямаше да забавят хода на яките носачи.
	— Благодаря, не съм изморена — отговори тя със сдържан тон.
	— Качвай се — повтори строго патрицият, засегнат, че тази дръпната робиня си позволяваше да откаже поканата му.
	— Предпочитам да вървя — отвърна бързо робинята.
	— Хайде, качи се, това е заповед! — заповяда Аврелий вбесен и накара да спрат портшеза.
	Опърничавата девойка зае място до господаря, като се сви в единия край на портшеза възможно най-далече от него. От плетеницата от мокри дрехи, в които беше зле увита, се подаваше само навъсеното й лице и голата й ръка, замръзнала от студ.
	— Какво има, страх ли те е? — попита.
	— _Timeo Danaos et dona ferentes_. Страхувам се от данайците даже и да носят дарове — рецитира тя предизвикателно.
	— Откога перачките познават Виргилий? — попита патрицият саркастично.
	— Откакто сенаторите ядат _moretum_ — укори го тя с готовност.
	Аврелий я погледна с любопитство. Ако тази девойка имаше намерение да го засегне, успя. Делия обаче въобще нямаше вид, че иска да продължи разговора. Извърна глава и започна да наблюдава пейзажа, който изобщо не се виждаше през запотените стъкла на портшеза.


>	X
>	Седми ден преди Календите на февруари

	Два дни по-късно Аврелий посети Юлий Кан, известен стоически философ, както и шампион по _latrunculi_.
	Щом стъпи в голямата къща до Порта Есквилина, беше заобиколен от всякакви хора, от строгия сенатор до замогналия се освободен роб, от новоназначения конник до поета, нетърпелив да завърже полезни приятелства, посещавайки кръга на известния мислител. И всички къде поради страст, къде за да угодят на госта си, играеха на латрункули. Един слуга, с рядък чар, въведе сенатора в сърцето на дома.
	Имаше три таблинума, заети почти изцяло с големи маси, на които бяха наредени десетина шахматни дъски. Тази, пред която седеше господарят на къщата, беше от мрамор, а в средата имаше интарзия с шейсет кутийки, съставени от твърди камъни с различни цветове — малахит, яспис, ахат, родонит, тюркоаз…
	Навсякъде бяха разпръснати частите от играта по масите, пейките, подплатените _cathedrae: mandrae е bellatores_, пешки и войници, да се започне атака срещу вражеските сили със сложни и умни стратегии.
	— Ще смажеш Маг с няколко хода, майсторе! — предвеща Вибена, любимият ученик на Кан, докато Аврелий се приближаваше заинтригуван.
	— Моят съперник кара да го наричат Маг, но ще му е необходимо много повече от магия, за да ме повали! — заяви философът, подкрепен от хор на единодушно одобрение.
	— Нямам търпение да разбера кой е — възкликна един от придворните. — Може би е самият Пизон, който иска отмъщение.
	— Не, Пизон със сигурност ще излезе наяве — опроверга го Кан. — А моят мистериозен съперник обещава да се появи маскиран, за да разкрие идентичността си само в случай на победа.
	— Значи трябва да е друг персонаж, може би някой трибун или някой консул… освен ако не става въпрос лично за Цезар! — предположи конникът.
	— Е не, ще бъде прекалено, ако Клавдий знае да играе на зарове — отговори му шампионът. — Когато е пил много, заспива дори върху чашите за хвърляне на зарове.
	— Бедничкият, съвсем е оглупял; навярно е от рогата, които му слага Месалина! — засмя се Вибена, един млад страхливец, чиято нахална женственост беше известна в целия град.
	Аврелий си прехапа езика, за да мълчи. Не му харесваше да слуша как оскърбяват стария му приятел, но беше наясно, че една негова намеса в защита на императора щеше да бъде възприета като подмазване от тези фалшиви салонни философи. В много среди, преди всичко интелектуални, да се говори лошо за Цезар, беше модерно. По този начин човек си печелеше слава на свободомислещ, без да си получи заслуженото, защото Клавдий, за разлика от своите предшественици, беше доста толерантен към злите езици.
	— На този стар пияница скоро ще му се пръсне черният дроб, така няма да се налага повече да слушаме неговата скучна _История за етруските_ — заяви Вибена.
	— Наистина ли не ти харесва тази книга? — намеси се с остър глас сенаторът, не можейки повече да се стърпи. — Аз пък я намирам за много интересна особено в пасажа, посветен на твоя дядо роб, който успял да накара господаря, на когото служил, да го осинови. От друга страна, ясно е, че някои неща са художествена измислица.
	— Моят дядо роб? Аз произхождам от истински знатен етруски род — възрази озлобен младежът, но вече много от присъстващите се подсмихваха, побутвайки се с лакът. Щом се приберат вкъщи, щяха да побързат да проверят в книгата на принца дали е истина тази клюка.
	— Ако бях на ваше място, не бих говорил лошо за божествения Цезар в присъствието на Публий Аврелий Стаций — посъветва придворният със злостна усмивка. — В Палатин веднага ще узнаят…
	— Разбира се, ако ти самият го докладваш на министър Палант, когато отидеш да му целуваш ръцете, за да го умоляваш за пенсия! — отвърна Аврелий със сърдит тон.
	— Хайде, приятели, не спорете в дома ми! — намеси се Юлий спокойно. — Сенаторът е мой гост, и то много желан гост. Какво те води в моя дом, Публий Аврелий? Знам, че понякога и ти се забавляваш с шаха.
	— Със сигурност не съм на твоите висоти — призна неохотно патрицият, на когото навярно би се харесало да угаси саркастичната усмивка на устните на шампиона. — Питам се дори дали в Рим имаш достоен съперник.
	— Има някой си Маг, който твърди, че е, но трябва да го демонстрира. Впрочем, колкото и нескромно да звучи, мисля, че в Рим няма способен да ме победи, откакто умря Брадати.
	Аврелий се замисли: „Дидий Брадати е бил първият собственик на Делия“.
	— Бил ли е запален по играта на латрункули? — попита веднага.
	— Именно той ме запозна с тази игра, докато посещавах школата му, за да уча стоическа философия. В неговия дом играеха всички: роднини, приятели, дори робите.
	— Тогава значи би могъл някои от неговите прислужници да те е предизвикал — каза Аврелий, мислейки за Делия.
	— Роб, шампион по латрункули? Та това е смешно! — каза Вибена с презрителен тон. — Всеки ход изисква сложни сметки, с които простият робски мозък не би могъл да се справи!
	— Приятелю мой, не забравяй, че и Платон, като много знатни мъже, е бил докаран до робство — пресече го деликатно Юлий Кан, докато нареждаше на прекрасния виночерпец Аристид да му сипе още вино.
	Патрицият изгледа с любопитство от главата до петите своя гост, питайки се защо един образован и изтънчен човек като него имаше нужда да бъде заобиколен от група ласкатели, готови да го възхваляват за нищо.
	— Брадари беше дилетант в сравнение с теб, майсторе! — поласка го един ученик. А шампионът, вместо да го укори, се съгласи доволен.
	Аврелий се ядоса много, промърмори едно „Добре!“ на Кан, поздрави другите, кимайки високомерно, даже обидно, с глава и се отправи към вратата.
	На прага на дома почти се сблъска с писаря Аристид, който бързаше, носейки навито на руло писмо.
	— Господарю, господарю, пристигна ново предизвикателство от Мага!
	Аврелий се върна обратно и си проправи път сред струпаните около философа гости. Като скъса печата върху свития папирус, изпадна на земята едно дървено копче с три червени линии — _una mandra_, абсолютно същата като тази на Главк. Съвпадение, помисли си Аврелий, или подписът на убиеца?


>	XI
>	Шести ден преди Календите на февруари

	Аврелий тъкмо размишляваше върху мистериозната пешка, когато на следващия ден, докато се разхождаше умислен в градината на дома си, следван на малко разстояние от Парис, видя неочаквано да надвисва над него страшната форма на едно крилато чудовище. След миг на учудване разпозна в развяващата се харпия очертанията на листа, там, където клоните на вечнозеленото дърво се отваряха, за да пропуснат малка част от небето.
	— За Плутон, какво се е случило с чемшира ми? — попита уплашен.
	— Скапола му наля една отвара, _domine_ — отговори Парис, сдържайки смеха си. — Специализиран е в озеленяването и умее да придава всякакви форми на храстите.
	— Искаш да кажеш, че трябва да държим този кошмар в двора?
	— Бях принуден да му позволя в задната част на двора, за да спася градините, господарю. Вчера работи целия ден и изглеждаше много доволен от резултата.
	— Можеш да умреш на място, ако видиш тази работа на тъмно… — промърмори патрицият — Ей, виж тук! — възкликна после, коленичейки под храста, за да огледа на току-що разкопаната земя няколко отпечатъка от стъпки с различна дебелина, всичките очертани със странна къдрица. — Кой идва тук отзад обикновено? — попита развълнуван.
	— Почти само слугите, господарю — градинарят, естествено, но и слугите, които се занимават с килера и пералното — отговори Парис, посочвайки постройките.
	Аврелий огледа по-добре терена. Следите покриваха цялата площ на двора, от откритата екседра до складовете в дъното, но не изглеждаха напълно еднакви. В тези под чемшира дълбочината на левия крак беше по-подчертана, сякаш бяха оставени от някого, който куца.
	— Донеси ми резервните обувки на Скапола — нареди на интенданта.
	Парис веднага се върна с две от калцеите, които Аврелий беше купил от работливия Септими, и показа на господаря новите си подметки в средата, на които беше изобразен знакът на венецианския майстор, главна буква „S“. Значи заподозрените обувки не можеха да са оставени от тези ботуши, помисли Аврелий, но това не оневиняваше по никакъв начин озеленителя, който със сигурност имаше резервен чифт. Как обаче да обясни другите следи, които бяха толкова много, че да се предположи, че цял легион е преминавал надлъж и нашир през градината, и то часове наред?


	В малкия таблинум поетът Федър и писарят Паконий бяха вглъбени в работата върху новия том. Старецът запълваше страницата с елегантни движения, държейки на една ръка разстояние инструментите, без които не може един добър писар — ножче, за да заостря перото, пемза, гъбичка за изтриване. От масата липсваше само оловният диск, с който се разчертаваха редовете на папируса.
	— Как върви книгата? — попита Аврелий, хвърляйки един поглед. Паконий пишеше, без дори да използва ориентировъчни линии, държейки страницата опъната с карфици в краищата. — Виждам, че вършите чудесна работа. Помпония ще бъде във възторг — продължи с доволен тон сенаторът, който най-накрая се беше решил на един Проперций за подарък на добрата матрона. — Паконий, знаеш ли дали Главк е знаел за злокобното предсказание, направено на Сатурнин? — попита после писарят.
	— Не вярвам, _domine_. Работехме над същата творба, когато господарят се почувства зле, а и щеше да ми каже.
	— Впрочем ти какво пишеш, Федър? — попита патрицият заинтригуван.
	— Басни, господарю, по модела на тези на Езоп.
	— Някой ден може да ми ги дадеш да ги прочета — предложи Аврелий с умерен интерес.
	— Виж, имам едно копие в дисагите си! — възкликна изведнъж поетът.
	От известно време носеше със себе си свитъка, надявайки се на подобен случай. Ако басните му се харесаха на този богат патриций, може би щеше да му организира публично четене…
	Аврелий взе свитъка и го разпъна.
	— Господарю, има новини! — прекъсна го Кастор, връхлитайки в таблинума като сокол върху стадо агънца. Федър го прониза със злобен поглед. Точно този ли момент трябваше да избере, този гръцки клюкар!
	— Спомняш ли си Пупилий, роба на Фулвия Арионила, който ни конкурираше на пазара? Открих нещо за един друг служител в същата къща!
	— Какво точно? Вече знам, че Теренций е бил на служба при тях.
	— Значи ще бъдеш информиран за всичко, което касае Никомед — разсърди се гъркът. — Виждам, че нямаш никаква нужда от мен!
	— Седни! — заповяда му патрицият, давайки знак междувременно на виночерпеца да му сипе вино. — Кой е този Никомед?
	— Искаш да кажеш, кой е бил роб в къщата на Марк Италик, починал преди няколко месеца. Прерязали му гърлото!
	— Трето престъпление — констатира патрицият. — И този път, изглежда, няма никакви съмнения. От това, което ми казваш, убийството на Никомед, изглежда, прилича като капка вода на това на Главк… Разкажи ми какво точно е станало.
	— Собственикът на Никомед, Марк Италик, който бил вносител на кожени изделия, не бил в Рим по това време. Както може би знаеш, обработката на кожата почти не се извършва на полуострова, защото всички качествени продукти идват от Изток, а евтините се купуват в Галия или Иберия, където цената на работната ръка е по-ниска. Италик, който бил напреднал с възрастта, не се чувствал добре да пътува дълго и оставал в Нарбо Марциус почти цяла година, оставяйки на жена си Фулвия Арионила ръководството на работите в Рим. Тогава Арионила прибегнала до помощта на Теренций, като го назначила за управител на робите. Именно той позволил на Никомед да излезе във фаталната нощ. На вратата младежът бил спрян от Пупилий, който го умолявал да не отива.
	— Да не би да е знаел нещо? — попита се Аврелий.
	— Възможно е, господарю, но може би е само една сцена на разочарован любовник. Между двамата е имало обич преди време, а зрелият Пупилий не се примиряваше с факта, че неговото момченце, вече пораснало, не искаше да знае повече за него. Всички мислели, че Никомед има нова връзка, и не се учудили, че закъснява. На следващата сутрин бил намерен на брега на Тибър, проснат в локва кръв. Държал в ръка…
	— Пешка от _latrunculi_! — заключи Аврелий.
	— Не, кожена кесийка, но празна — опроверга го Кастор.
	— Проклятие, така се надявах! Знаеш ли поне кога е овдовяла Фулвия Арионила? — попита сенаторът обезверен.
	— Малко след престъплението. След като преотстъпи фирмата на съпруга си, построи един малък разсадник, който продължава да поддържа благодарение на помощта на няколко работници.
	— Разсадник, а? Много добре, ние имаме вкъщи един отличен градинар. Предложи услугите му на една добра дама! — пое топката Аврелий, доволен, че е намерил начин да внедри на стратегическа позиция един информатор, спасявайки в същото време любимите си храсти от неговите ножици.
	Малко след това, като освободи секретаря, патрицият повика Теренций. Наблюдаваше го дълго, докато триклинарият чакаше прав с обичайния си нажален вид. Шмекер, мислеше Аврелий, способен да се възползва от отсъствието на господаря си, за да се увърта около възрастната му и лишена от ласки съпруга и да сложи ръце върху касата. Кой знае колко беше откраднал от бедния търговец по време на постоянните му отсъствия!
	— Значи ти си живял в същата къща на Никомед, когато е бил убит, и не си ми казал нито дума за това — сгълча го строго.
	— Не си ме питал, domine. Би било непристойно, ако добър роб като мен изяви подобна инициатива сам — оправда се той.
	— Да, добър роб, а казват, че си един от най-добрите, спечелил си дори инатливия Парис и веднага си станал ръководител на сервитьорите. При Сатурнин си ръководел персонала, а в къщата на Марк Италик си станал дори необходим… — намекна Аврелий.
	— Всъщност _kiria_ Фулвия Арионила, съпругата на Марк, имаше най-голямо доверие в мен — призна Теренций с известна гордост.
	— А съпругът малко по-малко — отвърна патрицият — Не е ли истина, че е побързал да те продаде, щом се е прибрал в родината?
	Триклинарият протегна ръце с недоверие.
	— Хайде, Теренций, явно е, че знаейки за Никомед, си свързал веднага двете престъпления, когато намерихме трупа на Главк! — избухна патрицият.
	— Помислих, че престъпленията трябва да се припишат на една и съща ръка, domine — призна триклинарият. — Не си позволих да споделя с никого подозренията си.
	— Защото не е твоя работа! — иронизира сенаторът.
	— Именно, _domine_ — отговори Теренций, много сериозно.
	— Или може би, защото ти си бил единственият, който е можел да бъде свързан с двете семейства — подхвърли Аврелий злобно.
	— Не точно, господарю. Сатурнин познаваше добре Италик, от когото купуваше кожите за кориците, да не говорим, че Марцелите идваха при нас да избират пергаментите за подвързване на книгите. Освен това, когато Арионила купи разсадника, издателят можеше да й предложи Скапола като общ работник.
	Аврелий изръмжа въобще неубеден.
	— Значи ти си само един изряден сервитьор, един доверен слуга, който няма какво да крие. Кажи ми тогава къде си научил изисканите маниери, които предизвикват възторг у интенданта, със сигурност не при кожар или издател… Парис мисли, че се държиш, сякаш си обслужвал масата на самия Цезар.
	— Оплакваш ли се от нещо, _domine_? Може би съм те подразнил или разочаровал по някакъв начин? — попита Теренций, разтревожен.
	— Не, Богове, даже си прекалено перфектен!
	— Всеки има своите недостатъци — призна скромно триклинарият.
	— Изглеждаш спокоен, Теренций, прекалено спокоен за човек, който е видял заклани двама свои приятели и колеги. Не мислиш ли, че следващия път може да се случи на теб? — попита Аврелий раздразнен от самоконтрола на роба, който сякаш беше достигнал невъзмутимото равнодушие, от което той самият въпреки многото епикурейски мисли беше още твърде далеч.
	— Съдбата решава за всички нас, и Ананке, необходимостта. Би било абсурдно да се опълчиш на тяхното желание — заяви Теренций спокойно.
	„Небеса на Тартар, няма ли да намесите Парменид сега?“ — уплаши се сенаторът, за когото двама роби философи вече бяха значително много.
	Невъзмутимият триклинарий със сигурност криеше нещо голямо зад своето олимпийско спокойствие. Трябваше да намери пукнатина в здравата му черупка, за да го открие.
	— Теренций, можеш ли да играеш на _latrunculi_? — попита изведнъж.
	— Не ми остава много време, след като свърша задачите си, _domine_, и предпочитам да го посветя на четене на книги. Мисля обаче, че ако е необходимо, ще съм в състояние бързо да се науча.
	— Не се съмнявам в това — промърмори Аврелий, изпращайки с раздразнен жест високомерния сервитьор.


>	XII
>	Четвърти ден преди Календите на февруари

	Сенаторът Стадий се бавеше под портика на Випсания, правейки се, че разглежда географските карти на целия познат свят, които Август беше поръчал да нарисуват в чест на сестрата на генерала Агрипа.
	Домът на Марцел Вераний беше наблизо, а патрицият държеше под око входа, като се надяваше на случайна среща с Марцелина или нейния годеник. Беше избрал точно този ден, защото Созиите организираха своя месечен търг, на който фанатичният библиофил със сигурност нямаше да липсва. В присъствието на бъбривия господар на къщата беше по-лесно един от двамата младежи да се отпусне да говори, а при липса на по-добър вариант Аврелий беше склонен да се задоволи с разговор с Арсаций, мъртвешкия затворник парт, който работеше като момче за всичко при пестеливото семейство.
	Патрицият се колебаеше дали да излезе на входа. Беше вече следобед, следователно, преди да прави посещение, трябваше да предупреди с един слуга. Когато чу, че небето започваше да гърми, и първата вълна вятър му завъртя наметалото, карайки костите му да замръзнат, реши да пропусне етикета и потропа на вратата с кречеталото. Отвори му Арсаций, тъжен, както обикновено. В дъното имаше един вестибюл, по-тъмен от зловещата тъмнина на пещерата на Персефор. От перистилия достигаха забавни възклицания, примесени с изблици на смях. За щастие младите бяха в къщата.
	Проводен от живия череп, Аврелий се озова пред Друз и Марцелина, които бяха вглъбени в играта в двора под капак от тъмни облаци. Момичето не вземаше под внимание присъствието на годеника си. Беше си заметнало роклята като слугиня от ферма и тичаше, крещейки всеки път, когато парцалената топка паднеше в скута й. Друз от своя страна играеше с известна надменност, сякаш се беше примирил с това детско начинание само за да направи удоволствие на годеницата си.
	Аврелий погледна с половин усмивка това момче, което беше изцяло обладано от желание да порасне, и междувременно си припомняше времето, когато той самият — едва шестнайсетгодишен, но вече облечен с тежката титла _paterfamilias_ наблюдаваше скришом с надутост, примесена със завист, безгрижните другари, които се размотаваха все още и хвърляха орехи върху луната, очертана с гипс на тротоара. Марцелина обаче беше вече навършила двайсет години, възраст, в която много жени, оставяйки куклите и игрите, бяха вече майки. Все пак брат й я смяташе за още неузряла за брак…
	— Удобно ли е? — каза патрицият и отиде веднага в двора, за да хвърли бърз поглед върху терена, с надежда да види някакъв отпечатък. За съжаление и двамата носеха домашни _crepidae_, чиято мека подметка не оставяше никаква следа.
	— Удоволствие е да си тук, сенаторе! — възкликна доволна девойката, докато Друз се съвземаше за момент, притеснен, че го бяха хванали да се забавлява с игра, неподходяща за мъж на неговата възраст.
	— Съжалявам, но не мога да остана с теб. След малко имам среща с учителя по гръцки — извини се, скри бързо топката, като я замени с касетка с книги.
	— Не ходиш ли в обществено училище? — попита патрицият.
	— Вниманието струва много, така че моят зет намери един клиент да ме обучава безплатно, в замяна на няколко дребни услуги. Ходя през ден, тъй като не плащам, не мога да избирам часа — изсумтя момчето.
	Аврелий сбърчи чело. Толкова ли малко беше останало от наследството на Сатурнините, за да прибягва към подобни икономии? Или Марцел Вераний се възползваше без задръжки от това щастливо покровителство до такава степен, че да лиши своя ученик дори от най-необходимото за едно добро образование?
	— В такъв случай ще се върна пак — заключи, демонстрирайки, че си тръгва.
	— Сенаторът не може да си тръгне така. Аз ще остана с него до завръщането на брат ми — предложи момичето.
	Патрицият се поколеба. Едновременното присъствие на мъж и мома за женене сами под един покрив се считаше за нещо укорително и скандално. От друга страна, неговите най-утвърдени привички бяха да реагира по не много ортодоксален начин, даже нежелателен, без ни най-малко да се вълнува от клюките. Този път все пак сенаторът нямаше голямо желание да прекрачва правилата на добрите обноски. Този дом беше мрачен и негостоприемен като земите на далечните Хиперборейци и освен всичко това не му се струваше подходящо да се изправя пред възраженията на ревнивия брат на жена, която въобще не го интересуваше. Самият Сатурнин щеше да се подиграва.
	За негово учудване годеникът прие с охота предложението. Със сигурност Арсаций беше на пост, помисли Аврелий, решавайки се накрая да приеме. И все пак, въпреки това размишление, малко след това видя партът да си обува ботушите и да си взема чантата с книги, за да заведе Друз на урок.
	— Добре, сенаторе, надявам се скоро да ни посетиш пак — заяви на висок глас младежът във вестибюла. Щом обаче слугата си тръгна, се приближи до него тайничко, за да му прошепне на ухото: — Баща ми беше убит! — после изтича след слугата си.
	Междувременно Марцелина, забравила за студа и за твърде късата си рокля, се беше добрала до таблинума и си беше легнала върху спалнята на брат си.
	— Слава богу, помислих си, че няма да си тръгнат — каза, усмихвайки се, и с нетърпелив жест се освободи от епитрахила, без да се притеснява, че разкрива превръзката на бюста си.
	— Разбираш ли от _latrunculil_? Можем да изиграем една партия — предложи Аврелий, като забеляза таблата на масата. После отвори кутията, без да изчака отговора.
	— Не ми казвай, че ти харесва да се забавляваш с подобни неща! — възрази Марцелина. Патрицият затвори калъфа с пешките, но междувременно беше успял да види _le mandrae е i bellatores_, всички от тъмно и лъскаво дърво, без никакъв червен знак. — Знам само играта на ашик — сподели девойката. — Понякога брат ми играе на _latrunculi_ с Друз, но въобще не се забавлява, защото моят годеник е много педантичен и изучава дълго всеки отделен ход.
	„Твърде предпазлив подход у един толкова млад мъж — помисли патрицият. — Очевидно Друз не понасяше да губи…“
	— Наистина ли е толкова сериозен? Нямах това впечатление, когато влязох!
	— Забавляваше се, въпреки че се правеше, че играе само за да ми направи удоволствие. Щом се появи ти обаче, прие обичайния си спокоен вид. Винаги се страхува да не направи лошо впечатление, затова не се подиграва с мен. Не стига, че ме свързваха с едно момченце, а трябваше да бъде и единственият, който се държи като строг сенатор! — изсумтя Марцелина.
	— Искаш да кажеш като мен? — намекна Аврелий, смеейки се.
	— О, но ти въобще не си строг. Даже аз те намирам доста за вълнуващ. Хайде, ела тук да ме забавляваш — подкани го, потупвайки с ръка по дивана.
	Патрицият повдигна вежда, питайки се как да изтълкува подобна покана. В това искане, изразено с толкова чистота, като в непринудената поза, с която Марцелина кръстосваше краката си или замяташе косите си назад, нямаше никакъв оттенък на злоба. Светлите очи на девойката го фиксираха без недомлъвки, със загрижеността на момиченце, което очаква подарък за добре дошъл. Аврелий се огледа наоколо с известни съмнения, питайки се как би се държал при подобни обстоятелства опортюнист като Главк, свикнал да се възползва от всяка женска слабост.
	— Какво правиш, няма ли да дойдеш? — настоя тя.
	Възможно ли е, попита се патрицият, в тази къща да няма никакви слуги, нито една анчела или грохнала дойка, натоварена със задачата да опази добродетелите на неблагоразумната девойка?
	— Хубаво е да се говори с теб, когато брат ми е тук, се говори само по досадни теми — продължи Марцелина. — В твоята къща обаче се навъртат куп интересни хора. Обзалагам се, че в залата, където вечеряхме, организираш истински банкети с балерини, жонгльори и всичко останало.
	— Следващия път ще те поканя — обеща сенаторът.
	— Не е необходимо, Вераний ще развали празника на всички отвърна девойката с гримаса на разочарование. — Да се разберем, той е добър брат и ме обича, само че понякога е много скучен…
	Ядосан, Аврелий изпита неприятното усещане да говори с момиченце, затворено в тяло на жена, и се запита доколко тези детински гримаси бяха вкоренени в една неузряла личност и доколко беше научена изкуствено да привлича симпатията на събеседника си.
	Изведнъж изпита чувство на неудобство и се опита да се измъкне.
	— Трябва да тръгвам. — Опита се да се сбогува, правейки се на съжаляващ, но точно в този момент в стаята светна една заслепяваща светлина.
	— О, небеса, светкавица! — Девойката скочи на крака ужасена, а един много силен гръм разклати фенера. — О, не, не ме оставяй точно сега, страхувам се от бурята! — примоли му се трепереща.
	Патрицият се приближи до нея, учуден, че не намира за много приятно положението. Нова светкавица прекъсна тъмнината.
	— Не се страхувай — каза Аврелий, окуражавайки я, а тя изтича в обятията му, покривайки лицето му с гънките на наметалото си. После вдигна лицето си с все още затворени клепачи и доближи устните си до неговите, докосвайки ги леко.
	В този момент вратата се отвори широко и Вераний връхлетя в стаята, галопирайки под товара на свитъците, скрити усърдно под козирката на шапката, за сметка на главата, от която шуртеше вода като струя на малък фонтан. Спря неподвижен на прага и смутен наблюдаваше сцената.
	Аврелий, който, щом чу да се отваря вратата, беше избягал далеч от Марцелина, преговори набързо репертоара си от хитрини за оправдаване пред ревниви бащи, съпрузи и братя в най-компрометиращите ситуации. Но да измисли правдоподобно извинение пред един голям играч, без да предизвика смях, беше толкова трудно начинание, че сенаторът предпочете да замълчи и да се изправи пред обидения смело, като човек, който няма за какво да бъде укорен.
	Вераний, от своя страна, се съвзе почти веднага от смущението.
	След като постави на масата вързопа, започна да се приближава навъсен към патриция.
	— Има някакво объркване… — промърмори сенаторът, но Марцел вече беше паднал върху него с цялата си тежест, сграбчвайки го грубо за ръката.
	— Ела да видиш какви прекрасни книги открих, Публий Аврелий! Йероним от Родос, какво мислиш? И Никандър, на практика непокътнат!
	Патрицият измънка някакъв поздрав, без да се осмели да погледне в лицето госта си, после потъна в томовете. С крайчеца на окото си видя девойката да събира епитрахила от дивана и да напуска стаята с въздишка.


>	XIII
>	Трети ден преди Календите на февруари

	На следващата сутрин Аврелий излезе с енергична стъпка от малкото игрище на _Clivius Pullius_, портика на Ливия, където беше ходил да направи някое и друго упражнение с Кастор.
	— Тази девойка, дали си дава сметка, или не, е много нахална да си въобразява разни неща — каза, поемайки към къщи. — Човек като Главк няма да помисли два пъти, преди да й се нахвърли отгоре. Марцелина се радва на извънредна свобода и той би имал на разположение много случаи да я среща тайно.
	— А с този? Не забравяй, че Никомед е бил хомосексуалист — отвърна свободният роб, накуцвайки зад него. — Освен това бих искал да разбера как ще успееш да свържеш сестрата на Вераний с управителя на една долнопробна баня.
	— Марцелина със сигурност ходи в термалните бани.
	— Не и в това учреждение, господарю. Само за мъже е.
	— Значи си ходил!
	— Да, но почти без резултат. Хората там държат завързана устата си и дори Сарпедон не пожела да говори с мен. Все пак научих, че е в беда, защото му липсва служител в котленото и няма достатъчно пари, за да си купи. Никой не би се предложил доброволно за такава тежка работа, още повече че пред вратата има две гърнета, от които и _fullones_ минават да вземат урината, необходима за техните багрила, следователно можеш да си представиш на каква смрад лъха там наоколо. Прибирайки се вкъщи, трябваше веднага да се изкъпя. За щастие Туча беше там да ми помогне.
	— Навярно очаква някаква изгода, Кастор — предупреди го патрицият.
	— Грешиш, като изпитваш антипатия към робинята, господарю. С радост ще се хвърли в леглото ти, ако решиш да я поканиш.
	— Дори не си го помислям — изключи Аврелий с усмивка. — Замести ме ти, Кастор, в качеството си на мой секретар.
	— Да, очевидно предпочиташ онази малка мързелива варварка, която дори не те поглежда. Внимавай, сее беди! Не говори с никого, освен със стария писар и келнера Модест. Вероятно е последната, която се е срещнала с Главк, докато е бил жив.
	— Глупости, Паконий щеше да я разпознае.
	— Да, точно както е видял убиеца! — каза Кастор саркастично. — Кой ти каза, че именно старецът не е прерязал гърлото на бедния Главк? Ние хвърляме във въздуха града в търсене на въображаем убиец, а междувременно основният заподозрян стои в таблинума на нашата къща да пише красиво любовни стихове!
	— Помисли, Кастор, Паконий беше в окови, следователно, ако беше убил Главк, щяхме да намерим оръжието на престъплението в килера. Както беше вързан, старецът със сигурност не е бил в състояние да се разпорежда с камата.
	— Може да я е връчил на някой съучастник, на Делия. Струва ми се правдоподобно…
	— А Лупий и Никомед? — отбеляза набързо сенаторът, без да се притеснява да взема под внимание тази неприятна възможност — Не, Кастор. Не сме изправени пред изолирано престъпление, а пред серия от свързани помежду си убийства. Един и същи убиец е убил повече от един път, и то все по един и същи начин!
	— Навярно, но ако бях на твое място, щях да задам някое въпросче на Делия. Момичето има вид, че може да борави добре с нож… — подсказа освободеният роб, заставайки настрани, за да посрещне господаря.
	Аврелий, на когото този ден му беше дошло до гуша от прерязани гърла, се заключи в библиотеката със свитъка на Федър. Лека-полека с четенето оценяваше все повече неговите приказки въпреки неизбежния им поучителен край. Много хора в Рим биха харесали подобна книга, помисли си, и може би наистина си струваше да я представи публично.
	— _Domine_, едно съобщение от вдовицата Арионила — прекъсна го интендантът, връчвайки му писмото.
C>
	Поздрав от Фулвия Арионила до Публий Аврелий Стаций.
	Интересувам се да си възвърна двама от робите, които ти купи наскоро. Става въпрос за триклинария Теренций, който вече беше на служба при мен и градинаря Скапола. Оставям те да избереш цената, сигурна, че няма да се възползваш от една беззащитна вдовица. Сбогом.
C$
	— Някой си Пупилий очаква отговор.
	— Прати ми го, ще му го съобщя на глас.
	Малко след това влезе робът с боядисаната коса, който беше изгубил много от времето на Аврелий в деня на пазара. Беше едър и мускулест, но нещо в предпазливата походка, в бягащия поглед, в боязливостта, с която се спря на почтително разстояние от патриция, криеше една крехкост въпреки грубия му глас.
	— Чета, че Арионила би искала да откупи двама роби. За съжаление твоята намеса вдигна цената.
	— Господарката ще ти заплати с удоволствие — увери го Пупилий. Жената се радваше почти безплатно на услугите на озеленителя, помисли сенаторът, значи Теренций я интересуваше наистина.
	— Мога да й преотстъпя Скапола. Предпочитам да задържа келнера — каза, като внимаваше в реакциите на посредника.
	— Но точно на него _domina_ Фулвия държи повече! — възрази Пупилий.
	— Ще кажеш на господарката си, че ако иска да осъществи покупката, ще трябва да дойде лично, и то сама — отвърна Аврелий. Той щеше да помисли насаме как да предпази наивната матрона от измамите на хитрия озеленител!
	— Госпожата държи много на доброто си име, за да излиза без придружител — заяви слугата натъжен и се сбогува.
	— Почакай малко, Пупилий. Казаха ми, че си бил много близък с Никомед, значи е нормално да искаш да бъде наказан убиецът му — спря го сенаторът, карайки направо.
	Изненадан, червеният видимо се сепна и Аврелий се запита дали не е бил точно той отблъснатият любовник, виновникът, когото търсеше.
	— Молих го да остане с мен онази вечер, но Никомед не ме послуша — промърмори Пупилий с треперещи устни. — Щеше да е жив още, ако Теренций не му беше позволил да излезе, за да го отстрани от моята компания!
	— И той ли е бил навън онази нощ? — попита Аврелий, разчитайки на явната неприязън на роба, за да стигне до истината.
	— Наистина не знам — отговори Пупилий честно. — Като началник на робите идваше и си тръгваше, когато му хареса.
	— А защо Италик е решил да продаде един толкова ценен роб? Можеш ли да ми обясниш?
	— Сенаторе, не ме поставяй в неудобно положение, като искаш да разкрия семейните работи на външен човек; питай господарката за тези неща! — възрази червеният, малко сърдит, но Аврелий забеляза, че се оглежда сякаш за да пресметне компенсацията за евентуален донос.
	— Колко? — попита строго. От опит знаеше, че всички могат да бъдат купени — някои, най-стиснатите, с мизерни пари, други с много пари, със славата, амбицията, лихварството, понякога дори с любовта. — Побързай, преди да промениш мнението си! — отсече.
	Пупилий се колебаеше, боязлив както да поиска твърде много, така и да пропусне тази неочаквана възможност.
	— Трийсет сестерции! — изхвърли се накрая с притаен дъх в очакване на реакцията на патриция.
	— Ще ти дам половината, и то само ако новината си заслужава — обеща Аврелий, а Пупилий се съгласи доволен.
	— На господаря въобще не се хареса, че Теренций беше поел в свои ръце фирмата. Мислеше, че господарката се влияе от него и че е, така да се каже, прекалено привързана към него.
	От добре по-добре, помисли си Аврелий. Вероятно неподкупният триклинарий беше замествал господаря и в брачното ложе освен в касата.
	— Какво общо имаше с това твоя приятел?
	— Той писа на господаря в провинцията, за да го информира за това, какво се случва в дома му. Естествено се надяваше на отплата. Когато беше с мен, нямаше нужда от никакви пари, но после започна да ходи по жени, така парите, които ни даваше Фулвия, не му стигаха вече.
	Аврелий се усъмни: а ако и Никомед беше убит като Главк, понеже е знаел твърде много? Нищо по-лесно за една зряла влюбена матрона от това, да опита да се освободи от неудобния си съпруг и един нахален свидетел.
	— Как умря Италик? — попита.
	— Беше блъснат от каруца, в Нарбонска Галия — отговори Пупилий, а патрицият зачеркна тази следа от картата с хипотезите, която трябваше да го доведе до разрешаване на заплетения случай.
	— Сега — продължи робът — без господаря и Теренций нещата не вървят добре. Аз работя от сутрин до вечер, за да помагам на господарката, но възрастта започва да ми тежи и откакто умря Никомед, мисля още повече за него от преди. Струва ми се, че вчера Италик го доведе вкъщи, един уплашен роб само на четиринайсет години, с къдрави разчорлени коси и очи, подути от сълзи. Колко мило беше! Помня първия път, когато го заведох да види акробатите на Септа Юлия и му купих сладки. Денем работехме, а вечер обикновено играехме заедно.
	— На _latrunculil_ — попита Аврелий с решителен тон.
	— Е как, на зарове! Никога не успях да разбера нищо от тези _latrunculi_.
	— Може би Никомед ги е познавал.
	— Може би, беше интелигентен. Може да ги е научил, ако е имал желание, но напоследък беше постоянно в публичния дом и не мисля въобще, че е, ходил да играе шах! — проплака Пупилий.
	Аврелий го погледна с разбиране. Един емоционален мъж, вече в напреднала възраст, изгарян от страст към едно момче, което с израстването си се беше оказало различно от каквото си мислеше, че е и беше уволнил стария покровител, за да се хвърли стремглаво към бордеите.
	— Кой бордей е посещавал Никомед? Не се прави, че не знаеш, Пупилий; със сигурност си ходил с него много пъти!
	— Вярно е, чаках го да излезе, после тичах набързо вкъщи, за да не забележи, че го надзиравам. Щях да направя това и последната вечер! — съжали червеният — Посещаваше бордея на Виколо Корто, зад портиците на Помпей.
	— Знаеш ли нещо за кожената кесийка, която била намерена в ръцете му? — разпита още сенаторът, връчвайки му петнайсет монети, предназначени да изчезнат бързо в джобовете на някой младеж на Еквилин.
	— Беше празна — каза Пупилий с монотонен глас. — Сутринта, когато го открих мъртъв, след като бях търсил цяла нощ под дъжда, погледнах вътре. Бях я забелязал от известно време на врата му и се надявах да държи вътре нещо мое — промърмори, с очи, забулени в сълзи.
	Аврелий го видя да се оттегля превит, с жилавите си коси, които се открояваха в сянката като пламъци, нарисувани набързо от недобре платен художник. Можеше ли той да е мистериозният убиец? Ами ако в тази поредица от престъпления имаше хомосексуална нишка, Пупилий, с неговите изявени наклонности, със сигурност беше най-подходящият кандидат за ролята на виновен.


>	XIV
>	Навечерие на Календите на февруари

	Когато на деветия час вечерта Аврелий стигна до Виколо Корто, не му беше много трудно да познае бордея. И без гигантския Приап, който изпъкваше като табела на стената, беше достатъчна една дълга опашка от замръзнали клиенти, чакащи търпеливо пред вратата да укаже точното място.
	Патрицият се нареди на опашката с другите с явното намерение да завърже разговор. Обгърнат в агнешка кожа, която се спускаше, за да покрие отгоре-отгоре фенера, с ръце, скрити в подплатени ръкавици, се чувстваше отлично замаскиран и се надяваше единствено да не го издаде твърде правилният синтаксис. Все пак, за да предразположи към приказки, носеше на рамо една делва с вино и сега, отмествайки леко руното, правеше така, че да се види сред дрехите привлекателният ръб.
	Не се наложи да чака много. Първият силен шамар по гърба получи от един слепец, чието единствено око навярно виждаше много добре. Няколко минути по-късно сенаторът беше обект на израз на симпатия от страна на последните петима мъже от опашката, тоест всички, които бяха достатъчно близо до амфората.
	— За първи път си тук, а? Ако не познаваш още момичетата, препоръчвам ти Леда — подсказа му слепецът, хващайки го под ръка приятелски.
	— Но какво говориш, тази почти саката Леда за този красив младеж! Не, не, по-скоро Орсеида! — отвърна едрият мъж, смеейки се просташки. — Все пак, преди да избереш, трябва да погледнеш в спалните сцените, които изобразяват специалитетите на пансионерките. Тук за три аса можеш да получиш всичко, което искаш… а като помислиш, че има будали, които са готови да платят цяло състояние за някоя куртизанка!
	— Баща ми ходи при Арсиноя и оставя петдесет сестерции всеки път — отбеляза един роб.
	— Това е нищо, казват, че известната Чинция иска да й плащат осемдесет! — възкликна един дребен мъж.
	— Хиляда — коригира Аврелий, който логично щеше да игнорира тарифите на най-известната куртизанка.
	— Но какво има тя, да не би да е със златни цици? — попита слепецът, не по-малко учуден.
	Междувременно сенаторът, подканен от другарите, беше отпушил амфората и си я предаваха от рамо на рамо, за да могат всички да опитат. След второто опитване обаче съветите се умножиха и разговорът прерасна в спор, привличайки вниманието на клиентите от първите редове, много от които се обърнаха любопитни — учудени, усмихнати и намигащи лица, едно от които имаше нещо познато.
	Забелязвайки сред плетеницата от качулки един страховит профил, който изглежда познаваше, Аврелий се скри точно зад гърба на слепеца и погледна по-добре. Не се беше объркал, плешивият и костелив череп на Арсаций, роба на Марцел Вераний, не можеше да се обърка! Навъсеният портиер, който изглеждаше излязъл точно в този момент от вратата на бордея, се зави с черната мантия, нахлупи качулката на главата си и изчезна набързо на улицата.
	— Вземи Леда!
	— Избери Орсеида! — крещяха междувременно клиентите, а Аврелий, теглен от всички страни, помисли добре да сложи край на този разговор.
	— Мислех да поискам жената, която ми препоръча един приятел, някой си Никомед.
	— Сигурно става въпрос за Зоя, значи. Този тип ходеше само при нея. Сега, като се замисля, от доста време не съм го виждал.
	— За слугата на кожаря ли говориш? Не му ли прерязаха гърлото? — намеси се учуден слепецът. За щастие точно в този момент вратата се отвори и от отвора се появи една планина от плът в женски дрехи.
	— Хайде следващият! — подкани със силен глас.
	Слепецът, притеснен да поеме щафетата, влезе в дупката, без да губи време да възразява. Малко след това беше ред и на Аврелий.
	— Искам Зоя — поиска без колебание.
	— Заета е — каза дебелата сводница, след като хвърли бърз поглед зад една мръсна завеса, от която се чуваше недвусмислено ръмжене.
	— Ще почакам — отвърна спокойно сенаторът.
	— Да не мислиш, че си в приемната на някоя куртизанка, че имаш такива претенции? Момичетата тук нямат време за губене и ако ти казвам, че Зоя…
	— Ето ме, ето ме! — възкликна една висока и здрава жена, блъскайки навън последния клиент, без дори да му даде време да си закопчае колана. — При теб съм, младежо. Струва три аса и няма да съжаляваш, че си ги дал!
	Изтънченият патриций погледна отново ужасен пода на спалнята, покрит с дюшек, пълен с бълхи, който играеше роля на любовно легло.
	— Цяла нощ и вън оттук! — възрази.
	— За десет сестерции можеш да я задържиш навън до утре сутринта, но само ако оставиш депозит — позволи сводницата.
	С голяма бързина Аврелий разкопча една от златните катарами, скрити под наметалото.
	— Тази става ли? — попита, подавайки я на сводницата.
	— Разбира се, знатни господине! — възкликна тя, преценявайки на око колко струва иглата. Имаме честта да ти служим… а ти, моля те, дръж се добре! — възкликна, лепвайки на Зоя един шамар по дупето. Веднага след това сенаторът излезе, влачейки след себе си проститутката.
	— Къде отиваме? — попита тя, колеблива. Скъпата тока я накара да е на нащрек. Неведнъж някоя проститутка биваше накълцана на парчета от някой изверг в настроение за силни усещания.
	— Къде искаш да ходим? На място, където може да се говори на спокойствие — отговори бързо Аврелий.
	Вече убедена, че е попаднала в ръцете на един извратеняк, Зоя се измъкна и се завъртя на токовете си, за да избяга бързо. След няколко крачки обаче се затъркаля по калдъръма, спъвайки се с изключително високите си налъми, които жените с нейната професия обичайно носеха.
	— Без повече шеги! — сгълча я Аврелий, вдигайки я без особена деликатност. Проститутката изтупа с едно движение лъскавата си тога и се опита да си предаде невъзмутим вид, а вътрешно се молеше на Венера Ерицина, покровителка на проститутките.
	Няколко минути по-късно сенаторът я тласкаше по една тъмна уличка, придържайки се строго към средата на улицата, за да не бъде улучен със съдържанието на гърнетата, които квиритите с липса на гражданско чувство изпразваха нощем от прозореца. Когато стигнаха пред една порта с емблема лоза, Аврелий отвори крилото и блъсна вътре пленницата си. Пияните хорове спряха изведнъж и клиентите започнаха да възхваляват ентусиазирани бедната проститутка, а робините гледаха навъсени нелоялната конкуренция, която се осмеляваше да стъпва на тяхна територия.
	— Имаме си нашите момичета — предупреди студено кръчмарят, но бяха достатъчни две монети на тезгяха, за да склони да приюти странната двойка в най-хубавата стая на таверната, едно спокойно помещенийце на първия етаж, където тежките миризми от кухнята достигаха притъпени и можеше почти да забравиш, че каупоната въпреки едиктите на Клавдий предлагаше като специалитет пържени наденици, гарнирани с мащерка и майорана.
	Зоя влезе предпазливо, вървейки срещу стената. С периферното си зрение видя патриция да се настанява върху едно легло, без да я удостои с поглед, и започна да трепери. Не беше вчерашна и беше разбрала веднага, че в този мъж имаше нещо, което не беше наред. Първо, бузите му бяха без обичайните неизбежни одрасквания, оставени от нискокачествените бръсначи; после, елегантната му прическа, почти новите му ботуши, самият начин на говорене. Обаче, когато патрицият си свали ръкавиците, се беше убедила, че е попаднала в ръцете на един перверзник. На показалеца на непознатия блестеше един автентичен рубин, вероятно плод на кървава кражба, както и златната тока, която видя да подава безгрижно на сводницата. Защо тогава този крадец я беше замъкнал до каупоната? Сигурно мислеше да я убие, но нямаше да бъде толкова лесно да разкара старата Зоя! Ето сега се освобождаваше от наметалото и след малко щеше да й обърне гръб… беше време!
	Глинената делва излетя право върху главата над Аврелий и се счупи със страшен трясък на стената, а жената започна да крещи.
	Привлечен от шума, кръчмарят почука на вратата. Аврелий сграбчи бързо легена, пълен с вода, и без да се поколебае, го хвърли в лицето на проститутката, после кръстоса ръцете й на гърба, запушвайки й устата с ръка да не приказва.
	— Тихо! Няма да ти направя нищо!
	Зоя започна да хълца и не беше лесно да я успокои. Накрая си позволи да седне на леглото и изсърба на един дъх супата и топлото вино, които Аврелий беше поръчал да й сервират.
	— Сводницата жива ще ме погребе! — простена. — Много се молеше да се държа добре с теб.
	— Ще запазя тайна, ако ми дадеш малко информация — предложи Аврелий и най-накрая успя да я попита за Никомед.
	— Естествено, че го познавах. Когато дойде при мен, никога не беше спал с жена. Беше с онзи Пупилий от малък и беше убеден, че е като него. „Зоя — ми каза, — искам да опитам, пък може да греша.“ И наистина грешеше! Така му хареса и започна да идва често, докато един ден не дойде да ми каже, че се е влюбил.
	— Много интересно — отбеляза сенаторът любопитен. — Разкри ли ти името на девойката?
	Зоя поклати глава в знак на отрицание. Повтаряше само, че е красива, много красива.
	— Трябва да знаеш поне дали е била робиня, освободена робиня или римска гражданка!
	— Свободна със сигурност не беше, защото той се жалваше много — потвърди Зоя, сбърчвайки чело.
	„Значи не е Марцелина тогава“ — помисли патрицият. „Кой друг тогава? Делия, Туча или някоя от хилядите робини и освободени робини на Рим?“
	— Винаги държеше един кичур от косата си висящ на врата в една чантичка от кожа от сърна — добави Зоя, развълнувана.
	Кесийката, която беше открил празна, спомни си Аврелий.
	— Какъв цвят беше? — попита.
	— Не го показа никога. Аз съм само една проститутка, знаеш — защити се жената.
	— И все пак въпреки голямата любов той е продължавал да си ляга с теб — уточни патрицият.
	Няма как, тя му беше разказала, че е изживяла една гадна история преди години, и така Никомед беше принуден да я кара по-бавно.
	Аврелий кимна замислен. Лошо и брутално преживяване — изнасилено момиче или робиня, принудена от господаря си да задоволи гнусните му желания…
	— Какво знаеш за един посетител на публичния дом, един висок и много слаб старец, с напълно оплешивяла глава? — попита после, намеквайки за Арсаций.
	— Не е наш клиент, със сигурност щях да си го спомням.
	Аврелий беше объркан. Беше сигурен, че го е видял да излиза от бордея онази вечер…
	— Ако подобен тип се появи при вас, предупреди ме веднага и ще получиш пари като компенсация — обеща. — Сега ела, ще те изпратя.
	— Как, без дори аз и ти… — видимо се учуди жрицата.
	Сенаторът се усмихна, отклонявайки твърдо предложението. Един от онези, помисли си Зоя, а на пръв поглед не изглеждаше. Жалко, защото е толкова красив мъж.
	— Виж, ако имаш съмнения като на онова бедно момче, питай за мен, пък мога да променя мнението ти — предложи се щедро.
	— Разчитай на това — каза патрицият, изпращайки я.


>	XV
>	Календи на февруари

	На следващата сутрин сенаторът беше подложен на изключително скучния ритуал по посрещане на _clientes_. Аврелиите бяха едно много древно семейство, уви, почти на изчезване. Така патрицият по същия начин, по който беше наследил от своите пестеливи и не много плодовити предци огромно наследство от латифундии, трябваше да се натовари и с традиционните задължения по отношение на защитените, които възлизаха на няколкостотин. И ако към тях се прибавеха и робите, които работеха извън къщата, и множеството освободени роби, които разчитаха все още на покровителство, броят от хора, които чакаха пред вратата му, за да му пожелаят добър ден и да получат в замяна _sportula_, стигаше до небесата.
	Викан от всички страни, Аврелий нямаше търпение да приключи с тази изтощителна церемония, но тълпата във вестибюла беше все още гъста и други хора се струпваха на входа да чакат. Стана така, че беше на косъм да не прочете поредната молба под формата на писмо, която падна в скута му.
	Щом вдигна поглед от листа, сенаторът се изправи изведнъж, опитвайки се да види сред тълпата кой му го остави, а клиентите, увити в белите си тоги, му се сториха всички еднакви.
	— Заеми моето място, Парис! — заповяда и докато сенаторът изчезваше в дебрите на коридора, от масата на слушателите се въздигна един хор от звучни протести.
	Едва когато беше на сигурно в средата на големия перистилий, навъсеният Аврелий прочете отново свитъка: _„Под твоя покрив има някой, който вече уби и ще убива още.“_
	Намръщен, седна на една мраморна пейка и започна да пресява един по един робите, които беше купил онзи злополучен следобед.
	Теренций. Какво знаеше за него? Почти нищо, освен че една уважавана матрона би преобърнала всичко, за да го има на разположение. Атинянинът все пак показваше особени качества за един роб — компетентност в областта на изкуството, отлично формално образование, крайна сдържаност на безупречните му, но в същото време презрителни обноски… Един студен и решителен мъж, който не беше трудно да си представиш с кама в ръката, готов да убие врага си, за да се върне после към ежедневните си занимания, сякаш нищо не се е случило.
	Паконий — ясно е, че както беше окован, не би могъл да е скрил оръжието на престъплението, и все пак историята за този толкова дълбок сън въобще не беше убедителна. Тогава кого пазеше стареца и защо?
	Макар уликите да бяха срещу него, Скапола не му изглеждаше много като убиец, но може би, както беше голям ентусиаст да размахва градинарските ножици, озеленителят би бил също толкова сръчен и с ножа.
	Тогава жените — Туча беше умела в преструвките, ласкателствата и предателствата с цел да получи някаква минимална привилегия. Кой знае дали наистина е била любовница на покойния издател, или това самохвалство е било отражение на едно насъбрано желание, останало завинаги незадоволено… Предния ден Парис я беше открил в кухнята, където нямаше право да ходи. Робинята беше наведена над едно от вече готовите ястия и като забеляза, че е открита, побърза да се отдалечи. Когато интендантът докладва този епизод, на Аврелий му настръхнаха косите. Сатурнин беше умрял, след като беше страдал от странни спазми на стомаха.
	Накрая Делия — твърда, враждебна, непроницаема, Делия, която хранеше към него мълчаливо и осезаемо негодувание.
	Патрицият подскочи изведнъж, поразен от една колкото неприятна, толкова неизбежна мисъл. Подозренията не можеха да се ограничат само до новите слуги. Виновникът можеше да е някой от неговите най-доверени хора, тези, на които всеки ден поверяваше дома си, имуществото си и живота си — готвача Хортензий, бръснаря Азел, остиария Фабел, гиганта Сансон, келнера Модест. Всички те посещаваха Главк и всички можеха да познават също толкова добре Никомед или Лупий. „А защо не и самите Парис и Кастор?“ — каза си патрицият, повдигайки рамене при абсурдната хипотеза. Не, не можеше да е някой от семейството му, реши категорично и в този момент погледът му избяга към алеята, където малката статуя на Купидон се издигаше в зимната си самота, съблечена от увивните растения, които щяха да я покрият наново през лятото. В долната част на колоната, която подпираше бронза, се забелязваше отпечатък от крак, много ясен, и пресечен от един отрязан кичур.
	Беше още там и наблюдаваше изумен отпечатъка, когато Парис дойде при него.
	— Случайно да си изпратил Модест да извърши някакво поръчение, _domine_? — промърмори интендантът изморен, че се беше наложило да потушава бунта на разочарованите клиенти. — Искам да му дам една задача, а не съм го виждал от вчера следобед.
	Аврелий изпита нещо като мрачно предчувствие. Каква глупост, помисли, съвземайки се, ядосан на себе си заради цялата тази тревожност. Сигурно момчето беше на пазар или пък се беше спотаило в някой ъгъл в компанията на някоя отзивчива робиня.
	В този момент се появи Кастор, видимо разстроен.
	— Кубикулумът е празен, а леглото непокътнато. Тази нощ не се е прибирал вкъщи.
	— Никога не е излизал без позволение — простена управителят с насечен глас. Тримата се гледаха втренчено мълчаливи. Умът им беше зает от една-единствена ужасна мисъл.
	— Да го потърсим веднага! — отсече сенаторът, вземайки в ръце ситуацията.
	— О, небеса, вярно ли е, че… — В този момент идваше Нефер.
	— Тихо! Събери жените и ги разпитай една по една кога за последно са виждали Модест — заповяда й Аврелий. — Увери се, че говорят свободно. Каквото и да са забъркали, няма да бъдат наказани. Ти, Кастор, бий камбаната да обявиш тревога.
	Няколко минутки по-късно повече от сто слуги се събираха в перистилия, но никой нямаше ни най-малка представа къде можеше да бъде изчезналото момче. Когато Полидор и Тимон, най-добрите приятели на Модест, избухнаха в плач, сред слугите настана паника.
	— Бъдете спокойни, ще го открием — каза Аврелий, стараейки се да не прозира неговата тревога.
	— Може би Фабел си спомня дали го е видял да излиза — подсказа секретарят и всички се втурнаха във вестибюла, без да хранят прекомерни надежди. Фабел, който не можеше да държи отворени очите си повече от няколко минути, като портиер беше пълна скръб. Намериха го дълбоко заспал, тъй като дори тревогата не беше успяла да го измъкне от ръцете на Морфей. Блъскан от всички страни, остиарият отвори едното си око, за да го затвори веднага след това. Сънуваше странен сън, с множеството хора, които го разтърсваха до невъзможност.
	— Събуди се, нещастнико! — Вдигна го на крака сенаторът, сграбчвайки го за туниката. — Виждал ли си Модест?
	— Наистина бях задрямал — промърмори разкаян.
	— Как ли да не знае нещо тази издънка! — измънка Парис навъсен, господарят беше прекалено добър, трябваше да помисли как той да смъмри добре портиера по-късно.
	— Вчера обаче мина пред входа, елегантен и парфюмиран! — спомни си изведнъж Фабел.
	— В колко часа? — попита патрицият.
	— Осем, най-много девет… Все още беше светло.
	— Разделете се на групи и обходете всички къщи. Трябва да го намерим веднага! — заповяда Аврелий навъсен, но до късно вечерта не беше намерена и следа от Модест.


	На единайсетия час сенаторът беше преустановил търсенето, после се беше затворил в стаята си, отказвайки услугите на кубикулария, който предлагаше да го приготви за нощта. Все още облечен с наметалото, сега лежеше върху подплатения _torus_, без да може да потуши тревогата, която му тежеше отвътре.
	Добре помнеше Модест, така както познаваше един по един всички слуги от къщата, повече от сто човека, които се занимаваха с неговите нужди и му принадлежаха напълно. Сред тях, неясни и непознати, хиляди слуги работеха на нивите, на корабите или в много далечни и непознати градове, за да запази наследството си, да го умножи, и това да му позволи да се наслаждава напълно на най-изтънчените удоволствия на тялото и на ума. Аврелий съзнаваше колко е била благосклонна съдбата към него, като се беше родил свободен, римлянин и господар, последен плод от един род на победители, който беше поробил победените. Знаеше, че няма никаква заслуга, но въпреки това, правилно или не, беше единственият свят, който познаваше, благодареше на сляпата Фортуна, че се беше показала благосклонна спрямо него. На други се беше паднала различна съдба. По неговите земи всеки ден се раждаха десетки роби и толкова други умираха. Колко притежаваше с точност? Трябваше да попита Парис…
	Все пак слугите, които живееха под неговия покрив, бяха много повече от една обикновена собственост. На патриция му харесваше да мисли, че изпитваха обич към него, и им отвръщаше със снизхождение. Може би не можеше да ги посочи като пример за желязна дисциплина или за огледална честност, но беше видял, че в момент на нужда му се притичваха без колебание. Докъде обаче стигаше лоялността на слугите? Наистина какво знаеше за тях отвъд онова, което си позволяваха да му покажат?
	Замисли се отново за Модест, момче на не повече от двайсет години, весело и малко свенливо, запалено по флейтата. Спомни си кога го беше повикал в Рим от родното Пичено, за да удовлетвори желанията на една стара селска слугиня; прабабата на момчето навършваше сто години, необичайно събитие за една слугиня. По случая беше накарала да пишат на този всемогъщ _dominus_, на който беше служила цял живот, без да го беше виждала поне веднъж, препоръчвайки му правнука си, дете. Аврелий се беше отзовал, измъквайки Модест от нивите, за да го доведе сред великолепието на Рим.
	Къде ли беше сега? В някоя дупка на златния и злостен град, който беше обикнал от пръв поглед, с абсолютното посвещение на мъж, непознаващ жените, на когото му се е сторило, че е срещнал богиня? Но Рим с всички жени беше капризен, придирчив, безмилостен и беше погълнал в своите топли и тъмни недра този млад и наивен любовник.
	Тъй като не успя да заспи, Аврелий слезе тихо до квартирите на слугите. Кубикулумът, който Модест делеше с Полидор и Тимон, беше пуст. Другарите му не се бяха почувствали добре да заспят до празното легло и бяха по-търсили гостоприемство другаде.
	В малката ниша на стената лежеше _aulos_, двойна флейта. Патрицият я докосна, питайки се дали щеше да свири още. До инструмента имаше партитура, пълна с гръцки букви, които показваха тоновете, с няколко добавки, направени собственоръчно от младежа върху продължителността на времето, и множество забележки накрая. Модест беше започнал да учи музика още щом дойде в града, влагайки много повече страст в нея, отколкото в упражненията по граматика и правопис. Ето че имаше много напълно сгрешени дифтонги, забеляза сенаторът, разглеждайки записките и един акузатив без обичайното окончание: _„Ad Quirini Aede“_, в храма на Квирин без „т“ накрая…
	Аврелий потрепна, давайки си сметка изведнъж, че тази фраза сочеше една дестинация.
	— Събуди се, може би знам къде е Модест! — изкрещя, връхлитайки в кубикулума на Кастор, и няколко минути по-късно двамата минаваха през входа пред спящия Фабел.
	Вън беше кучи студ. Напряко мястото не се намираше много далече, но големият метрополис, построен върху неизбежните хълмове, беше низ от безкрайни и много неудобни неравности, така че изкачвайки се по Квиринала, след като беше слязъл по Виминала тичешком, патрицият се запита дали покровителят на Рим — Ромул Квирин, към чийто храм се бяха упътили — нямаше да направи по-добре, ако беше избрал малко по-равно място, за да построи там Вечния град.
	Стигнаха задъхани на върха на възвишението, свещеното заграждение беше вече на три века. Олтарът обаче беше напълно реконструиран от Август и само надписът на Луций Папиний Курсор стоеше още на фасадата да напомня за оригиналната сграда. Точно под този древен надпис се спряха двамата, неуверени какво да правят.
	— Даже и да е дошъл тук, може да е отишъл навсякъде — в храма на Салуте, в Пинчо, по протежението на _Alta Semita_ — отбеляза секретарят.
	— Зад нас има градски стени и оттам не може да е минал — забеляза Аврелий.
	— Защо не? Рим има повече порти, отколкото стени! — отбеляза освободеният роб. Откакто Рим владееше света, мощните крепостни стени на Сервий Тулий бяха станали напълно безполезни, защото враговете — малкото, които бяха останали — се намираха в горите на север или в далечната Патрия, разбира се, не в периферията на града. Все пак никой амбициозен политик не би отказал да прекъсне монотонността на червените тухли, вече сведени до подслон за влюбени и бездомни котки, за да открие там една красива мраморна арка, с неговото име, препратено на бъдещите поколения със златни букви.
	— Да огледаме поне участъка зад гърба ни, от врата на врата — заповяда сенаторът, докато палеше факлата, тръгвайки към изоставения бастион.
	— Ей, вие, какво правите с този факел? — извика някой в тъмнината. — Не знаете ли, че е строго забранено паленето на огън в гората?
	— За бога, пожарникарите! — прокле Аврелий.
	Бригадата на _vigiles nocturni_, създадена, за да защитава Рим от злонамерените и подпалвачите, имаше задължението да арестува мигновено всеки индивид, изненадан в подозрително пироманско поведение.
	Патрицият потърси инстинктивно пръстена с печата, който, когато го видеше охраната, щеше да изпадне веднага в хиляди извинения.
	— О, небеса, оставил съм го вкъщи, в кубикулума! — откри с тревога.
	Пожарникарите действаха, без да се церемонят, и без да установят неговата идентичност, щяха да го задържат часове, а може би дни затворен в килията. В този момент Кастор се приближи до него, поставяйки приятелски ръка на раменете му.
	— Извини ни, агенте, ще загасим веднага светлината! — увери със смекчаващ тон, който не се хареса на сенатора.
	— Не се правя на морален, разбирам за момченцата, но това е изграден мъж, и то свободен гражданин! — коментира стражата с тон на явно раздразнение.
	— Пълнолетен е, нали? Законът не го забранява — усмихна се Кастор, приближавайки се до пазителя на реда, за да му прошепне нещо на ухо. Аврелий, твърде учуден, за да реагира, се опита да хване нещо от разговора, питайки се междувременно дали нямаше да е за предпочитане да прекара някоя нощ на свежо, отколкото да се възползва от това бягство.
	— Хм, в този случай… важното е да не ти поиска да си смените ролите! — засмя се пожарникарят, отдалечавайки се.
	— Уреден въпрос! — каза гъркът весело, съвземайки се.
	— Какво му каза? — попита Аврелий намръщен.
	— Истината, _domine_, че ти си един могъщ сенатор — опита се да се измъкне освободеният роб. — Естествено трябваше да добавя някоя измислица, която да извини нашето присъствие на толкова тъмно и усамотено място.
	— Искаш да кажеш, че… — поде Аврелий, възмутен, но Кастор бързо му затвори устата.
	— Колко истории, господарю! — измънка александриецът — От времето на Тиберий никой вече не е изключван от Курията заради пасивна хомосексуалност!
	Аврелий си прокара ръцете през косите. Вече виждаше римските сенатори да изправят пред обществения присмех безсрамния извратеняк, който окалваше с порока си най-високия форум в Рим! Навярно Лентул щеше да получи главата му, простена патрицият. Този стар фарисей му беше ядосан заради една забежка за жена му и не пропускаше възможност да го атакува в Сената, обвинявайки го в твърде меки и изтънчени обноски за грубата мъжественост на квиритите. Засега неговите контраобвинения се бяха изгубили в нищото, но на следващия ден щяха да отекнат в целия Рим.
	— Нещастник, точно това извинение трябваше да намериш? — изръмжа сенаторът ядосан и естествено Кастор беше реагирал нарочно. — Не можеше ли да му кажеш поне, че жената си ти? Ти си освободен роб, за Бога, и никой нямаше да намери нищо лошо в това!
	Всъщност в Рим не толкова полът на любовника би предизвика скандал, колкото ролята, приета в двойката, от свободния гражданин, на когото беше забранено да се предлага на желанията на другите. Грозеше го присмех и социална подигравка.
	— _Domine_, би било несправедливо да искаш от мен да излагам на опасност репутацията си! — оправда се Кастор ангелски. — Все пак бъди спокоен, внимавах да не споменавам името ти, дадох му името на един твой колега.
	— Слава богу — въздъхна с облекчение Аврелий. — И кой е нещастникът?
	— Лентул, естествено — каза Кастор, озъбвайки се.


	Да се оглеждат стените със загасен факел, въобще не беше лесно, но макар пожарникарят да се беше отдалечил от известно време, Аврелий не искаше да рискува да го видят отново. Този път щеше да се наложи да се издаде и тогава след злонамерената шега на Кастор сбогом на очарователните матрони и на пленителните жрици на любовта!
	— Безполезно е, _domine_. Няма да го намерим никога в тази тъмница — въздъхна гъркът, сядайки на свален корниз. — По-добре да изчакаме да се зазори и да се върнем в пълна сила, с всички мъже на разположение.
	Аврелий се съгласи. От върха на Квиринала започваше да се забелязва първата светлина на зората.
	— Да се прибираме — каза разочарован и започна да слиза по стръмнината.
	Направи само няколко крачки в гората, когато се претърколи на земята. Безформената купчина, която го беше накарала да падне, не беше скала, нито плетеница от корени. Когато сенаторът протегна ръка, намери мека и пухкава материя, като подплатен плат.
	— Запали факела! — изсъска, поемайки дълбоко дъх, за да види онова, което знаеше, че ще види.
	Преди още проблясъците на пламъка да осветят храста, Аврелий беше познал в полусянката една от ръкавиците, които Парис поръчваше на _digitabularius_ специално за слугите в дома му.


>	XVI
>	Шести ден преди Ноните на февруари

	Този път робите не плачеха. Бяха мълчаливи и тъжни, докато сновяха напред-назад из стаята, където лекарят Ипарк оглеждаше остатъците от техния нещастен другар.
	— Свърши ли? — попита Аврелий светилото, дърпайки го настрани.
	— Прободна рана, причинена отзад с дясната ръка, или отпред, ако нападателят е бил левичар. Острието е било много добре наострено и е разрязало месото, сякаш е пробило мокра бучка пръст, прерязвайки напълно артерията му — обясни Ипарк. — Умрял е мигновено, без да страда, но кръвта му е изтекла с голяма сила. За да се осъществи подобен удар, със сигурност не е била необходима огромна сила. Би успяло и едно дете.
	„Или жена“, помисли мрачно Аврелий.
	Докато събираше инструментите си, лекарят подшушна на сенатора:
	— Преди да умре, е имал сексуални отношения. Има следи от сперма по туниката.
	Сенаторът даде знак на Кастор да се приближи и му прошепна на ухото:
	— Вземи с теб Парис и виж дали има някъде лекьосана рокля.
	Двамата освободени роби се появиха малко след това с вид на облекчение. В къщата не бяха открили нищо подобно.
	Слугите се спуснаха към перистилия изумени. Филид и Нефер оглеждаха уплашени тялото на младежа, с когото до предната сутрин се бяха смели и шегували. Фабел мърмореше със сълзи на очи:
	— Ако не бях заспал…
	— Такова красиво момче! — поклати глава Ацел, притискайки към гърдите си своя Ганимед. И Тимон, и Полидор бяха развълнувани, а Иберина, която се беше надявала да стане двойка с флейтиста, плачеше огорчена.
	Като се наведе пред ковчега, Аврелий чу някой да казва тихо:
	— Мислите ли, че наистина е толкова натъжен? За него беше просто един роб. — Нямаше нужда да повдигне очи, за да разбере, че говореше Делия.
	Вече всички слуги наблюдаваха господаря, сякаш очакваха от него решителен жест. Патрицият излезе напред бавно, мина през антрето и пое надясно към Ларариума, светия олтар на боговете, покровители на Аврелиите.
	— Някой в тази къща — каза — е вдигнал ръка срещу един от моите роби, мислейки да убие безнаказано мен, семейството ми, хората ми. Кълна се в Ларите на този дом и в моята чест на римски гражданин, че ще намеря този мъж на всяка цена и с всички средства и ще го накажа за престъплението. И ако открия, че виновникът е сред вас, ще го съдя лично, съгласно древното римско право на живота и смъртта на _paterfamilias_, и ще ви дам правото да изпълните присъдата!
	Кастор и Парис застанаха до него:
	— С теб сме, господарю. — Тогава, един по един, робите се изредиха пред господаря, подновявайки обета си за вярност към него.
	Аврелий погледна всеки от тях дълбоко в очите. Кой ли от тях лъжеше?


	Погребението беше грандиозно и тържествено, невиждано за един роб, докато оплаквачките пееха своите печални песни, Аврелий начело на кортежа постави праха на Модест в една ниша на големия семеен мавзолей, в края на улицата, която носеше името на неговия род. Там прахът на момчето беше нареден редом до този на предците на консулите и сенаторите и на цели поколения слуги, верни на господарите в гроба, както бяха между стените на големия _domus_ на Виминала.
	Вечерта сенаторът извика секретаря си в библиотеката за разговор на четири очи.
	— Вземи колкото пари искаш, Кастор. Плащай, подкупвай, заплашвай, изнудвай, прави каквото искаш, но ми намери свидетели, които могат да ми докладват всеки ход на Модест, откакто напусна този _domus_, до момента, в който бе убит! — заповяда.
	Кастор се съгласи предано, но личеше, че не вярва в ползата от това начинание.
	— Започни веднага да разпитваш хората в къщата. Искам да знам точно какво е правило момчето, преди да излезе, какви неща е свършило и с кого е говорило.
	— Вече направих това още когато се надявах, че можем да го намерим жив, господарю. В деня на смъртта си Модест е бил на служба в столовата. Парис го е бил поверил на Теренций, докато направи от него един завършен триклинарий. С него е прекарал голяма част от сутринта, упражнявайки се да подрежда чиниите. Туча им помагала, плетейки венци от клонки за окачване на стените.
	— Туча и Теренций, значи — каза патрицият.
	— Не само — добави освободеният роб с неохота. — Модест изглеждал в отлично настроение след закуска, така че свирил дълго време на _aulos_ на една приятелка. Чули са ги да пеят и изглежда, дори тя се е изявила в нещо като танц…
	— Става въпрос за Делия, нали? — попита сенаторът и Кастор кимна сериозно, сбръчквайки чело. — Следобед ли е излязла?
	— Да. Никой не знае къде е ходила, но и другите са били навън. В този час по-голяма част от слугите ходят да се къпят.
	— Сигурно някой ходи при Сарпедон.
	— Невероятно е, господарю. Със заплатите, които плащаш, твоите служители със сигурност могат да си позволят по-добро. Все пак точно Делия е човек, който би се осмелил да стъпи вечерта в Субура или до градските стени.
	Патрицият изглеждаше потиснат:
	— Лупий, Главк, Никомед, Модест… Възможно ли е да няма никаква нишка, която да свърже четирите убийства помежду им?
	— Нишки има в изобилие, господарю — отбеляза Кастор. — Проблемът е, че са твърде заплетени. Освен това следите хвърлят подозренията, че ядрото на загадката се намира точно тук, в нашата къща.
	— Не сме единствените, които го мислят — каза Аврелий, показвайки на секретаря свитъка, който му беше хвърлен в скута.
	— Който е написал това, е предусещал, че ще се случи ново престъпление — добави Кастор сериозно. — Доколкото знаем, доносникът може да е всеки от милион и половина жители на Рим.
	— И все пак в цялата тази бъркотия би било лесно и за някой от робите да се предреши с тога и да се смеси с клиентите, за да ми даде папируса.
	— Как възнамеряваш да процедираш, господарю: да разпиташ Скапола?
	— Да изчакаме. Не ми се струва, че следите, които забелязах в перистилия, са оставени от някой куц човек, без да смятам, че същия този ден градинарят се намираше при разсадника на Фулвия Арионила.
	— Отново ти препоръчвам да говориш с Делия; струва ми се, че я отбягваш — каза Кастор предпазливо.
	— Прав си, това е нещо, което отлагам от доста време — съгласи се патрицият — Впрочем видях, че си се сприятелил с Туча.
	— За съжаление нашите отношения са застрашени от незначителните парични средства, с които разполагам, господарю — осъди го освободеният роб, който в действителност беше по-богат от един конник. — Против принципите ми е да си развържа кесията за това, което мога да имам безплатно.
	— Кому е необходима такава неотстъпчивост? — попита Аврелий, на когото му се струваше не само естествено, а задължително да компенсира услугите на своите любовници.
	— Израснал съм в предградията на Александрия, _domine_, и трябваше да се науча отрано да получавам с други средства онова, което господата получават с пари. Освен това Туча се стреми по-скоро към престижна позиция, отколкото към пари. Интересува я да се откроява сред първите, да придобие подобие на власт. Неслучайно прави мили очички на нашия Парис. Вероятно историята за връзката й със Сатурнин е истина и все още съществува. Помниш ли, че Парис ти каза, че я е виждал да се навърта в кухнята? Тъй като скалъпеното извинение за оправдаване на нейното присъствие не беше особено убедително, разгледах щателно кубикулума й. Сред кремовете и ружовете имаше една сребърна кутийка, по която имаше следи от зелен прах.
	Аврелий пребледня. Слугинята тъкмо щеше да сервира храната му, когато интендантът я беше хванал.
	— Уплаших ли те? — засмя се освободеният роб. — Бъди спокоен, господарю, не ставаше въпрос за бучиниш, нито пък самакитка. Беше само брашно, получено от изсъхналото тяло на няколко жаби, което амбулантните търговци продават като афродизиак… Според мен Туча искаше да го прибави към твоето ядене.
	— За Юпитер, Бакхус, Диана и всички почитани богове! — промърмори Аврелий разгневен. — Възможно ли е човек да не се чувства сигурен дори у дома си? Няма да й се размине на тази змия.
	— Споделих ти само едно подозрение, господарю, не можеш да съдиш по намеренията. И не разбирам защо се ядосваш толкова много, даже трябва да се чувстваш поласкан! — подразни го освободеният роб.
	— Дръж я под око, Кастор, и ако забележиш някога да показвам някаква склонност към нея, ме залей с кофа студена вода! — заповяда му строго господарят.
	— И още нещо, domine. Изглежда, никой в града не познава проститутка на име Норбана. От друга страна, отдавайки се на разгулен живот, жените обикновено приемат гръцки псевдоним, за да не навредят на репутацията на семейството си. За жалост нямаме представа как изглежда момичето, защото описанието на хлебаря Бозий беше също толкова объркано.
	— И Чинция не я познава — каза патрицият, който се беше информирал при известната куртизанка. — Все пак се постарай да узнаеш всичко за нейните възможни конкурентки.
	— Имаш ли други заповеди, господарю? — поиска да узнае Кастор, сбогувайки се.
	— Да. Когато всички се оттеглят, вземи Делия и я доведи в стаята ми.


	Аврелий чакаше робинята пред една купа _cervesia_. Беше хапнал добре, а подът под краката му беше приятно топъл, като въздуха, който се вдигаше от зачервения от жарта мангал. Следователно беше в много добро духовно разположение, за да се справи с някаква сприхава слугиня, без да рискува да изгуби търпение веднага.
	— Ето я, domine — каза Кастор, бутайки вътре жената, без да се церемони.
	— Затвори вратата и седни! — заповяда патрицият на момичето, което се притискаше подозрително до стената. Робинята не се помръдна и милиметър.
	— Казах ти да седнеш! — повтори Аврелий твърдо, опитвайки се да не се вбеси веднага.
	Делия седна с безгранична мудност в ъгъла на една подплатена _cathedra_. Аврелий откачи един фенер от бронзовия свещник и го постави на една масичка до момичето, за да вижда по-добре лицето му.
	— Виж, знам, че не ти харесва да стоиш тук и че не се разбираш с никого, но ще трябва да се адаптираш рано или късно — каза й искрено. — Опитай се да ми помогнеш, като отговориш на въпросите, които ще ти задам. Разбра ли?
	Делия кимна с глава.
	— Значи разкажи ми първо за твоя стар господар Брадати — попита патрицият, подемайки разговора отдалече. — Обичаше ли го?
	— Като баща.
	— Сигурно ти е било неприятно да научиш за неговата смърт…
	— Бях с него. Всички останали слуги от къщата бяха избягали презглава — каза Делия гордо.
	— Видя ли го да си прерязва вените? — замръзна Аврелий.
	— Аз му помогнах — усмихна се гордо жената.
	„Олимпийски богове — изстена Аврелий, — но какво се беше случило в дома му, да не би да е възкръснала Порция?“
	— Значи този спектакъл на смъртта не те впечатлява много — каза учуден.
	— Не ме е страх от смъртта — отвърна тя с известна арогантност.
	— Дидий Брадати те е научил и да играеш на латрункули, разкривайки ти тайните, не е ли вярно?
	Момичето се съгласи мимо волята си и Аврелий му показа пешката, паднала от дрехите на Главк.
	— Виждала ли си я някога? — попита.
	— Това е обикновена дървена _mandra_. Тези на Брадати бяха от кости — каза тя с осезаема нотка на носталгия в гласа.
	— Кажи ми как е възможно един толкова нежен господар да не ти даде свобода като завещание?
	— Беше го направил, но неговият племенник скъса писмото за освобождаване — каза момичето с подигравателна усмивка.
	— Това е тежко обвинение. Защо би извършил подобна несправедливост? — попита Аврелий, предполагайки какъв ще бъде отговорът.
	— Очевидно предпочиташе да остана робиня — обясни Делия, без да влиза в подробности.
	„На колко ли години е била по това време? — питаше се Аврелий. — Максимум двайсет, малко, за да се опълчи на бруталността на един мазен и нечестен господар. А Зоя беше говорила за любимата на Никомед, за една жена, която е преживяла едно разтърсващо изживяване…“
	— Много пъти ли си опитала да избягаш?
	— Недостатъчно, щом имам още това! — отвърна Делия саркастично, докосвайки нашийника си.
	— Защо си ходила в стаята на Главк малко преди да бъде убит? Не отричай, видели са те!
	— Кой е изпортил? — Делия се присмя ехидно с толкова злобен тон, че Аврелий трябваше да се напрегне да остане сериозен. — Да тръгваме, сенаторе, знаеш добре, че Туча би казала всякакви неща, за да ме представи в лоша светлина!
	— Не е единствената, която те обвинява. Обясни ми какво прави този ден, и няма да ти се случи нищо лошо.
	— Ами ако ти кажа, че се опитвах отново да избягам? На пазара цареше пълен безпорядък, множество хора, и Софрон, който лесно използва камшика, не изглеждаше толкова хитър, така че си помислих, че ще мога да се смеся с някоя група купувачи и да мина незабелязано.
	Аврелий си позволи минутка размисъл: всъщност пазачът му беше казал, че му е отнело известно време, за да намери момичето…
	— Как така тогава си се върнала обратно? — попита, несигурен дали да повярва, или не на думите на робинята.
	— Входовете се пазеха. Пазачите, преди да пуснат някого да влезе, се уверяваха, че не носи нашийник.
	— А Модест? Имаш ли алиби за деня на неговата смърт? — попита Аврелий, не много убеден.
	— Разхождах се сама из града, когато е умрял. Нямаше кой да ми прави компания.
	— Беше единственият роб, с когото си завързала приятелство.
	— Ценях музиката му — вдигна рамене момичето.
	— Казаха ми, че умееш да танцуваш, ще ми бъде приятно да те гледам.
	— Танцувам много зле! — каза Делия грубо.
	Патрицият въздъхна. С тази твърдоглавка нямаше да стигне доникъде.
	— Защо ми се ядосваш толкова? — попита я обезкуражен. — Ако не ти бях господар, щеше да бъде някой друг, може и по-неприятен от мен. Можеше да имаш по-лоша съдба от това, да си робиня на Публий Аврелий Стаций!
	Девойката сведе поглед и изпадна в красноречиво мълчание.
	— Помогни ми да открия кой го е убил — помоли я Аврелий, слагайки ръцете си на раменете й.
	— Не ме докосвай! — скочи тя с очи, показващи все още непотиснат гняв.
	Аврелий остана вкаменен. Имаше намерение да отиде към нея с приятелски жест и му се струваше несправедливо да му се приписват скрити намерения. Изведнъж се почувства смешен — той, един римски патриций, на когото всички, дори и властимащите, се кланяха с уважение, да позволява на една робиня да се държи по този начин с него… За един миг търпението му и добрите му намерения изчезнаха като сняг на слънце.
	— Как се осмеляваш да ми заповядваш? — изкрещя, сграбчвайки я грубо за ръцете.
	— Аз не ти принадлежа! — каза отчетливо Делия задъхана.
	Аврелий усети, че се опитва да му се изплъзне, с ръце, обтегнати от усилието, сърдито лице, твърди очи, разпръскващи отрова, и изведнъж си даде сметка, че не само желаеше тази жена, но по закон и обичай имаше всички права върху нея. Сграбчи я още по-силно и я притисна към себе си.
	— Ти си моя робиня — напомни й. — Мога да правя с теб каквото си поискам, по моя преценка!
	— Ами направи го тогава, само знай, че след това ще се самоубия — отговори студено Делия.
	— О, безсмъртни богове, може би си мислиш, че си матрона Лукреция? — смъмри я Аврелий вбесен. В зората на историята съпругата на Колатин се беше самоубила заради това, че беше понесла насилие от сина на крал Тарквиний. От нейната жертва се родили републиката, консулството и славата на Рим. Лукреция обаче беше матрона, не робиня, и освен това от тези далечни времена много неща се бяха променили в Рим.
	В този момент Делия го погледна дълбоко в очите, а патрицият разсеяно разбра, че не се шегуваше.
	— Отивай си! — каза сурово, улавяйки изведнъж чувство на отегчение заради това враждебно присъствие. — Излез оттук!
	Робинята остана неподвижна.
	— Кастор, изведи оттук тази глупачка! — изкрещя побеснял.
	— Както искаш, domine — побърза да се подчини свободният роб, появявайки се веднага.
	— И прати Нефер да ми направи един масаж; тази ми скъса нервите! — нареди грубо и тресна вратата.
	Малко след това красивата египтянка тропаше леко на кубикулума на господаря с гъбата и масло от мускус. Никой не забеляза, че зад една колона в перистилия робинята Делия плачеше тихичко.


>	XVII
>	Осми ден преди Идите на февруари

	На следващата сутрин патрицият кръстосваше стаята с големи крачки, прехвърляйки в ума си разговора с Делия. Реакцията на девойката беше много пресилена. Всяка друга жена в Рим — свободна или робиня, знатна или плебейка — при същите обстоятелства щеше да се измъкне, подминавайки с някоя духовита реплика. Делия обаче, тъй като беше неспособна да даде елегантен отказ, гарниран с известна хаплива нотка, беше стигнала дотам, че да заплаши дори с убийство. Смешно, каза си Аврелий, но къде беше живяла тази девойка? Даже ако приемеше, че е трябвало да търпи нежеланото внимание на внука на Брадати, възможно ли е да е станала на двайсет и осем години, без да е научила нищо от изкуството на съблазняването, изкуство, което беше разпространено до такава степен, че беше направило от Овидий най-четеният автор в Рим?
	Твърдостта на отговора на слугинята беше такава, че наведе патриция на мрачни мисли. Как щеше да се държи една толкова доброжелателна жена, ако Главк, освободеният роб, беше опитал да я опипа? Нямаше ли да се защити по някакъв начин, с нокти, със зъби, а защо не с наточен нож?
	„Ще се самоубия“ беше заплашила предната вечер и това не беше нещо, което да се подминава с лека ръка, казано от момиче, способно да пререже вените на един убиец. А ако беше казала на нещастния писар: „Ще те убия“ и после беше удържала на думата си?
	Патрицият се опита да прецени ситуацията. До този момент подозрението, че убиецът можеше да бъде жена, не го беше напуснало. Една серия от кървави и повтарящи се престъпления изисква винаги мъжка ръка, потисната мощ и желание да намери своята отплата единствено в ужаса и в кръвта. И все пак да прережеш артерията на врата с наточено острие, не беше трудно, беше го казал и лекарят, и освен всичко друго той самият не беше ли виждал в цирка разни много изтънчени матрони да викат, колкото им глас държи: _„Iugula!“_, т.е. „Прережи му врата!“, пред някой ранен гладиатор, наслаждавайки се на гледката на клането? Никомед може да е бил поразен коварно, за да се пререже гърлото на завързан мъж като Главк или любител на секса като Модест, не беше необходима физическа сила, само смелост и хладнокръвие, които Делия притежаваше в изобилие.
	Всъщност престъпленията, изглежда, следваха определена линия — добре изглеждащи младежи, с градски, любезни обноски, биваха заклани след сексуален акт. Все пак как да вкара в тази схема убийството на Лупий, който въобще не беше млад, а и като бивш гладиатор трудно можеше да се похвали с изискано възпитание? Де да се знаеше нещо повече за неговата личност и за обстоятелствата около убийството му… но в бруталната и насилническа обстановка в Субура никой не разказваше за себе си на непознати. Към мозайката от престъпления липсваше един основен елемент.
	— Кастор! — извика с гръмък глас.
	— Ето ме, господарю! — притече се веднага освободеният роб.
	— Не можем да продължим нататък, без да имаме нова информация за убийството на Лупий — каза сенаторът. — Трябва ни шпионин в котелното. Не каза ли, че Сарпедон търси друг огняр?
	— Не гледай мен, _domine_. Бих предпочел да се кача отново на гилотината на Александрия! — заяви Кастор раздразнен, припомняйки епизода, когато Аврелий го беше спасил от отмъщението на жреците на Амон-Ра.
	— Всъщност не си мислех за теб — успокои го патрицият.
	— Да не би да искаш да задължиш някое от нашите момчета да работят в тези бани, а? — каза Кастор възмутено. — В сравнение с това осъждането на гребло е почивка. По-лошо място от термалните бани на Сарпедон са единствено серните мини!
	Аврелий се съгласи. Секретарят беше прав, беше невъзможно да иска подобна жертва от някой от слугите си.
	— Реших, ще отида аз — каза решително.
	— Ти? — смехът на Кастор отекна из цялата квартира, дори в най-скритите ъгли на кухнята. Отекна в перистилиите, в екседрите, в кубикулумите. Чу се дори в зеленчуковата градина, където добрият Скапола разкрасяваше с ножиците поредния си шедьовър.
	— Какво толкова комично намираш в това? — попита Аврелий, като се направи на засегнат.
	Разтърсен от смеха, освободеният роб се забави с отговора. Накрая със сълзи на очи след толкова кикотене отговори:
	— Благородникът, изтънченият и глезен сенатор Публий Аврелий Стаций в котелното! Ти, с всичките ти прищевки, фобията ти към мръсотията, финото ти небце, чувствителните ти ноздри, деликатната ти кожа, която само една робиня за двайсет хиляди сестерции може да докосва, ти, с гордостта ти, с твоята арогантност на римски сенатор, да хвърляш дърва в пещта на Сарпедон, докато мъчителят те милва с камшика по раменете!
	— Мислиш, че не съм в състояние да върша работата на един роб? — възрази Аврелий обиден.
	— Разбира се, че не. Ти си много добър в твоя занаят този на аристократ, магистрат, философ, та дори на войник. Произхождаш от род на генерали, консули и земевладелци, с две думи, господари. Не се съмнявам, че умееш много неща, но със сигурност не и работата на роба огняр.
	— Ще видим това! — възкликна Аврелий решително. — Отиди при Сарпедон и му кажи, че искаш да заемеш за известно време някой роб, който искаш да накажеш заради нещо.
	— Няма да издържиш повече от няколко часа! — присмя му се Кастор развеселен. — Ще офейкаш при първата въшка, а да не говорим за бълхите, дървениците и хлебарките!
	— Една златна монета! — каза непоправимият комарджия Аврелий. — Една златна монета, че ще устоя на всички _nundinae_!
	— Струва ми се, че ще ти обера парите, господарю, но щом искаш… — прие Кастор, плюейки на ръката, за да затвърди уговорката. — Надявам се само прислужниците от арената да ми дадат една носилка, когато дойда да те взема.
	Аврелий го стрелна с поглед.
	— Ей, сериозно ли ми говориш? — запита освободеният роб, спирайки да се смее изведнъж. — Ще си навлечеш големи неприятности и не ми казвай после, че не съм те предупредил!
	— Заклех се да открия убиеца на Модест на всяка цена — напомни патрицият. — Мислеше, че се шегувам?
	— Не, по дяволите — укори го Кастор. — Вие римляните взимате прекалено насериозно вашата честна дума. Добре, ако искаш това, нека боговете да ти помагат. Съжалявам обаче, като цяло беше добър господар.


>	XVIII
>	Четвърти ден преди Идите на февруари

	— Отива ти! — възкликна гъркът, като приключи със слагането на врата на Аврелий нашийник с надпис: _„Хвани ме. Принадлежа на Кастор, освободен роб на Публий Аврелий Стаций.“_ Казах на всички, че за няколко дни ще отидеш на Албанските хълмове, за да размишляваш върху писанията на епикурейците. Сигурен ли си, че искаш да държиш Парис в неведение за твоите намерения?
	— Ще умре от страх, ако разбере! — пошегува се Аврелий. — Ти гледай да не се възползваш от отсъствието ми и да ме окрадеш, както обикновено. За щастие ключовете от касата ги дадох на Парис.
	— Това е обиден жест, _domine_, да ми отказваш достъпа до касата… хайде покажи ми дали като роб си убедителен — каза Кастор, голям експерт по дегизиранията, изпипвайки всичко до най-малките подробности. — За прекалено чистите нокти няма проблем, със сажди ще ги изцапаш веднага. Ръцете са пълна катастрофа, вижда се идеално, че не си работил нито ден през живота си, и ще ти трябва малко, за да ти се появят мазоли. Вълненото наметало можеш да го задържиш, и бездруго ще ти го откраднат веднага. Що се отнася до обувките, въобще не са подходящи.
	Гъркът излезе набързо и се върна обратно с чифт полупробити сандали.
	— Но те са открити, а навън вали! — възрази Аврелий.
	— Какво? Може би мислиш, че един огняр от Субура носи сенаторски калцеи с люнет от слонова кост? Сега последно… — добави Кастор хитро. — Това ще го задържа аз! — каза, сваляйки от показалеца му пръстена с печата на Аврелиите. Патрицият потрепери. Този печат беше равностоен на негов подпис, удостоверяващ всякакви документи. — Готов ли си, сенаторе? Да тръгваме!
	Аврелий хвърли последен краткотраен поглед на своя красив дом, на Ларариума в антрето, на книгите, на статуите, на топлия под, после излезе в нощта, без да се обръща назад.
	— Не, така не става — смъмри го гъркът — Върви по-изгърбен, гледай надолу, забрави, че си господар, ако искаш някой да се хване в капана. Стига с този горд поглед, това надменно изражение, тази презрителна гримаса. Сега ти си робът Публий, не го забравяй!
	Двамата слязоха бързо по Викус Патрициус, по посока Субура, вървейки един до друг.
	— Малко обноски, Публий, върви зад мен, както приляга на един уважителен роб! — укори го освободеният роб, който започваше да се радва на цялата тази комедия.
	Когато стигнаха долината, която разделяше Виминала от Карине, започнаха да се вмъкват по уличките на най-бедния квартал на Рим, толкова тесни улички, че светлината едва проникваше през процепите между покриви, луфтове и висящи балкони във въздуха между една _insula_ и друга.
	— Банята на Сарпедон е там долу — каза Кастор, посочвайки една много висока порутена постройка. — Нека Хермес те пази!
	— _Vale!_ — поздрави го Аврелий. После, без да се колебае, влезе във вълчата бърлога.


	На следващата вечер патрицият лежеше изтощен на едно легло в мазето на Сарпедон с натъртени кости, с ръце, покрити с кървави мехури, с гръб, който гореше от ударите с камшик.
	— Донесох ти малко супа — каза Афродизия. Миячката изглеждаше точно както я беше описал Кастор — много любезна и много грозна.
	— Хайде, яж! — подкани го, подавайки му една купа, в която плуваха остатъци от развалени зеленчуци. — Ако не се храниш, ще станеш по-зле!
	Аврелий се опита да преглътне една лъжица от този буламач, притъпявайки отвращението си.
	— Не трябва да отвръщаш по този начин на господаря, или ще те бие всеки ден — съветваше го междувременно жената, затопляйки с чашата сбръчканите си от замръзване ръце. — Знам, че не беше твоя вината, че котелът щеше да изгасне. Зосимус забрави да сложи дърва, но Зосимус го нямаше, а господарят искаше да набие някого. Кураж, Публий, ще свикнеш… — промърмори, като приключваше да сърба супата, която Аврелий не беше успял да изяде. После мина по раните му с парцал, накиснат във вода с оцет — Защо не крещиш? Ще се почувстваш по-добре — попита Афродизия, без да получи отговор. — Сега трябва да тръгвам; ще се видим, когато господарят излезе навън — обеща, излизайки много бързо.
	Патрицият се опита да се свие под наметалото, за да противодейства на влагата. Сутеренът не беше много студен, защото котелът, който оставаше запален четири часа дневно, се намираше само на две стени разстояние. Водата на горния басейн все пак проникваше през инфилтрациите по протежението на пропуканите стени и се спираше на пода от глина, пропивайки го целия, включително и ъгъла, в който опънат на сламеника се беше проснал изтощен сенаторът.
	„Как можеше да се живее в тези условия, цял ден да се задушаваш на ужасната жега от пещта, а нощем да гниеш върху дюшек, гъмжащ от насекоми?“ — запита се Аврелий. Няколко години щяха да са достатъчни, за да изгният костите ти. Хората остаряваха бързо в хипокауста на термалните бани, заключи патрицият, спомняйки си за своите другари по работа. На колко ли години е Афрозидия — трийсет, четирийсет или още малко? Зосимус пък беше много млад, сигурно е минало известно време, преди да забележи ефекта от тази толкова тежка работа. При Нерий нещата стояха различно. Беше освободен роб и можеше да си тръгне когато си пожелае, но оставаше в пещта, за да откупи една робиня на Сарпедон, Кармиана, която чакаше дете от него. Невероятно, добрият работник беше успял, ас след ас, да събере парите, за да я откупи, и сега му оставаше само договорът за продажба. След няколко дни щеше да я освободи, за да я направи своя жена.
	Аврелий въздъхна, заричайки се, че на следващия ден ще подхване темата за Лупий. Не се беше осмелил да задава веднага много въпроси, за да спечели преди това доверието на другарите си.
	Стоеше така със затворени очи, твърде изморен и за ръцете на Морфей, когато улови шум, идващ от вратата. Някой, мислейки, че е заспал, идваше към него крадешком с намерение да свали наметалото му. Обърна се светкавично и сграбчи с двете си ръце натрапника.
	— За всички богове, но ти си Зосимус! — възкликна, докато робът се дърпаше, за да се измъкне от стискането.
	— Милост! — изстена младежът.
	Патрицият отпусна хватката непредпазливо и съжали. Ритникът на коварния слуга го застигна, докато се обръщаше.
	Аврелий не се стърпя повече. Вбесен, сграбчи огняря за врата, после, държейки го неподвижен до стената, му зашлеви една серия от звучни шамари. Да се биеш, очевидно беше единственият начин да бъдеш оставен на мира в тази отвратителна, насилническа обстановка.
	Робът се изви, крещейки, докато патрицият не реши, че дозата удари беше достатъчна, за да премахне желанието му да си присвоява неговите вещи.
	Когато го остави да си тръгне, Зосимус изтича навън, като го проклинаше тихо.
	Край на първи ден, помисли си Аврелий, заспивайки изведнъж.


>	XIX
>	Идите на февруари

	Патрицият беше гол, краката му бяха покрити само с мазен парцал, завързан на хълбоците. Потта по челото, събрана от мръсната ивица плат, оплиташе косите му, стичаше се на вадички по гърдите и слабините, падаше пареща върху наранения му от камшика гръб.
	Вратата се отвори широко и Нерий се появи на прага на сутерена.
	— Отивам при моя патрон, за да ми изготви акта за продажба на Кармиана.
	— Много ли време няма да те има? — попита Аврелий, спирайки за момент да хвърля дърва в котела.
	— Живее извън града, но два дни биха били достатъчни да отида при него.
	— Да те закриля Юнона! — пожела му Аврелий, повдигайки друг сноп.
	— Виж Публий — поколеба се за момент освободеният роб. — Кармиана би трябвало да роди в края на месеца, но ако се случи нещо преди това… няма на кого другиго да я поверя.
	— Аз ще я наглеждам — обеща му Аврелий. В този момент Сарпедон се появи на прага.
	— Работи ли се тук, или си губите времето в приказки? Какво чакаш, за да тръгнеш, да се отели волът ли? — Нерий излезе веднага, без да погледне с разтревожен поглед новия приятел.
	Като остана сам с Аврелий, Сарпедон затвори вратата, слезе бавно по дървените стълби и се спря пред патриция, който продължаваше да хвърля на поразия дърва и въглища в пещта. Сграбчи го за ръката, обръщайки го грубо към себе си, и го удари със сила по устата няколко пъти, спирайки се едва когато видя устните му да кървят. После, най-накрая удовлетворен, избухна в звучен смях. Аврелий усети пламъка на гнева да се качва в главата му и сви юмруци в опит да се овладее, за много малко би могъл да прати Сарпедон в солните мини.
	Значи Зосимус беше упражнявал ролята на шпионин, помисли патрицият, почиствайки си отгоре-отгоре раната, и се запита за пореден път дали си струваше да играе целия този неприятен театър. Живеейки заедно с работниците в котелното, все пак беше узнал някои подробности за Лупий, които никога не биха били споделени с някой магистрат. Огнярят беше бивш гладиатор, с тяло, белязано от множество прободни рани. Имаше врагове в изобилие, защото неговото насилствено и брутално поведение му навличаше антипатията на всички. Приятели имаше наистина много малко, всички запалени играчи на зарове. Вечерта, когато беше убит, действително беше получил посещение от някой си Косуций, с който се беше напил и беше изгубил на астрагали. Този самозван приятел беше напуснал стаята му малко преди да бъде разкрито престъплението и не беше намерена повече и следа от него, а Нерий и Кармиана бяха успели да го опишат като висок, рус и здрав мъж.
	— Публий, мързеливецо, отиди да набереш още дърва! — изкрещя Сарпедон, отваряйки люка на котела. — Ти, Зосим, заеми мястото на този цепеняк! — добави после към помощник-шпионинът, който побърза да се подчини, забелязвайки отворените в злобна усмивка устни на Аврелий.


	Беше почти вечер, когато грубият глас на гостилничарката извика Сарпедон и Зосим в таверната:
	— Ей, вие, няма ли да изиграете една партия на зарове тази вечер? Масите за игра са вече готови! — Жената, която с превъзбуденото присъствие представляваше най-голямата атракция в таверната _Жълтия слон_, чакаше насред улицата с ръце на хълбоците и разчорлени коси. Съпругът й Фурон, собственик на таверната, я беше назначил да привлича възможно повече клиенти. Всъщност, макар хазартната игра да беше забранена, наказанията бяха само за играчите, а нямаше правила срещу собствениците на незаконните игрални домове.
	— Идваме, идваме! — отговориха двамата, излизайки бързо. Най-после на спокойствие Аврелий приключи да вади пепелта от вече студената пещ и си изчисти потта от очите. Вече не го тормозеше работата, нито пък побоите на Сарпедон, а невероятната мръсотия. Огнярят не позволяваше на слугите си да влизат в банята му, нито пък им оставяше достатъчно свободно време, за да ходят където и да било за ежедневни къпания. Афродизия и Кармиана, на служба в горната стая, успяваха по някакъв начин да се изкъпят в басейна, но мъжете бяха принудени да се измият набързо с леден душ, за да влязат след това в мръсния бордей.
	Патрицият прокара ръце през смърдящите си коси и се усмихна при мисълта как щеше да изпадне в потрес изтънченият Азел, като го види в това състояние. И ръцете му, разранени от порязванията и мехурите, бяха мръсни. Саждите бяха почернили кожата му и малкото вода, която можеше да добие от извора на кръстопътя, не беше достатъчно, за да махне от ноктите — ноктите, които прекрасната Нефер пилеше с такава деликатност — черната черта, която ги очертаваше.
	— Тук ли си, Публий? — попита Афродизия, влизайки. — Най-после имам минутка само за себе си. Кармиана се уморява много в това състояние и трябва да върша и нейната работа.
	— Разкажи ми какво знаеш за Лупий, моля. Ти си тази, която го е познавала най-добре — подкани я патрицият.
	— Предпочитам да се правя, че никога не е съществувал. Да си лягам с него, ме отвращаваше. Беше жесток мъж — каза слугинята.
	— По-лош от Сарпедон? — учуди се Аврелий.
	— Не знам, зависи как Сарпедон ще се държи с Кармиана.
	— От какво те е страх?
	— Сарпедон мрази Нерий, но не може да му откаже Кармиана, защото са сключили договор. Опасявам се, че ще намери начин да си отмъсти на бебето, за щастие раждането не е много скоро.
	— А ако беше? — попита Аврелий, сбръчквайки чело.
	— Ако бебето се беше родило сега, щеше да бъде роб на Сарпедон и той щеше да има право да го изложи… Затова се опитвам да й спестя затруднението и я изпратих да си почива.
	— Добра си, Афродизия — установи патрицият възхитен.
	— Всички знаят това. Никой обаче не ми е казвал, че съм красива. И кой би могъл? — каза жената с горчива усмивка.
	Аврелий млъкна смутен, да протестира с лъжа в този момент, нямаше да послужи за нищо. Афродизия… защо й бяха лепнали това име, вдъхновено от богинята на любовта, което в нейния случай звучеше като подигравка?
	Робинята приготви черен хляб и една паница студен бульон, впрочем нямаше огнище, на което да го стопли. Двамата слязоха в сутерена и запалиха фенера.
	— Странен мъж си, Публий, много различен от останалите роби. Знаеш много неща, но понякога ми се струва, че не знаеш най-очевидните неща, като когато ме попита дали Лупий е бил по-лош от Сарпедон — каза Афродизия, клякайки на земята, за да яде.
	— Защо? — учуди патрицият.
	— Бях неговата _verna_, робиня, родена вкъщи. Беше купил майка ми за жълти стотинки. Беше грозна като мен, бедната жена. Преди да умре, тя ми каза, че Лупий… не беше сигурно, но мислеше, че…
	Аврелий усети, че замръзва: възможно ли е този мъж да се е възползвал години наред от дъщеря си? Да, заключи, беше възможно, а в образцовите домове младите свободни роби не се ли възползваха от робините, правейки се, че не забелязват, че могат да им бъдат сестри?
	— Биеше ме, обиждаше ме, не ми позволи дори да си задържа децата… Първото се беше родило живо, знаеш ли? Но не успя да издържи първата вечер в бивака… Намерих го на следващата сутрин измършавяло на боклука, където Лупий беше наредил да го изхвърлят. Второто се роди мъртво и може би стана по-добре така.
	Патрицият поклати глава разочарован, много драми, твърде много страдания зад мраморния театър, където големците на Рим играеха ролята си на господари на света.
	— Не съм говорила за тези неща с никого, Публий, но знам, че няма да разкажеш наляво-надясно. Даже и покрит с парцали, ти не изглеждаш като един от нас. Косите ти например… черни, къси, добре подстригани… а когато дойде, имаше гладки бузи, като на човек, който се бръсне всеки ден. Твоят господар е бил добър с теб, навярно си забъркал нещо голямо, за да те изпрати тук, но скоро ще дойде да те вземе обратно, ще видиш…
	Аврелий сведе глава. Чувстваше се силен да мами така Афродизия и недостоен да спечели нейното доверие.
	— По твоите ръце няма мазоли, нито задебелявания… това са ръце на господар — продължи тя, хващайки ги. — А виж, моите са груби, напукани, мръсни… и знай, че би ми харесало да се погрижа за тях! Понякога се оставям на фантазията и си представям, че съм слугиня в богато семейство, че живея в красива къща сред мозайки и обрисувани колони и че спя в чист кубикулум, без бълхи в дюшека. Ах, бих работила като луда, за да задържа всичко това! И един ден господарят, минавайки, ще ме забележи и ще ми каже: „Много си добра, Афродизия!“
	Докато слушаше мечтите на слугинята, Аврелий усети буца в гърлото си. Тази бедна жена не ламтеше нито за свобода, нито за богатство, неспособна да разбере щастливата съдба, бленуваше само за не толкова скотско робство.
	— Може би един ден някой ще те купи — опита се по някакъв начин да я успокои.
	— И кой? В хубавите къщи искат добре изглеждащи слугини. Някоя като мен би направила лошо впечатление на гостите.
	— Стига с тази история! Ако си облечена и сресана добре… — опита се да възрази патрицият.
	— Не мога да си сменя лицето, Публий! — каза Афродизия грубо и точно в този момент един развълнуван глас извика от дупката: „Бързо, тичайте, Кармиана има родилни болки!“


	Беше трудно, но се справиха. Аврелий се усмихна щастлив, съзерцавайки майката, която лежеше на сламеника с малкото до нея. През целия си живот, толкова разнообразен и изпълнен с приключения, това беше първият път, в който помагаше да се роди дете.
	— Ще го нарека Публий като теб — каза Кармиана, погалвайки главичката на новороденото, а Аврелий откъсна поглед за миг. Преди двайсет години друго бебе беше носило неговото име. Да се роди в богата къща, подпомогнато от лекари и акушерки, не се беше оказало достатъчно да го спасят.
	— Добре, добре! Ето още един малък роб за господаря Сарпедон! — възкликна огнярят, отваряйки широко вратата.
	О, богове, уплаши се патрицият, беше забравил за това гнусно животно!
	— Оставете го, господарю. Нерий ще работи, за да откупи и двамата! — помоли го Афродизия, вкопчвайки се в туниката му.
	— Дума да не става. Този надут освободен роб има нужда от един урок. Договорът ме принуждава да му дам свинята, а? Прасенцето обаче е за мен и ще направя с него каквото си поискам — каза, навеждайки се над леглото, където лежеше Кармиана с малкото.
	— Не го излагай, моля те! Нерий ще ти плати!
	— И сто сестерции не струват това удоволствие! — отвърна огнярят, измъквайки й вързопа с парцали, в които беше обгърнато бебенцето. — Накара да се намеси един патрон, за да може да те купи, а аз трябваше да бъда добър и да мълча, но ще се изненада, като се появи! — заключи, затваряйки вратата с бебето на ръце.
	Кармиана изкрещя с пълно гърло, когато го видя да се отправя по посока на боклука, а Афродизия трябваше да я удържи с всички сили, докато се мяташе, полудяла от мъка. Аврелий успокои двете жени с един жест, излезе мълчаливо и започна да следи Сарпедон през нощта.
	Мъжът прекоси изцяло Виа Субура, после се отправи забързано към хълмовете на Есквилина. Нямаше никакви лампи в тази част на града и постройките също постепенно оредяваха, отстъпвайки място на необработените земи, които големите богаташи превръщаха в приятни места, за да се разхождат там с приятелите си и красивите матрони. Колко далечен беше сега този свят за сенатора Публий Аврелий Таций…
	Изведнъж патрицият погледна в тъмнината разтревожен, разсеян от мислите си, беше изгубил Сарпедон! Повъртя се наоколо за момент, несигурен какво да предприеме. Беше мислил да нападне огнярят на бунището, преди да изостави бебето, но сега реши, че щом го забележи, ще му скочи отгоре веднага, без да губи време, вероятността да му избяга беше много голяма, за да бъде предпазлив.
	Ето го, си каза, забелязвайки го най-после в сянката, и всичките му мускули се напрегнаха, готови да скочат като тези на нощен хищник при улавяне на плячката. Един скок, и беше върху него. Твърдата ръка проряза въздуха, връхлитайки изведнъж на врата му, и Сарпедон падна на земята. Аврелий разрови развълнуван из мръсните дрехи, търсейки плачещия вързоп, и усети продължителна тръпка, когато забеляза, че го няма вече — за секундите, в които го беше изгубил от поглед, огнярят беше успял да се освободи от бебето!
	Сега звярът се изправяше и се подготвяше да атакува. Ядът, не разумът водеше патриция, и дългите години, в които, размишлявайки върху мъдростите, се беше мъчил да овладее емоциите си, не послужиха за нищо. Неговите свити в юмруци ръце удариха сляпо врага, шляпайки силно лицето му до степен, че да го сведе до кълбо кръв. Сарпедон изкрещя с пълно гърло, когато Аврелий тъкмо си вдигаше лакътя, счупи му костите с два тежки удара. В момента, в който усети пръстите да го стискат за врата, огнярят се помоли на Хефест и боговете на подземния свят, които се канеха да го приемат.
	Аврелий не се поинтересува дали го беше убил. Изтича до бунището колкото можеше по-бързо, с надеждата да стигне, преди да застуди, да падне слана и да се появят мишки. В тъмнината на нощта потърси пипнешком сред купищата боклуци, напипвайки няколко вече изстинали телца. Няколко часа бяха достатъчни на студа, за да угаси всеки дъх живот у тези нещастни дечица на някоя мизерна проститутка или може би на някоя твърде заета матрона, за да отглежда още потомство.
	След дълго неплодотворно търсене патрицият седна усамотен, с ръце на главата. Всичко беше безполезно… Не, каза си изведнъж, чувайки един стон да идва от една тъмна точка вляво. Скочи на крака по посока на бебешкия плач. Бебето на Кармиана беше там върху купчина отпадъци, все още живо!


>	XX
>	Шестнайсети ден преди Календите на март

	— Кастор! Събуди се, проклет сънливецо! — каза сенаторът, нахлувайки в стаята на секретаря си, подобно на мишка, която се бори с котка.
	От леглото се надигна крясък и Туча изтича уплашена като мишка, която бяга от котката.
	— Дръжте крадеца! — изкрещя Кастор, колкото му глас държи, като видя да се появява един непознат с не много успокояващ външен вид.
	— Мълчи, глупако, аз съм Аврелий!
	— _Le nundinae_ едва са почнали, значи ми дължиш една златна монета! — припомни гъркът, събуждайки се напълно. — Е, какъв е този шум?
	От двайсет години в дома на Виминал не се беше чувал плач на новородено. Секретарят погледна учуден набръчканото личице на бебето:
	— Богове, кога успя да го изсипеш толкова бързо?
	— Бързо, трябва да го затоплим, преди да умре от измръзване!
	Миг по-късно в цялата къща кипеше трескава дейност. Робините люлееха бебето на смени, хранеха го с козе мляко, пееха в хор приспивни песнички, минаваха по кожата му с хавлия, за да я почистят от кръвта от раждането и от мръсотията от бунището.
	Едва когато видя малкото на сигурно, в грижовните ръце на жените, Аврелий излезе от полусянката, показвайки се на светлината на факела.
	— За Плутон и всички богове на Тартар, как си се докарал! — възкликна Кастор в плен на учудването.
	Аврелий взе фенера, добра се до голямо медно огледало и погледна недоверчиво вътре полирания метал. Червеникавата повърхност придаваше на лицето му вид на скитник, дълга брада, мръсна коса, дълбоки рани по устните, с изплашени очи като на луд човек. „Вкъщи съм“, беше единствената му мисъл, докато се хвърляше на най-близкото легло.
	Спа останалата част на нощта и цялата следваща сутрин. После прекара един час в _судаториума_, наслаждавайки се на врялата пара, която се вдигаше от горещите камъни, върху които слугите постоянно изсипваха черпаци с цвъртяща вода. Накрая се излегна в топлия басейн, докато и _balneatores_ го засипваха многократно с пясък и го дращеха с една чесалка, заедно с мръсотията и саждите, натрупани в ада на котела.
	Аврелий, бляскав и отпочинал, зае най-накрая място на подплатеното кресло, с гръб, подпрян на купчина топли възглавници, и зачака да му сервират вечерята.
	— Стриди от Лукрин посъветва старият _archimagirus_ Хортензий, — подканвайки да дойдат слугите с поднос, пълен с морски дарове. — Дойдоха в галоп директно от Кампания! После имаме остиенски пържоли с копър, дроб от угоена гъска със смокини, печено шкембе и плодови луковици в салса от вино.
	Патрицият се огледа наоколо, замаян, дъвчейки бавно първата мазна стрида, за да усети по-добре вкуса й. Там в неговия салон, покрит с фрески с любовни сцени между Венера и Марс, скрит под топлата завивка и пред едно страхотно блюдо с мекотели, тъмната бърлога на Сарпедон му се струваше далечен кошмар. Беше достатъчен блясъкът на ножа, с който Теренций режеше тържествено печеното, за да го върне веднага към жестоката реалност. Играта не беше свършила, убиецът все още обикаляше улиците на Рим, необезпокояван, готов да убие отново…
	Следващата нощ никой не затвори очи. Малкият Публий пискаше до сутринта и не успяха да го успокоят нито керамичната бутилка, пълна с козе мляко, нито звънчетата от слонова кост, с които робините дрънчаха около него.
	— Добър знак, означава, че е жив. Но има нужда от майка си — отсъди лекарят Хипаркус след щателен преглед на новороденото.
	Беше почти вечер, когато Аврелий постави внимателно вече измореното бебе върху една възглавница с лебедови пера и го остави в една кошница заедно със залъгалката, звънчетата и с много дрехи от мека вълна и пелени от снежнобял лен. Прибави разкъсаното парче плат, в което беше обвито при раждането, и накрая скри под възглавницата една кесийка със сестерции и една златна _bulla_, от тези, които само _ingenui_, децата, родени свободни, можеха да обличат.
	После си сложи отново старата туника, избледнялото наметало, отворените обувки и така нагласен, извика носачите. Освен това носеше на врата си робския нашийник. Нубийците се отправиха с бодра крачка към Субурата с техния странен товар един скъп портшез със затворени стъкла, които прикриваха вътре едно новородено и един невероятен роб с нашийник.


	Скрит зад една стена, Аврелий шпионираше дома на Сарпедон. Баните затваряха и последните закъснели клиенти излизаха точно в този момент. Слуги с недъзи, възрастни без опора, женствени роби в напреднала възраст, свикнали в разцвета на младостта си да се наслаждават на лесен просперитет и неспособни сега да се примирят с жалкото си съществуване, а сред тази тълпа и гърбушко, на който му липсваха два пръста от дясната ръка…
	Скапола, Аврелий потрепери, е опорната точка между престъплението на Лупий и другите три. „Най-после!“ — каза си, подготвяйки се да излезе на открито. В този момент вратата на бордея на Сарпедон се отвори широко и в компанията на Зосим се появи енергичната гостилничарка. И двамата държаха един огромен завързан вързоп, от който се подаваха две здрави дървени пръчки. Купчината ленти мънкаше по адрес на Зосим недъгави и фъфлещи обиди, удряйки го по главата с тоягата, която обездвижваше дясната му ръка. В скривалището си Аврелий се улови да се смее безмилостно, наслаждавайки се доволно на резултата от насилствения си спор със Сарпедон на тема изоставените деца.
	Странната тройка изчезна скоро по посока на таверната, а междувременно Скапола имаше време да се отдалечи, и когато патрицият се осмели да подаде носа си навън, не откри никаква следа. Тогава измина набързо няколкото крачки, които го деляха от баните, и почука лекичко на входа на сутерена.
	— О, небеса, ти си тук! — възкликна Афродизия, прикривайки си устата от страх. — Не трябваше да идваш. Сарпедон пусна по петите ти половината Субура, кълнейки се да те жигоса със собствените си ръце, когато те открие. Счупил си му ръцете, избил си му пет зъба и едва не си го удуши!
	— Да благодари на боговете, че е още жив — отвърна Аврелий.
	— Не стой там на прага, биха могли да те познаят — придърпа го вътре миячката, затваряйки веднага вратата.
	— Видях да излиза един мъж от банята, един куц мъж, на когото липсват два пръста. Познаваш ли го? — попита патрицият, докато слизаше по тъмните стъпала в дъното на мазето.
	— Днес се обслужи при нас, но не ми се струва да съм го виждала никога преди това — обясни жената, вече сигурна, че този странен роб с хилядите си въпроси беше отишъл в котелното с определена цел.
	— Какво знаеш за Кармиана?
	— Нерий я откупи. Живеят недалеч оттук в две стаички на партера, с гледка към един малък двор. Не могат да се примирят със загубата на детето си. Търсиха го часове наред на сметището, безуспешно. В този студ кучетата сигурно са много гладни — каза, потръпвайки.
	— Дойдох да се сбогуваме, Афродизия. Аз приключих тук, ще си тръгна завинаги.
	Жената кимна, опитвайки се да не се натъжава.
	— Как ще се справиш със Сарпедон? — попита патрицият твърде унесен.
	Слугинята повдигна рамене, без да отговори, приближи се до фенера, за да види приятеля си за последен път, и не се запита защо косите му не миришеха на мухъл, лицето му беше перфектно избръснато, а устните вече заздравяваха. — Да, изглеждаш точно като господар… — промърмори, сякаш говореше на себе си. — Не си тръгвай веднага, моля те. Другите ще останат в гостилницата до късно. Да изиграем една игра! — каза нервно, с очи, които светеха от превъзбуда. — Аз ще се престоря на робиня на богат мъж. Ти си господарят, разхождаш се из дома си, когато ме виждаш и казваш: „Има прах тук; погрижи се ти, Афродизия, другите робини са много небрежни!“.
	Аврелий прехапа устни, притеснен. При изпълнението на комедийната роля бедната девойка беше много близо до истината.
	На миячката на чинии не й беше убегнало смутеното му изражение:
	— Извини ме, отново се отдадох на фантазиите си. Истината е, че никога не съм срещала някого като теб, толкова възпитан и…
	„Така чист“, предусети наум сенаторът, миг преди Афродизия да завърши фразата.
	— Виж, ако изгася лампата, ти няма да виждаш и можеш да се правиш, че съм красива, нали? Една елегантна и грациозна жена, може би камериерката на матроната каза тя, духвайки бързо фитила. — Ето, ще успееш ли да си го представиш? Това не е порутена къщурка, а една много богата стая, с арки и мраморни колони. Има статуи наоколо, мебели от абаносово дърво и пердета от фин ленен плат на вратите.
	— И една масичка от розово дърво, отгоре със сребърен триножник за фенера — прошепна Аврелий, който беше започнал да описва подробно стаята си. — Има едно широко столче, подплатено с възглавнички, една мозайка от порфир на пода и един бронзов свещник с лампички с форма на маска. Една пластинка от алабастър затваря прозореца, а таванът е декориран с гипсови украси…
	— О, богове, колко си добър да си измисляш тези неща. Изглежда, сякаш ти самият си живял там — промърмори Афродизия очарована.
	— Ти си облечена с дреха от тънък муселин и имаш коси, събрани в сребърна мрежа — продължи патрицият мимо волята си тази абсурдна фантазия.
	— Ти пък излизаш сега от банята и кожата ти е гладка и лъскава от олиото — продължи тя, докосвайки бузата му с мазолестата си ръка.
	Аврелий усети докосването на грубите пръсти и си ги представи, че са по-гладки от тези на богата матрона, омекотени с магарешко мляко.
	— В стаята има легло от кукуч, един бродиран вълнен юрган и навсякъде топли копринени възглавници — завърши патрицият, докато падаше прегърнат от жената върху леглото с тръни. — А ти си красива, приятелко моя, красива си…


	Аврелий затвори вратата, без да шуми, за да не събуди миячката на чинии.
	Бързо изтича към площада, където нубийците пазеха носилката. Защитено със затворени прозорци, бебето спеше спокойно в люлката си. Взе кошницата и държейки я под ръка, се отправи към улицата, която му беше посочила Афродизия.
	Прозорците на малката къща към двора бяха затворени, но от пробитите дъски на капаците на прозорците проникваше светлина. Остави кошницата пред вратата, почука и избяга зад стената. Кармиана отвори и погледна в сянката. В двора нямаше никого. Само след миг, когато погледна надолу, видя кошницата с бебенцето.
	— Нерий, Нерий, чудо! — извика, колкото й глас държи, докато вдигаше люлката нагоре към небето. — Добрите богове ни върнаха Публий!


>	XXI
>	Четиринайсети ден преди Календите на март

	— Скапола убиец, струва ли ти се възможно? — поклати глава Кастор колебливо.
	— Той е единственият, който може да се свърже с всички жертви — настоя Аврелий.
	— А съблазнителният Косуций, с когото Лупий се беше напил, преди да бъде убит?
	— Описанието, което ми направиха, не съвпада с никого, когото познаваме. Това обаче означава малко. Хората се променят бързо.
	— Рус и як, каза. Да видим кой може да е? Теренций със сигурност не. Може би Марцел Вераний, покровителят на младия Друз. Не е казано, че винаги е бил отпуснат и плешив. Опитай се да си го представиш преди известно време, с малко коса и с някоя ливра по-малко…
	— Трудно може да се промени до такава степен за по-малко от две години! — отбеляза Аврелий.
	— Все пак, когато те посети днес, питай го дали обикновено играе на зарове…
	— Днес? Та аз току-що се прибрах? — промърмори сенаторът, който не изгаряше от желание да се среща с колекционера.
	— Идва да те търси два пъти по време на отсъствието ти и беше необходимо цялото ни усърдие да го задържим надалеч от библиотеката. Сега ще ме извиниш, господарю — измъкна се гъркът, видимо забързан.
	— Момент! Юпитере — не ми каза къде е градинарят!
	— Както обикновено, сигурно е в разсадника на Фулвия Арионила, често остава там и да спи.
	— Веднага отиди да го вземеш и го заключи! — заповяда сенаторът на разсеяния Кастор, който по-скоро наблюдаваше Туча, правейки й знак да бъде търпелива.
	— Точно сега ли, господарю?
	— Разбира се, може би искаш да изчакаш да избяга? — изръмжа патрицият, изблъсквайки навън със сила опърничавия александриец.


	Малко след това дойдоха Друз и Мерцелиите. Тези тримата, отбеляза Аврелий, имаха навика да се явяват винаги в малки групи, подобно не толкова на отряд изследователи на фронта, колкото на малко стадо гъски на харман по време на ядене.
	— Имаше ли сняг по хълмовете на планината Албани? — поздрави го сърдечно Марцел Вераний.
	Аврелий се поколеба за момент, започвайки веднага да говори за поета, който беше наел да диктува на писаря Паконий.
	— Федър ли? Четох нещо негово, нещо за вълци и агънца, по модела на Езоп — припомни вдъхновен издателят — Не е лоша идея да публикуваш приказките му. Този вид поеми се харесва на широката публика и ако успеем да поставим акцента върху поуката в края, можем да го предложим в училищата. Знаеш добре, с учебните текстове се прави златен бизнес!
	— Какво ще кажеш да поканиш някой твой приятел на един рецитал? — посъветва сенаторът.
	Вераний се скри от страх заради разходите. Едно публично четене предполагаше използването на просторна зала, закуски и напитки, сервирани от квалифициран персонал, и някой известен автор, способен да тъче ентусиазирани похвали за новия том срещу подходящо заплащане… Сенаторът Публий Аврелий Стаций, лъскав и светски, беше подходящият човек да организира такъв прием, каза колекционерът. И да покрие разходите, естествено.
	Марцелина слушаше, видимо отегчена. Сигурно беше смълчана по задължение, защото седеше прилежно на таблинума, като много внимаваше да не си показва краката. Лоялен към задълженията си на гост, патрицият се опита да направи по-лек разговора, но всеки път, когато се обърнеше към девойката, за да я накара да се чувства добре, беше пронизван от погледа на младия Друз Сатурнин, неспособен да скрие разочарованието си. Точно когато сенаторът предложи Филида с нейната цитра, Марцелина се прероди.
	— Да, моля те, извикай девойката, свиреща на цитра, и онзи роб, дето е толкова добър на флейта!
	Блед като мъртвец, Вераний вдигна изведнъж главата си от свитъка на Федър, който изучаваше.
	— В момента не е вкъщи — излъга патрицият, обхванат от неочаквано вдъхновение.
	— Мислех, че е умрял! — учуди се Друз. — Така поне каза Скапола, старият слуга на баща ми, когато го срещнах.
	— Умрял ли? — повтори Марцелина, обръщайки се с въпросителен поглед към брат си, сякаш очакваше готово опровержение.
	— Убиха го. Предпочитах да не ви тревожа с тази лоша новина — разясни Аврелий, докато наблюдаваше отстрани изражението на библиофила с надеждата да забележи някой издайнически знак; но той, никак незаинтересован към темата, вече беше потънал отново в свитъка.
	— Ако искате, останете за вечеря, ще изпратя Марцелина с портшеза — предложи патрицият, решен да съкрати мъките на девойката. — Би могла да мине по _Clivius Cuprius_ да разгледа дюкянчетата на парфюмеристите. Стига ти да си съгласен — попита той колебливо библиофила.
	— О, Марцел, позволи ми, моля те! — възкликна щастлива девойката.
	— При това, което струват слугините, приучих Марцелина да обикаля сама из Рим още от малка. Сестра ми се радва на голяма свобода спрямо другите девойки от добри семейства — потвърди Вераний.
	— Твърде голяма е. Би трябвало да се помисли малко и за репутацията й — коментира годеникът й, готвейки се с неохота да я придружи.
	— Вечеря за трима, Кастор — застигна го Аврелий.
	— Само мъже ли? — информира се освободеният роб.
	— Да, отиди да вербуваш танцьорките на Гадес — отвърна патрицият с твърд тон, така че да бъде чут добре от младия Друз Сатурнин.
	Известните иберийски балерини, които се концентрираха чувствено върху звука на кастанетите, бяха смятани за изключително сладострастни, но прекалено високата цена на техните изяви даваше възможност на малко хора да присъстват.
	— Прати в менсата най-привлекателните робини, така ще можем да разберем дали наистина Марцел има страх от кодексите… — подшушна сенаторът на Кастор, щом девойката излезе.
	Вераний отново беше изчезнал в библиотеката. Аврелий не се засрами. Щеше да се възползва, за да размени две думи на четири очи с младия Сатурнин.
	— Сега можеш да говориш свободно. Защо си толкова сигурен, че баща ти е бил убит? — попита го без недомлъвки, карайки направо.
	— Беше енергичен мъж и макар да беше минал петдесетте, все още показваше, че има енергията на двайсетгодишен. После изведнъж се почувства зле… и доколкото знам, няма болест на стомаха, която да води толкова бързо до смърт, освен ако не допуснем, че е следствие на отрова!
	— Подозираш ли някого? — попита Аврелий, представяйки си отговора.
	Младежът отвърна ядосан:
	— _Cui podest?_ Кой има полза от това? Кой ще получи наследството ми? Кой ми забранява да се еманципирам, обличайки мъжката тога? Кой отлага постоянно брака ми с Марцелина? Вече пораснах, а Вераний предпочита да се прави, че не забелязва, може би защото се страхува да не му поискам сметка. Така ми се пада, да завися от него и да ходя облечен като клоун! — заключи, докосвайки юношеската _bulla_ с жест на нетърпимост.
	— Имаш ли някакво доказателство за вината на зет ти? — попита патрицият предпазливо.
	— Ако имах, нямаше да съм тук да мърморя обвиненията си тихо, а щях да ги изкрещя във Форума, пред гражданите! Трябва да ми помогнеш, Аврелий, ти си единствената ми надежда. Като магистрат можеш да поискаш незабавно официално разследване.
	— Разполагаме с твърде малко… — шикалкавеше патрицият.
	— Тогава ми уговори аудиенция при Клавдий. Няма да ти е трудно да я получиш, познаваш го от години — намекна Друз, като си спомни за посвещението в края на _История на етруските_.
	— Точно защото съм му приятел, никога не му искам услуги нито за мен, нито за някой друг! — отряза го грубо сенаторът.
	— Ако не ми помогнеш, сам ще отида при Цезар! — заплаши младежът вбесен.
	В този момент разговорът беше прекъснат от Вераний, който се връщаше ликуващ с едно копие от _Хорография_ на Помпоний Мела:
	— Как получи това чудо, Аврелий? Авторът тъкмо приключи да го пише, ще накарам да ми го препишат!
	Сенаторът измънка някакво извинение. По време на последното посещение колекционерът му беше измъкнал шест редки свитъка, естествено забравяйки да ги върне.
	— В замяна ще ти публикувам Федър! — помоли го библиофилът, поглаждайки чудния папирус със същия чувствен жест, който другите мъже биха запазили за гладката кожа на една жена.
	— Работата приключи. Искаш ли да изиграем един мач с астрагали, преди да ядем? — подсказа сенаторът. Много римляни хвърляха кокалчета и на наредена маса.
	— Хайде на _latrunculi_, щом искаш. Заровете въобще не ме забавляват, победата е въпрос единствено на късмет — отклони поканата колекционерът, правейки по-проблематична една негова евентуална идентификация с мистериозния познат на огняря Лупий.
	Малко след това, опънати на подплатени дивани, тримата се наслаждаваха на спектакъла на танцьорките. Тоест двамата, защото Марцел, от своя страна, повдигаше поглед от време на време, вглъбен в усърдно разглеждане на един стар пергамент. Момченцето пък показваше съвсем различни интереси. Аврелий наблюдаваше дълго неговите усилия да се преструва на безразличен, докато изяждаше с очи танцьорките, които се въртяха около него с провокативни движения. Това беше първата проява от този сорт, на която присъстваше Сатурнин, помисли сенаторът, но добре личеше, че нямаше да бъде последната. Когато после влязоха слугините с легените с ароматизирана вода, за да измият пръстите на сътрапезниците, на патриция не му убегна погледът на разбирателство, който се прокрадна за частица от секундата, между младежа и Туча — знак на съюз, на старо съучастие може би…
	— Ей ти, момиче, ела за малко тук! — каза Марцел в този момент, придърпвайки при себе си блестящата египетска масажистка, която му предлагаше _aquiminale_ и кърпата. Девойката повдигна глава и златната мрежичка, която й придържаше косата, заблестя на светлината на факела.
	„Открих го — помисли патрицият. — Нефер привлече вниманието!“
	— Идваш от Египет, нали? Виж дали ще познаеш тази хартия, саитски папирус, а? — продължи библиофилът, показвайки й свитъка.
	Аврелий повдигна очи към небето. Възможно ли беше този фанатик да е толкова обсебен от манията си, че да не изпитва никаква физическа нужда, нито студ, нито глад, нито еротични желания? Погледна втренчено Марсел Вераний, отново потънал в свитъка, и сбръчка челото си. Не вярваше на онези, които мислеха, че могат да живеят единствено за задоволяване на духа си, оставяйки на втори план нуждите на тялото, сякаш една от двете части можеше да бъде отделена от другата без опасни дисбаланси. Чувствата, емоциите, емоционалните и сексуалните нужди не можеха да бъдат потиснати, а само управлявани и подложени на строг контрол, докато не вземеха надмощие над разума, именно затова беше необходимо упражняването на философията. Който се опиташе да ги зачеркне напълно, щеше да ги види да се появяват отново, толкова изкривени и необуздани в тяхната нова непозната сила, че да повалят лесно крехките бариери на правото и на морала.


	Щом излязоха гостите, Аврелий се върна във вестибюл с голям факел и коленичи да наблюдава пода. Беше дал заповед подът на къщата да бъде посипан с дървени стърготини, както се правеше обикновено, за да се изчисти напълно, уверявайки се после, че двамата напредваха на разстояние един от друг, така че да не се объркат евентуални отпечатъци. Сега, наведен над мозайката, разглеждаше отпечатъците от ботушите, които Марцелиите бяха оставили в атриума, след като се бяха освободили от тях по време на вечерята, за да ги заменят с меките платнени _crepidae_.
	— Виждали ли сте някога сенатор да се сгуши в по-недостойно положение? — сгълча го Кастор, изниквайки от тъмнината. — Ако не побързаш да се изправиш, няма да се сдържа да не те сритам!
	— Ела да ми помогнеш, вместо да се правиш на духовит. Изследвам следите от подметките.
	— Колко хитро, господарю, само на теб може да ти хрумне подобна идея — похвали го с известна ирония. — Жалко, че тези следи са напълно гладки. От друга страна, невинаги се случва да се окажеш лице в лице с украсени отпечатъци с една хубава къдрица.
	— Къде ги видя? — попита патрицият, докато Кастор се спираше в очакване на бакшиш.
	— На няколко крачки от нашата ограда има един строеж, където зидарите са изсипали пясък — продължи, щом прибра монетите в джоба си. — Поставих нубийците там отпред, така че Марцелина беше принудена да стъпче пясъка, за да влезе в носилката.
	— А следите, оставени от нейните обувки…
	— Показваха един много светъл кичур, като този, който ти се опъваш да търсиш тук безуспешно в този бордей! — завърши Кастор триумфиращ.


>	XXII
>	Тринайсети ден преди Календите на март

	След първоначалния ентусиазъм заради откритието на секретаря Аврелий си беше дал сметка, че тази улика беше с ниска стойност, тъй като обувките с този печат сигурно бяха много, и беше невъзможно да присъди на Марцелина отговорността за следите, открити от Кастор. Следователно за момента патрицият беше решил да следва друга улика, разследвайки по-обстойно странната болест на издателя Сатурнин. Скептичен по отношение на пророчества и предсказания, той възнамеряваше да провери, с по-скоро изобретателна система, фантастичната история на Скапола за трите птици, предвестителки на смъртта, които се бяха появили върху смокинята в градината.
	Така на следващия ден в седем часа патрицият замина за копирното с чантичка с храна за птици, няколко парчета сурово месо и голяма доза свещено търпение. Малко след това влизаше в старата книжарница на Аргилетум, поздравявайки бояджиите, които бяха на работа.
	Дворчето отзад беше отрупано с дъски и тухли, а до плета имаше една все още гола смокиня, под която Аврелий разпръсна кърма за добитък, окачвайки после няколко парчета месо за примамка. Накрая се настани на земята, обгърнат в топло кожено наметало, и зачака търпеливо.
	Косът дойде веднага, а малко след това и червеношийката. Уверен, сенаторът зачака кукумявката. Може би птицата наистина живееше в околностите, макар присъствието в разгара на деня и в центъра на Рим на птица, предвестник на смъртта, да беше малко вероятно. Жителите на квартала щяха да го изгонят незабавно, уплашени да не ги сполетят лоши влияния… Аврелий искаше да изключи именно тази възможност, преди да препише този необичаен феномен на злокобното намерение да се тероризира нарочно бедният издател. Третата хипотеза — тази зловеща поличба — дори не беше взета под внимание от патриция, който, бидейки добър епикуреец, не вярваше в божествени провидения, чудеса и намеса на всякакъв род свръхестествени сили.
	Сгушен в двора в неудобна позиция, Аврелий тракаше със зъби, наблюдавайки небето с надеждата да види да се появява хищникът. Ако кукумявката се оставеше да бъде привлечена от примамката, нейната необикновена поява преди смъртта на Сатурнин можеше да се счита за напълно случайна.
	За да се справи със скуката, патрицият разсъждаваше върху отделните персонажи, които живееха в мрачна трапезария на Виа Фламиния — от една страна Друз, нетърпелив да се ожени и да претендира за наследството си, от друга страна, Вераний, който въобще не бързаше с нещата. По средата една красива девойка, навярно наивна, но изпълнена с ентусиазъм, която изглеждаше напълно безразлична както към едното, така и към другото решение. На фона на всичко това един баща, починал по доста мистериозен начин, и шестима роби, пълни с тъмни тайни, без да смята портиера Арсаций, който със своя погребален вид хвърляше обезпокоителна сянка върху цялата работа. Именно за да разбере по-ясно, патрицият беше възложил на Парис щателно проучване на имуществото на покойния издател, за да изясни каква част от него оставаше непокътната и каква беше вече преведена на Вераний в древни папируси и редки кодекси.
	Докато Аврелий се затваряше в тези мисли, светлината беше започнала да намалява. Дебненето продължаваше вече три часа без значителни резултати и на смрачаване патрицият се предаде, след като установи, че клопката не проработи. Кукумявката, дори и да съществуваше, обикновено не излизаше дори за да задоволи глада си. Значи, ако все пак онзи прословут следобед се беше показала на смокинята, някой, който знаеше за предсказанието, трябва да я беше сложил нарочно.
	Зидарите си бяха тръгнали от известно време, когато Аврелий реши да сложи край на безсмисленото чакане, поемайки отново по пътя.
	— _Ave, domine_ — поздрави го кристален глас.
	— _Ave, kiria_ Домиция! — поклони се, усмихвайки се, сенаторът.
	— Исках да ти благодаря, _domine_. С парите ти купих един чудесен плат и сега си шия рокля — възкликна девойката с очи, които блестяха. — Ще ти я покажа, докато баба е навън — предложи с примамлив тон и Аврелий я последва по дървените стълби, които минаваха покрай външната стена на _insula_.
	За щастие апартаментът се намираше на втората стълбищна площадка. За миг сенаторът се уплаши, че трябваше да се катери по тази несигурна и нестабилна подпора до шестия и последен етаж, този под покривите, където през зимата влизаше дъжд, а лятото беше топло. Пред вратата на къщата Домиция се поколеба, за миг изплашена:
	— Ти си добър мъж, нали? Искам да кажа, ти не би по-мислил никога да…
	Патрицият, който тъкмо това си мислеше, отрече решително.
	Платът, с яркожълт цвят, стоеше проснат на единственото легло, което бабата и внучката бяха принудени да делят, тъй като в стаичката нямаше достатъчно място за друго легло. Една маса и две криви табуретки съзерцаваха мизерното обзавеждане.
	— Дрехата е много грациозна, но сега ще ти трябва огърлица — каза Аврелий, отваряйки отново чантата. Тази девойка, мислеше си, каквато беше миличка, щеше да направи по-добре да се отдаде на любовен живот, вместо да си търси беден мъж като нея, който щеше да остави да повехне преждевременно нейната грация в ежедневната работа и постоянните бременности. Но Домиция, изглежда, предпочиташе перспективата за една преждевременна старост сред рояк от крещящи деца пред уредения, но самотен живот на богатите куртизанки.
	— Имаш ли новини от младия господар от копирното? — попита тя патриция с наведени очи, за да не разкрие прекаления интерес, който я вълнуваше.
	— Добре е — информира я Аврелий лаконично.
	И така, Домиция се целеше в Друз Сатурнин. Може би се познаваха още от малки, много преди да се сгоди за Марцелина. Момченцето не беше толкова неопитно, колкото искаше да вярват, че е, помисли си Аврелий, припомняйки си настоятелността, с която обвиняваше зет си, повторното искане да говори с Цезар и погледа на съучастие, който беше разменил с Туча. Сега трябваше да вземе под внимание и видимото любопитство на красивата съседка. Всички тези улики пораждаха съмнения, че Друз мътеше нещо определено, въпреки че се мъчеше да скрие своите планове зад едно лъжливо наивно изражение на дете с _bulla_ на врата…
	— Искаш ли да ядеш? Имам малко фокача с подправки — предложи Домиция. Патрицият побърза да отклони поканата, уплашен от упреците на бабата. На тръгване отново си сложи крака на дървената скара на стълбищната площадка, когато погледът му попадна върху едно цветно перде, което криеше като скривалище една ниша, издълбана в стената на стаята. Патрицият се опули невярващ: перденцето се мърдаше, без да бъде докосвано от никого!
	Домиция се засмя, като видя смаяната му физиономия:
	— Ах, не се страхувай, това е само една птица — разкри, откривайки пердето, зад което, добре скрита зад една черна качулка, се появи една много голяма кукумявка.
	— Не разправяй наоколо, че я държим вкъщи, моля те. Съседите са суеверни. Трябва ни, за да прогоним мишките. В _Vinsula_ има цял куп, но ние благодарение на този звяр не виждаме никакви! Обаче трябва да я пускаме на свобода само нощем, скришом от всички…
	Ако хищникът съществуваше наистина, значи наистина се касаеше за трагично съвпадение, помисли Аврелий, но веднага се поправи. Според Скапола е било още светло, когато Сатурнин е видял птицата. Обзет от внезапно съмнение, попита девойката:
	— Възможно ли е преди два месеца кукумявката ти да е излязла навън посред бял ден?
	— Преди два месеца? — каза колеблива Домиция. — Не знам, една приятелка ми я беше поискала да прогони от двора си плъхове.
	— На кого я даде? — наостри уши Аврелий.
	— На Туча, робинята на Сатурнините — отговори момичето с усмивка.


	— Искам да попитам Скапола за повече информация относно това нещастно пророчество. Освен това трябва да ми обясни какво е ставало в баните на Сарпедон, че е решил да си свали обувките, които оставят следа с кичур. Веднага ми го прати! — нареди патрицият.
	— Трудно ще стане това, _domine_ — възрази Кастор.
	— Не разбра ли, че ти заповядах?
	— Първо би трябвало да го намеря, господарю. За жалост в разсадника на Фулвия Арионила го нямаше.
	— Небеса на Тартар, не ми казвай, че ни е избягал! Сега има цял метрополитен град, за да се скрие, а ние със сигурност не можем да претърсим всеки ъгъл! — измънка Аврелий ядосан. — Тогава ми доведи Ипарк и побързай! — добави после, сякаш присъствието на лекаря беше толкова спешно, че да предизвика Феб Аполон да спре колесницата на слънцето.
	— Болен ли си? — попита освободеният роб с надежда. Няколко дена с прикования на легло господар щяха да дадат глътка въздух на всички роби в къщата.
	— Много съм добре, обаче ми трябва незабавно информация. Ако Ипарк ти се прави на интересен, припомни му, че ми краде саксиите със смокини, мислейки си, че съм толкова тъп, че не забелязвам.
	— Както искаш, _domine_ — съгласи се гъркът: щеше да посъветва лекаря да предпише на сенатора успокоителен чай освен епикурейски медитации…
	В перистилия гъркът се засече с Парис, който идваше тичешком, повикан на висок глас от господаря.
	— Не му противоречи, в много лошо настроение е — предупреди го секретарят и двамата си размениха кимания в знак на разбирателство.
	— Какво узна за наследството на Сатурнините? — попита веднага патрицият интенданта.
	— Малко е останало от него, _domine_ — отговори Парис. — Компанията е била на голяма загуба и сега Марцел полага неимоверни усилия да се разплати с кредиторите и да вдигне на крака предприятието. Ако успее да реализира идеята за книгите на ниска цена, може би ще успее да изплува!
	— Искаш да кажеш, че не печели нищо от попечителството над Друз?
	— Да печели ли? Каквото му се пада! Обаче държи много на сестра си и иска да я види добре уредена. Затова възнамерява да изчака по-добри времена, преди да даде позволението си на двамата младежи да се оженят.
	— Това променя всичко. Имах право да се съмнявам в Друз! — кимна Аврелий. — Необходимо ми е потвърждението на лекар обаче…
	— Идва, _domine_.
	— Не си тръгвай, Парис. Имам друга задача за теб — каза Аврелий, поколебавайки се за миг, преди да продължи.
	Твърде лесно, мислеше междувременно, твърде лесно за мъж като него да реализира една мечта и да се почувства добър и щедър. Накрая се реши:
	— Отиди до баните на Субурата и купи една робиня, някоя си Афродизия. Нейният господар се намира в затруднено положение, така че ще ти я отстъпи лесно. Пазари се малко, но без да правиш на въпрос цената.
	Администраторът сбърчи устни с негодувание. Още една красива капризна жена, която да пази, мислеше с досада. Отново завист, злоба, неприязън…
	— Преди да я доведеш вкъщи, минете през минералните бани и я накарай да премине през цялостна процедура. После й намери елегантни дрехи и й възложи лека работа, нещо като да лъска сребърните предмети. Важното е да я държиш надалеч, за момента не искам да имам нищо общо с нея, разбра ли?
	Щом се сбогува с Парис, Ипарк влезе в антрето, държейки в ръцете си кутията с инструменти.
	— Къде е умиращият? — попита задъхан.
	— Никой не е зле. Само трябва да ти задам няколко въпроса.
	— Но Кастор каза… — възрази Ипарк, докато Аврелий правеше някакъв неясен жест, който сякаш значеше, че не трябва да се вярва много на думите на един секретар.
	След като чу разказа на Аврелий, лекарят се спря за няколко минути да помисли.
	Симптомите, които Аврелий му беше описал, бяха също толкова неясни и за да постави точна диагноза, беше нужно да изследва щателно пациента, но уви, той беше покойник от повече от два месеца…
	— Сигурен ли си, че болестта е дошла внезапно? — попита.
	— Така ми казаха. Точно затова се подозира отравяне, може би с парче сирене с чесън — обясни Аврелий, тропайки с крак нетърпеливо. — И така, какво мислиш?
	— Сенатор Стаций! — промърмори лекарят отчаян. Съгласен съм, че моите услуги са скъпи и че плащаш, без да кажеш нито дума, но това не ти дава право да прекаляваш с претенциите! Измъкна ме от амбулаторията спешно, принуждавайки ме да изоставя болните си, и за какво? Не си болен, нямаш сирене, нито пък имаш труп. Как искаш, за Бога, да ти кажа от какво е умрял този нещастник?
	— Щом си толкова известен, помислих, че можеш да ми дадеш някакво възможно обяснение… Значи ще питам Василий Халикарнаски — придума го патрицият, засягайки професионалната му репутация, към която Ипарк беше много чувствителен. Като чу името на своя конкурент, лекарят стана много по-благоразположен.
	— Може и да става въпрос за отрова — призна, малко умилостивен, — но не ми се струва вероятно, особено ако се има предвид, че когато Сатурнин се е почувствал зле първия път, не е бил опитвал сиренето с чесън.
	— Слугите са единодушни.
	— Издателят бил ли е отслабнал значително в последно време? Защото, ако е било така, може да се е бил разболял от рядка болест, за щастие, която води до смърт по аналогичен начин, но за по-дълго време, отколкото ми казваш. Може пък нещастникът, който, доколкото ми казваш, е бил недоверчив към лекарите, да е страдал от доста време, но да се е опитвал да прикрива неразположението си, за да не признае нуждата от грижи. Болестта, за която си мисля, се развива бавно и не разкрива своите летални последици веднага. Може би Сатурнин се е помъчил сам да се пребори с болестта и за малко е успял, но когато са му се явили трите птици от предсказанието, е престанал да се брани и се е примирил с неизбежната смърт.
	— В този случай все пак наличието на птиците на клона са ускорили смъртта, макар да не са я провокирали пряко… — промълви Аврелий.
	— Когато духът се предаде, тялото не издържа дълго — потвърди Ипарк.
	— Благодаря, че дойде. Надявам се да не съм попречил много на твоите работи — извини се патрицият.
	— За нищо. Имах само двайсетина пациенти, сред които един с лоша вистула, друг с три счупени кости. Имаше и две родилки, но сигурно бебетата вече са се отбили! — отговори саркастично лекарят, взимайки значителния си хонорар.


>	XXIII
>	Дванайсети ден преди Календите на март

	— Повика ли ме, _domine?_ — каза Туча, влизайки в стаята на Аврелий, с лице, сияещо в триумфираща усмивка, най-после беше дошъл моментът…
	— Доста време ти трябваше, за да дойдеш! — промърмори патрицият, без дори да забележи, че жената си беше облякла най-хубавата рокля и се беше напудрила внимателно. — Аз и ти трябва да проведем един разговор на четири очи.
	— Отдавна чакам това, _domine_ — кикотеше се робинята, подразбирайки неправилно думите на сенатора.
	— Ти твърдиш, че си имала, да кажем, любовни отношения с твоя покоен господар Сатурнин. Предполагам, че връзката ви е била от много време започна отдалече Аврелий.
	Свенливо сведеният й поглед значеше „да“.
	— Сатурнин остаряваше и вече не се радваше на добро здраве, но отказваше да си признае. Беше ядосан на тази, както я смяташе, слабост и освен това презираше лекарите. Обзалагам се, че когато се е чувствал зле, се е обръщал към теб скришом. От друга страна, беше очевидно, че в момент на нужда е търсил помощта на една привързана жена — потвърди сенаторът, раздразнен, докато Туча се съгласяваше с блага усмивка. — Но ти си била млада, а той скоро е щял да умре — каза Аврелий, променяйки неочаквано тона си. — Голяма беда! Даже и да те беше включил в завещанието, а ти с право си се съмнявала, сигурно си щяла да изпаднеш до ранг на някаква си освободена робиня, но вече без тези малки привилегии, безнаказаността, към която си била привикнала. Нищо по-добро от това, да се опират всички надежди на бъдещия _dominus_, едно красиво и здраво момче. Ако беше успяла да смениш бащата за подрастващия му син, не само щеше да запазиш позициите си, но и да ги затвърдиш. Младият Друз беше много по-податлив на влияние от един мъж на средна възраст. Сатурнин със сигурност ти е споделил пророчеството.
	Робинята пребледня, започвайки да се вълнува. Частният разговор с господаря не поемаше в посоката, в която й се искаше.
	— Не знаех нищо за предсказанието, кълна се!
	— Ако стоят така нещата, защо си поискала назаем кукувицата от Домиция?
	— Мишките… — измънка слугинята, усещаща се разкрита.
	— Няма мишки в копирните помещения, ако не беше разпръсната отрова с пълни шепи, ръкописите щяха да бъдат разкъсани мигновено — опроверга я студено сенаторът, докато слугинята преглъщаше смутена.
	— Предполагам, че си вкарала в леглото си момчето още преди да ускориш смъртта на баща му. Но после, уви, Друз беше сложен под опека и дори сгоден за една много красива девойка. Какво нещастие, а? Разбира се, оставаше попечителят и съм сигурен, че си се опитала да омагьосаш и него, но не си успяла. Марцел не храни голям интерес към жените, нали така?
	На Туча й трепереха устните, сякаш щеше да избухне в плач.
	— Какво имаш да ми кажеш? — притисна я Аврелий грубо.
	— За казване? Когато дойдох тук, мислех, че ти, че аз… — измънка робинята. После напрежението, задълго сдържано, избухна в крясък: — Защо не ти харесвам? Кожата ми е бяла като мляко, а ти предпочиташ тази грозна тъмна дивачка, която дори няма да те погледне! Аз ще ти служа, ще ти се подчинявам, ще те обичам!
	— Както си обичала стария си господар? — засмя се патрицият — Съжалявам, радвам се на добро здраве и ще трябва друго нещо, различно от кукумявка, за да ме изгони оттук.
	— Не ме искаш, никога не си ме искал — подшушна Туча, показвайки цялата си злоба. — Този търг беше добър шанс за мен, харесах се на много хора. Ти ме купи единствено за да помагам на слугите ти, и сега ме принуждаваш да живея в къща, в която никога няма да струвам нищо, с един идиот за администратор, който се изчервява само като го заговориш, секретар измамник, готов да се възползва от мен, без да даде нищо в замяна, и една египтянка интригантка, която ме гледа с жлъчни очи!
	Пред този изблик на насилие патрицият погледна Туча с нови очи. За първи път тази флегматична и скучна жена успяваше да грабне вниманието му, използвайки репресивна омраза като принудително оръжие… Робинята се спря изведнъж, обзета от съмнение, че е объркала всичко. Не можеше да говори така на господаря, трябваше да се покаже смирена и покорна.
	— Мъчих се по всякакъв начин да те накарам да ме забележиш, но ти дори не ме поглеждаш. Може би не съм достатъчно красива за теб, знатни сенаторе? — попита, опулвайки очи, от които беше успяла да извади една сълза.
	— Всъщност не — отговори той студено. — Добре е да го разбереш, няма да влезеш в леглото ми, Туча. Лицемерието ти ме дразни, радостта ти ме вбесява, ласкателството ти ме обижда. Задоволи се с робите ми, те със сигурност ще те оценят!
	Изпълненият с омраза поглед на робинята погледна за миг камата, която Аврелий държеше на масичката до леглото. Патрицият улови за момент бързото движение на клепачите и ядосаната гримаса на жената, но не помръдна и сантиметър.
	— Няма да го направиш — каза спокойно. — Липсва ти смелост и освен това знаеш, че не е в твоя изгода.
	— Продай ме тогава! — извика Туча в пристъп на извънредна гордост — Не искам да живея в къщата ти!
	— Ще говорим за това, когато приключи тази история, освен ако ти не криеш нещо сериозно от мен — обеща Аврелий.
	Робинята се отправи към вратата с пребледняло лице:
	— Мислиш се за много хитър, нали? Всъщност се оставяш да те води за носа кучката Делия. Тя уби Главк и Модест, всички знаят това. Сякаш не уби баща ти преди години? Тя е вещица, _domine_, способна да направи страшни магии. Направила го е и с теб, сигурна съм! Краде нещата на другите, за да ги използва за своите заклинания, и влиза скришом в библиотеката, когато мисли, че никой не я вижда. Накарай да проверят нейния кубикулум, ако не вярваш! — изля отровата си и излезе набързо, хълцайки.


>	XXIV
>	Единайсети ден преди Календите на март

	На следващата сутрин Аврелий отдалечи с извинение слугите от техния квартал, за да разгледа кубикулума на Делия, без да каже нито дума на никого. Претършува навсякъде, докато не намери в дъното на раклата, където девойката си държеше дрехите, един от многото свитъци на големия компендиум на Посейдоний, втория от посветените на изследване на океана. Значи злорадата Туча беше казала истината, помисли патрицият разочарован. Все пак беше странно, че Делия беше откраднала точно тази книга, която щеше да бъде много трудно да продаде отделно от другите… Аврелий помисли за малко, после реши да запази това за себе си, за да види дали момичето щеше да се опита да измъкне и останалите томове от творбата. Прибра свитъка в касата и повика Кастор.
	— Значи си се убедил, че издателят е умрял от болест — коментираше малко след това гъркът. — Младият Друз обаче е сигурен в противното и разправя наляво-надясно, че ще отиде лично при Цезар!
	Аврелий направи жест на досада.
	— Все още е момченце, мисли се за мъж само защото си е легнал с една робиня.
	— Туча, а? Все пак историята с кукувицата малко ме притеснява. Питам се дали няма да опита да се отърве и от мен — изстена освободеният роб разтревожен.
	— Има ли новини от Скапола?
	— Изглежда, е изчезнал в нищото. Все пак Фулвия Арионила сигурно знае нещо…
	— Все още не се е появила въпреки голямата бързина да купи Тренций… Ей, вилата ми в Джаниколо не е ли с напълно буренясала градина? Време е да посетя един разсадник, управляван от една уважавана матрона!
	— Облечи се елегантно, _domine_. Старите господарки на Рим са чувствителни към външния вид! — посъветва освободеният роб с хитра усмивка.
	Когато излезе от вратата, Аврелий беше в доста добър вид туника с латиклавий, калцеи, с които се ходи в Курията, печат на пръста, вълнено бродирано наметало. Надявайки се да впечатли матроната, патрицият беше решил да се откаже от топлото си далматинско наметало с дълги ръкави заради представителната дреха и сега тракаше със зъби, с гола ръка, която излизаше от гънките на твърде неудобната тога.
	Госпожата живееше срещу Авентин, на десния бряг на Тибър, недалеч от терените, които преди век бяха зеленчуковите градини на Дамазип, брокера на недвижими имоти, към който се обръщаше Цицерон за покупките си. Къщата, голяма, но не луксозна, беше в средата на улицата сред най-първите жилищни сгради, издигнати във все още слабо населения квартал и просторните жилища на богатите, готови да се пазарят на безумни цени за терените за строеж, за да ги превърнат в частни паркове. Сигурно вдовицата беше наследила собствеността на съпруга си и скоро щеше да види цената й да нараства, освен ако прекалената близост до реката, която преливаше почти всяка година, не беше уплашила евентуалните купувачи. От друга страна, точно Тибър с неговите мътни води гарантираше оцеляването на малкия разсадник, чиито ренти, разбира се, не можеха да покрият твърде скъпата връзка с обществения акведукт…
	„Няма лошо“, помисли си Аврелий, наблюдавайки от портшеза издръжливите растения в градината: олеандри, мирти, миши чимшир, лавровишни и естествено всякакви нови вечнозелени дървета, по които римляните бяха луди. В дъното на градината, добре скрити от студа, бяха наредени екзотичните растения, идващи от различните провинции, които Рим полека-лека беше завоювал: папируси, череши, розите от Персеполис, персийски храсти с изключително сладки плодове.
	— Повикай господарката, Пупилий — заповяда на слугата с червените коси, щом слезе от портшеза.


	— _Domina, domina!_ — каза раздразнен. Жилището на Арионила беше скромно и въобще не беше оборудвано да приема без предупреждение един толкова високопоставен персонаж.
	Госпожата закъсняваше. От желание да се представи в най-добрата си светлина, беше изтичала да се докара, за да оправдае с по-младежки вид своето увлечение по Теренций. Триклинарият с неговото неразбираемо различие беше точно мъж, способен да се навърта около по-възрастна жена, за да сложи ръка върху бъдещо наследство, мислеше патрицият, разхождайки се нервно напред-назад по пътя, сред дърветата джуджета, които се разграбваха като топъл хляб, откакто беше на мода да имаш малка горичка в перистилия.
	— Сенатор Стаций! — съобщи един хармоничен глас.
	Аврелий беше объркан. Жената, която се появи пред него, можеше да е на около трийсет и пет години, малко за вдовица на мъж, починал на повече от седемдесет години, и освен всичко друго беше много грациозна. Ниският ръст, стройната талия и много тънкият врат й придаваха елегантния крехък вид на дългокраките статуетки от духано стъкло, в които египтяните обикновено съхраняваха скъпите си мехлеми.
	„Първо Марцелина, после Арионила“ — за втори път се оставяше да бъде измамен по отношение на възрастта, помисли си Аврелий развеселен.
	— Нещо не е наред ли, сенаторе? — попита матроната, навеждайки леко главата си на една страна.
	— Очаквах много различен човек — сподели Аврелий.
	Кой знае защо, винаги си беше представял вдовицата като добре сложена госпожа с дрезгав глас и голяма глава с къдрава коса. Косата на Фулвия Арионила, гладка и много блестяща, беше събрана в елегантен кок на тила, от който падаше надолу един толкова дълъг кичур, че Аврелий подозираше, че става въпрос за онези изкуствени индийски коси, които се продаваха под Портиците на Филип до храма на Херкулес Музагет.
	— Разочарован ли си? — усмихна се жената.
	— Не, очарован — отговори искрено патрицият.
	— Настани се, таблинумът е от тази страна — показа му пътя тя, вървейки с такава лекота, че едва докосваше пода.
	— Чаках дълго посещението ти. Пупилий не ти ли каза да дойдеш при мен? — попита сенаторът.
	— Разбира се, но предпочетох да игнорирам това твое искане. Не съм жена, която харесва да бъде викана — отговори Фулвия Арионила, омекотявайки с ирония една фраза, която щеше да прозвучи хапливо.
	Аврелий кимна, понасяйки удара — най-накрая една жена, способна да постави на място мъжкото нахалство с оръжието на усмивката.
	— Значи си очаквала аз да дойда да те потърся.
	— Така е, правилно! Една почтена матрона не ходи сама в дома на един пословично развратен мъж! — пошегува се тя, поръчвайки на Пупилий да сипе топъл ликьор на госта.
	— За жалост трябва да почакаш за покупката на Теренций, намесен е в един донякъде трънлив случай — обясни сенаторът, разказвайки й за мистериозния край на слугите си. — Така че въпреки моето желание съм принуден да отложа сделката, за когато се изясни тази история.
	— Бедничките, били са убити точно като един от моите роби — каза тя разтревожена.
	— Да, Никомед, какво знаеш за това? — попита Аврелий.
	— Не много. Живееше с Пупилий по гръцки, но в последно време се беше уморил от него.
	— Знаеш ли поне дали някой от твоите слуги е имал физическата възможност да извърши убийството?
	— Нямам представа. Всички бяха навън по това време.
	„Да, помисли Аврелий, убиецът действаше винаги привечер, когато целият Рим, богат или беден, свободен или поробен, се връщаше вкъщи от термалните бани, след обичайната баня…“
	— Кажи ми за Скапола, търсим го навсякъде.
	— Сатурнин ми го зае, когато построих разсадника, защото разполагах само с двама слуги освен Пупилий и Никомед. В миналото и Теренций беше със задачи на администратор.
	— И на приятел — каза Аврелий, произнасяйки думата, така че да не изглежда много натоварена с двусмислие.
	— Всъщност скъп приятел. Съпругът ми го купи в Гърция, по време на едно делово пътуване.
	— Сигурно е платил цяло състояние за него. Слуги, така компетентни в управлението на една голяма къща, не се намират лесно — отбеляза патрицият, питайки се как един продавач на кожи, не, разбира се, много богат, беше успял да си позволи роб с такава цена.
	— Колкото до Скапола, Сатурнин го държеше при себе си само защото в миналото му беше спасил живота, оправяйки му крака, така че беше много щастлив да ми го заеме. Винаги съм била доволна от него и когато секретарят ти дойде да ми го предложи, приех веднага.
	„Следователно този подозрителен Кастор познаваше Арионила — кипна Аврелий — и нарочно го беше накарал да се облече така елегантно, знаейки много добре, че въобще не ставаше дума за стара госпожа!“
	— Не знам къде е сега: последният следобед си беше тръгнал в седем часа, обещавайки да се върне на следващия ден, но оттогава не съм го виждала — потвърди жената, без да добави друго, за да даде да се разбере, че считаше разговора за приключен.
	Аврелий се поколеба да се сбогува. Намираше Фулвия за много привлекателна и се надяваше на покана за вечеря, знаейки, че удоволствието от храната и виното предизвиква много лесно друго по-интимно. Колебанието на патриция не убегна на матроната, която, бидейки прозорлива жена, вече беше забелязала интереса, предизвикан у госта й. Все пак поканата не дойде.
	— Моля те, не забравяй за сделката за Теренций! — напомни му на прага.
	— Наистина ли си решила да го откупиш отново? Би могло да ти струва много — предупреди я сенаторът, преднамерено нерешителен.
	— Имам средствата, за да го купя — отговори тя грубо.
	— Опасявам се, че не, искам петнайсет хиляди сестерции — изхвърли се Публий Аврелий.
	Фулвия потръпна раздразнена, но побърза да овладее разочарованието с усмивка:
	— Но това е солена цена, сенаторе. Знаеш отлично, че не струва толкова.
	— Тогава се примири. Теренций притежава нужното, за да управлява една голяма _mensa_, но ти водиш пенсионерски живот и нямаш нужда от подобен триклинарий. Мога да ти отстъпя друг за малко и да ти дам Скапола в повече — предложи патрицият, показвайки наивна откровеност.
	— Искам него! — настоя Фулвия Арионила.
	— Предполагам, по лични причини — намекна сенаторът леко.
	— Достатъчно, че да не се занимаваш ти с това! — нападна го матроната, изчервявайки се.
	— Цената е тази, която ти казах — протегна ръце патрицият, за да хване вратата.
	— Почакай! — нареди Фулвия и Аврелий се спря в очакване, готов да се върне обратно.
	Госпожата го настигна на прага, правейки му се на много близка, че да го докосне с края на тогата си.
	— Вярвам, че ти и аз ще намерим начин да се споразумеем — промърмори убедително, затваряйки вратата зад себе си с поглед, изразяващ обещание.


>	XXV
>	Десети ден преди Календите на март

	— Парис, провери ли всички обувки на слугите, една по една?
	— Да, _domine_, за трети пореден път — обясни търпеливо администраторът — Има петдесетина чифта калцеи, които носят печата на Септимий. На някои от старите обувки е отпечатана буква „А“, на други — кръст или чертичка, но по-голямата част нямат никакъв отличителен знак.
	Аврелий въздъхна, освобождавайки с жест интенданта.
	Добрият Парис не се помръдна.
	— Имам нужда да поговоря с теб, господарю. Става въпрос за нещо сериозно — каза уважително, но в същото време решително. — В тази къща не може да се живее повече, слугите се гледат един друг с подозрение и се отнасят с недоверие към най-малките жестове. Вчера Тимон за малко да скочи върху Хортензий, който отиваше към него с ножа за печено в ръка. Филида се страхува да остане сама и се е преместила със сгъваемото си легло в стаята на друга слугиня. Ганимед спори всеки ден с Агатон, обвинявайки го, че иска да му пререже гърлото, за да го замести в услугите на Азел. Дори Фабел, който не може да навреди и на една муха, спи с наточена шпага под възглавницата си.
	— Смъртта на Модест разстрои всички и никой не се чувства сигурен вече — призна Аврелий. — Аз самият понякога се изненадвам, че ви шпионирам, питайки се кой ли е виновен. А би трябвало да се чувстваме свързани и сплотени.
	— Именно това се опитвам да ти обясня, _domine_. Ние се опитваме да превъзмогнем този лош момент, без да се нарушава хармонията в къщата, обаче никога няма да успеем, ако винаги има кой да сее зло.
	Патрицият повдигна вежда, макар да знаеше какво ще последва.
	— От много време слугите ме информираха за изчезването на различни предмети, вчера Нефер дотича при мен отчаяна, защото не намираше вече перлената огърлица, която си й подарил. Открихме я в стаята на Делия заедно с една твоя книга — каза Парис, подавайки на Аврелий свитъка на Посейдоний.
	Значи Делия не се ограничаваше да отмъква книги, но и си позволяваше да извършва истински кражби…
	— Не може да продължаваме така, господарю. Тази дивачка забърква всякакви каши и другите слуги не могат повече да понасят да й се разминава. И сред най-толерантните слуги започва да се усеща недоволство, че в една толкова напрегната обстановка намира начин да просперира. Като глава на слугите ти настоявам да вземеш мерки!
	— Какво искаш да кажеш, Парис? — сбръчка чело Аврелий.
	— Знам, че е против принципите ти, _domine_, но ти си длъжен да я накажеш, или останалите слуги ще спрат да ти имат доверие.
	Аврелий присви устни притеснен, унижението от наказанието, бича с камшик по високомерните й рамене, красивата уста, която се отваряше, за да изстене и изкрещи…
	— В този дом не се бият слугите, Парис. Знаеш много добре, че винаги сме избягвали да използваме подобни средства. Камшикът виси неизползваем на стената от толкова отдавна, че кожените каишки вече се разпадат. Аз искам да живея сред верни слуги, не сред злопаметни врагове, готови да ме предадат за отмъщение!
	— Точно твоите роби искат това от теб, _domine_. Тук никой не е имал подобно отношение към Делия. А тя не говори, не се сприятелява с никого.
	Сенаторът се опита да преустанови разговора, но интендантът го прекъсна, събирайки цялата си смелост, за да каже онова, което от много време го мъчеше.
	— Искаш ли да узнаеш истината, господарю? Ако Делия се е осмелила да си присвои тези неща, го е направила, защото знае, че ти я закриляш!
	— Но аз никога не… — опита се да отрече Аврелий.
	— О, да, _domine_, признай го! Прикриваш отсъствията й, лъжеш, за да й спестиш някое наказание, оставяш я да се държи с теб като с равен… Помисли за момент какво си мислят другите!
	Патрицият замлъкна умислен. Въпреки волята си трябваше да признае, че имаше нещо вярно в онова, което твърдеше интендантът.
	— Ти си господарят и твоята дума е закон, съгласен си, нали? Твоите слуги винаги са те обичали, защото си се държал справедливо с тях. Ти си _paterfamilias_, не можеш да позволиш една, да я наречем, лична симпатия да се смесва с твоите задължения. Винаги си ми давал свобода по отношение на робите, _domine_. Сега мисля, че Делия трябва да понесе едно примерно наказание, за да покажеш на всички, че в този дом няма двоен стандарт. И трябва да стане ясно, че заповедта идва от теб подчерта интендантът. — Мога ли да действам?
	Патрицият кимна сериозно, без да каже нито дума. Докато администраторът се оттегляше с поклон, вътрешно учуден, че се е осмелил да се обърне по този начин към господаря, Аврелий се хвана за главата, обхванат от дълбока загриженост. Значи беше достигнал до положение да не познава повече слабостите си? Беше поел закрилата над Делия, беше я оставил да действа, правейки се, че не знае, че неговото отношение беше обидно за другите слуги, открит присмех над общите усилия да съдействат и да живеят в мир. Мислеше, че не знае какво го беше накарало да я покрие, тъй като беше заобиколен от много сервилни ласкатели, свободните римляни повече от робите, беше се възхитил на смелостта на тази жена, нейната гордост, опърничавата й независимост. Опита се да се убеди, че не беше привличане, което изпитваше към нея това, което го тласна към едно твърде снизходително поведение. После все пак помисли отново за Делия, докато се гърчеше в ръцете й, под топлия натиск на тялото й, под напора на желанието, което беше усетил пред непокорството на робинята… и трябваше да се разубеди.
	Повтори си мисълта, сякаш рецитираше урок, не трябва повече да се оставя да бъде воден от страстта. Желанието трябва да се потиска като болката, докато не се постигне по-голямо откъсване от онзи, който се е научил да не зависи от човешките нужди. _Sapiens_ е единственият наистина свободен човек, защото не е роб дори на самия себе си: наслаждава се на удоволствията, но не са му наложителни; обича живота, но смъртта не го плаши. Изведнъж му се стори, че лицето на Епикур, твърдо на мраморния бюст, го фиксираше с поглед на мълчалив укор, сякаш за да го предупреди, че пътят към мъдростта беше още решително, безутешно далечен.


>	XXVI
>	Девети ден преди Календите на март

	— Нямаш голям напредък, господарю — прецени безмилостно Кастор. В едно разследване, което се ограничава в три или четири заподозрени, има малка вероятност методите ти да проработят.
	— И все пак — отвърна Аврелий — сигурен съм, че и този път, за да се установи убиецът, ще трябва първо да открием мотива. Кой има полза от тези престъпления? Това е, което все още не сме изяснили, защото не знаем с точност какво общо са имали помежду си жертвите.
	— Лупий, Никомед, Главк, Модест — каза гъркът. Да видим. Не са били всички роби, тъй като Лупий беше получил освобождаването от робството като млад благодарение на победите в цирка. Груб гладиатор, а другите са били всичките добре възпитани момчета. На _latrunculi_ играеха Главк и Модест, но не и Никомед и Лупий. Трима от тях бяха стройни, с къдрави и светли коси; Лупий пък беше як и имаше тъмна, дълга и рошава коса. Колкото до възрастта, Главк беше вече на двайсет и четири години, Модест и Никомед само на деветнайсет.
	— Лупий, обаче почти шейсетгодишен. Не, не става! — възрази сенаторът, леко обиден. — Никога не бяха виждани заедно, не бяха връстници, не вършеха една и съща работа. Накратко, между тримата не съществува никаква връзка. Непоправимият Скапола пък, от своя страна, можеше да се е намирал в тези бани по чиста случайност!
	— Може би градинарят не е бил единственият, който ги е познавал всички. Открихме твърде малко за Теренций, например, следователно не можем да изключим някоя негова минала връзка с огняря на Субурата. Би трябвало да поискаш някаква информация от красивата Арионила… — намекна гъркът.
	— Откога се интересуваш от старите госпожи, Кастор? — пошегува се патрицият, докато освободеният роб се зъбеше.
	— _Domine_, този е истинска загадка. Никой от убитите не може да бъде свързан с всички останали.
	— Нещо ми подсказва, че с логика няма да стигнем много далече. Вместо това би трябвало да използваме психологията, да се поставим на мястото на убиеца, за да разберем как избира жертвите си.
	— Единствената обща черта между тях е еднаквият им пол, всички бяха мъже — уточни Кастор.
	— Като две трети от населението на Рим — отвърна Публий Аврелий.
	— Убийствата биха могли да имат хомосексуална причина, господарю. С изключение на Лупий, другите бяха мъже с нещо женствено в поведението си — отбеляза секретарят.
	— Ти говориш за един безчувствен перверзник, готов да пререже гърлото на всяко момче, което не му се отдаде. Защо да не е някоя жена тогава? — възрази сенаторът.
	— Немислимо е, _domine_. Една жена трудно получава откази, освен ако не е наистина ужасна. По-голямата част от мъжете не са много придирчиви, като един гнуслив сенатор, когото познавам — разясни гъркът.
	— Единственият замесен в тази история е Пупилий, но би могло да има и други. Какво знаем например за личния живот на Марцел Вераний? — попита се Аврелий.
	— Малко или нищо — потвърди Кастор. — Даже и да има личен живот, бих се заклел, че си ляга единствено с книгите!
	— Да, книгите — каза умислен сенаторът — Жалко, че не си успял да откриеш нито едно копие от този памфлет от Содат, който колекционерът отрече да притежава. В библиотеката нямаше нищо от Август, нито пък от Азиний Полион. Би ми харесало да го прочета.
	— Ако се спреш на филологията, господарю, убиецът ще успее да ни убие всички! — върна го отново на темата Кастор.
	— Опита ли се да проследиш Арсаций? Този старец има подозрителен вид може би заради телосложението си и плешивата си глава.
	— Вече го направих, _domine_. Неговият хоризонт е също толкова ограничен — дом, пазар, термални бани. Сам излиза в дните на _nundinae_.
	— Как прекарва своята свободна вечер? — поиска да разбере Аврелий.
	Гъркът се поколеба объркан:
	— Не знам… Изгубих го от поглед за миг и изчезна.
	Патрицият повдигна вежди с недоверие. Преди никога никой не беше избягал, докато Кастор го преследваше.
	— Партите имат слава, че са ужасно хитри, господарю. Неслучайно единствено те застават срещу Рим… — оправда се секретарят — Ей, сега ще помисля, не се ли падаха _le nundinae_ вечерта, когато си го видял в бардака? Ето, разрешена е мистерията!
	— Освен малката особеност, която има там вътре никой не го познава — каза патрицият. — По-скоро Марцелина, отпечатъците отговарят на нейните обувки.
	— Ще е нужно да бъде проследена и тя, но ще ни е необходима и някоя жена, която никога не е виждала. Мисля си за миячката на чинии на Сарпедон, _domine_. Дойдохме си на думата, бих искал да разбера как ти е дошло на ум да я купиш. Сред всички тези красавици е като зелка сред рози!
	— Опитай се да изядеш една роза, когато си гладен! — подкани го Аврелий, без да дава обяснения.
	— Е, действително и Парис е малко смутен. Чух го да те третира като перверзник онзи ден… но как може да се довериш на един интендант? Дори се говори, че си издал заповед да набият Делия.
	Аврелий млъкна.
	— Не ми казвай, че е истина — възмути се освободеният роб, поглеждайки за първи път мъжа, с когото живееше от петнайсет години, сякаш беше напълно чужд мъж. — За боговете на Олимп! От всички мръсни използвачи на този свят, от всички мизерни страхливци, от всички дребни хулигани ти си най…
	— Стига така, Кастор! — опита се да му заповяда патрицият.
	Но освободеният роб пренебрегна заповедта и продължи непоколебим:
	— О, и мен ме разочароваш, господарю, няма да успееш да ми попречиш да кажа това, което мисля! Не те е пожелал в леглото си и сега искаш да го накараш да си плати? Голям кучи син си значи!
	Аврелий се опита да накара стария си приятел да чуе неговите причини, но обидата, която между другото беше заслужена по отношение на майка му, и очевидното презрение на гърка го ужасиха. Как си позволяваше този арогантен роб да говори така на него, сенатор Публий Аврелий Стаций?
	— Може би съм длъжен да ти давам отчет за решенията си? — отвърна студено.
	— Не, разбира се, твоето желание е закон, господарю! — възкликна Кастор, подчертавайки силно последната дума.
	„Върви в Тартар!“, прокле го патрицият вътрешно, докато секретарят излизаше, затръшвайки вратата.
	На здрачаване стотина слуги се бяха събрали в сервизния атриум на _domus_, в очакване на вълнуващо и необичайно събитие.
	— Истина ли е новината? — засмя се подигравателно един роб. Довечера Делия ще бъде наложена с камшик!
	— Беше време! — беше коментарът на Филида. — Тази вещица отдавна заслужаваше това!
	Изражение, изпълнено с голяма радост, прозираше от триумфиращото лице на Туча. Кучката злорадстваше, беше кълвала твърде много пъти.
	— Така ще видим какво представлява — предвкуси здравият Сансон. — Не благоволява да се покаже на никого тая!
	— Бих се обзаложил, че господарят я е видял добре… — намекна злонамерено Иберина.
	Затворен в стаята си, Аврелий забеляза Делия, която беше влачена насила към колоната сред присмеха на слугите.
	— _Domine_ — чу, че Парис го викаше, и като се показа на перистилия, засече навъсения Кастор, който го погледна, сякаш си имаше работа с някакво гнусно насекомо.
	— Мога ли да се оттегля, или господарят заповядва да присъствам? — попита освободеният роб студено и докато се отправяше към неговия кубикулум, патрицият го чу да си мънка през зъби: — Гаден римски мъчител!
	Аврелий се канеше да го последва, но се реши да го покани в атриума, докато двете крила роби се отваряха при неговото преминаване. Един предпазлив кубикуларий занесе пейката пред колоната, а патрицият се огледа разсеян. Съзря белези на похотливост в погледите на мъжете, които наблюдаваха голия гръб на Делия, и усети злобния блясък, с който жените наблюдаваха доволни тяхната унижена дружка. Може би като подлия Зосим от котелното неговите слуги бяха щастливи, ако някой от тях го биеха? Тогава може би предполагаемата хармония в къщата не беше нищо друго освен една боядисана фасада, една фалшива перспектива, зад която се криеха завист, дълбоко възмущение и толкова консолидирана омраза, че да се коригират, не бяха достатъчни грубост и безразличие, а беше нужна окървавена кама.
	Кой от тези, които претендираха, че са приятели на Модест, можеше да е използвал ножа? Полидор, Тимон, Иберина или потайният и мистериозен Теренций? Или пък благият Фабел, женственият Азел, лакомият Хортензий, могъщият Сансон, красивата Нефер?
	— Парис! — заповяда грубо, посочвайки камшика.
	— Аз ли? — промърмори, пребледнявайки, деликатният интендант, който обикновено припадаше при вида само на една капка кръв.
	— Кой, ако не ти? Не си ли глава на слугите? — сряза го Аврелий, отмъщавайки си за неотстъпчивостта на твърдоглавия администратор.
	Силно пребледнял, Парис докосна дръжката на камшика, отдръпвайки се, сякаш пареше. Интендантът нямаше да навреди на момичето, предрече Аврелий, докато влизаше в библиотеката, оставяйки вратата широко отворена, и поне на Делия щеше да й се спести унижението от неговото присъствие.
	Наведен над текста на Посейдоний, който Парис му беше върнал, чу да пада камшикът и зачака вик от болка, който така и нямаше. Отново изсъска камшикът във въздуха и отново единствено разочарованото мърморене на свидетелите подсилваше удара. В този момент погледът му попадна на етикетчето на свитъка и патрицият трепна: свитъкът не беше същият, който беше намерил скрит в стаята преди няколко дни, а следващият по ред! Изтича до кутийката и намери книгата на мястото й. Девойката я беше прочела и я беше върнала, значи въобще не беше крадла, а някой може би искаше да я натопи нарочно и съзнателно.
	— Стой! — извика, втурвайки се в атриума на слугите, навреме, за да хване колебаещата се ръка на Парис, преди да се осмели. — Тръгвайте си всички!
	Интендантът се поколеба, сложи си ръцете на корема и се затича към нужника. Робите се оттеглиха тихо един по един разочаровани: никакви викове, никакъв плач, какъв беше този толкова безинтересен бой с камшик?
	Когато остана сам с робинята, патрицият се приближи до колоната и с един удар със стил прекъсна връзките, които държаха вързани ръцете й. Трябваше да събере още малко смелост, преди да отправи погледа си към нея, а когато го направи, не забеляза никакво изражение, само една непроницаема маска на безразличие.
	— Ще ти донеса един балсам — преглътна смутен и се отправи към аптеката, връщайки се след малко с успокояващо масло, което започна да размазва върху раните. Пръстите докоснаха яркочервените белези и ръката му трепна при допира до кехлибарената кожа. Делия не продума нито дума.
	— Мисля, че допуснах грешка — каза патрицият. — Не си откраднала ти огърлицата на Нефер, нали така?
	— Малко е късно да ме питаш, сенаторе — отговори тя със студен тон. После, като събра парцалите от разкъсаната туника, се отдалечи в коридора с вдигната глава и царствена походка.


>	XXVII
>	Седми ден преди Календите на март

	Аврелий беше отлагал дълго време тази среща, но сега беше дошъл моментът да я направи веднъж завинаги.
	Афродизия беше наведена над масата на склада. Косите, подстригани от Азел и омекотявани ежедневно с компреси от ленено семе и масло от кардамон, ставаха по-леко матирани и когато пораснат, щеше да може да ги сресва в кок на тила, вързани с мрежичка от сребърни нишки или с брошка с нефрит. Патрицият забеляза, че ги докосваше от време на време, щастлива, че бяха меки и чисти.
	Жената пееше тихо. Около нея бяха разпръснати части от сребърен сервиз; купи, чаши, гравирани вази. С влажен парцал Афродизия търкаше повърхността на една чаша, покрита с кафеникава патина, и се спираше да наблюдава вече извършената работа, която сякаш никога не я удовлетворяваше напълно. После започваше с нови сили да чисти метала, докато го излъска.
	— Много си добра — каза Аврелий зад нея.
	Робинята се спря, като й туптеше силно сърцето: вече беше преживяла тази сцена многократно във въображението си. Обърна се бавно, несигурна в краката си, и без дори да се осмели да вдигне поглед към господаря си, се поклони:
	— _Domine…_ — промърмори развълнувана.
	Едва тогава повдигна очите си и трепна при вида на гордия патриций, който стоеше над нея. Направи един инстинктивен жест, сякаш намек за прилив на обич, но неочаквано се възпря, съзнаваща бездната, която ги разделяше.
	— Какво има, Афродизия? — попита той спокойно.
	— Нищо — отговори жената с променен глас. — Приличаш на един човек, когото познавах.
	— Може би някой мой роднина.
	Робинята поклати глава.
	— Не, роб.
	— Запознай ме с него; един двойник би ми бил от полза.
	— Не знам къде е отишъл.
	— Тогава няма значение — отвърна патрицият равнодушно. — Имам една работа за теб: искам няколко дни да следиш една жена, без да те забележи, като докладваш после на моя секретар всеки неин ход. Мислиш ли, че ще можеш да се справиш с това?
	Афродизия се съгласи безмълвно, а Аврелий се обърна да си върви.
	— Господарю! — повика го слугинята, преборвайки страха си.
	— Да?
	— Този роб, дето ти казах… винаги съм искала да му се отблагодаря! — каза тя с облекчение и започна отново да търка усърдно среброто.


	На Форума големи и малки се възхищаваха на снежинките във въздуха, преди да изчезнат върху влажния паваж.
	— Сняг в Рим, почти март е! — учуди се един мъж с широко отворени очи от изненада.
	— Това е чудо на боговете! — възкликна жената, възхищавайки се очарована на небето.
	— Но какво чудо! — промърмори един минувач. — Ако не престане да пада това чудо от небето, ще прелее Тибър! Може би мислите, че нашите владетели се притесняват? Живеят на хълма, да не би да са на брега на реката! — заключи навъсен, наблюдавайки нивото на водата, което се покачваше от час на час.
	Аврелий с добре покрита глава с широка качулка премина през Форума, отправи се към статуята на Вертумн на _Vicus Tuscus_ и влезе в дюкяна на Зозиите: беше сигурен, че там ще открие Марцел Вераний, който минаваше оттам всяка сутрин.
	Магазинът беше невероятно пълен, онзи ден сякаш целият Рим изведнъж беше почувствал нужда да се посвети на четенето. Всъщност снеговалежът караше квиритите да търсят убежище на закрито и тъй като базиликите този ден бяха затворени, не оставаше друго, освен термополията и книжарниците; така много любопитковци се струпваха между ковчежетата за бижута, развивайки разсеяно този свитък и искайки от продавачите информация за томовете, които не можеха да намерят, готови да избегнат таксата за покупката, оплаквайки се от дефект при отрязването на краищата, една сгънка в повече на хартията или едно незабележимо петънце върху корицата.
	Аврелий си проправи път сред тълпата, отправяйки се директно към дъното на лабораторията, където Марцел Вераний беше наведен върху един от новите александрийски кодекси със страници, залепени на ръба: текстове, които трябваше да бъдат разлистени, вместо развити както обикновено.
	Колекционерът изследваше старателно качеството на мастилото, дебелината на пергамента, несъвършенствата при изтриванията.
	— _Ave_, Марцел Вераний! — поздрави го Аврелий. — Намери ли нещо?
	— За съжаление нищо интересно — оплака се Марцел. — Зимно време корабоплаването се преустановява и когато времето е такова, папирусите от Ориента не идват дори и по суша. Трябва да се изчака лятото, за да се насладиш на някоя стимулираща изненада.
	— Видях, че работите на новото копирно са почти приключили. Предполагам, че скоро ще отворите наново.
	— Да, даже исках да те попитам дали можем да организираме четене на Федър там, вместо в дома ти или в някоя публична зала. Ще помогне за стартирането на магазина.
	— Защо не? Мислех за _Athenenum_ на Август, но идеята за _recitacio_ за откриване на новия магазин ми се струва добра.
	— И аз ще ти направя сметка за наема! — възкликна библиофилът, демонстрирайки на максимум щедростта си. — Естествено за освежаването трябва да помислиш ти. Повери всичко на Теренций; вече е организирал нещо подобно за Сатурнин.
	— Всъщност е отличен триклинарий — съгласи се патрицият.
	— Можеш да го кажеш! А притежава и добра култура. Всъщност е истински грях, че е попаднал в робство.
	Аврелий наостри уши:
	— Защо, не е ли бил винаги роб?
	— Как, не знаеш ли? — учуди се Марцел. — Бил е свободен грък от много добро семейство; казвал се е Филип преди процеса. Когато го купил, Италик сменил името му в чест на известния гръцки комедиограф, на когото беше почитател.
	— В какво престъпление е бил обвинен? — попита Аврелий, усещайки една тръпка на гърба си.
	— Убийство, естествено — завърши Вераний, спокойно.


	— Кастор! — извика го патрицият, щом влезе.
	— Тук съм, _domine_. Може би търсиш камшика? Какво ти е нужно, бич, камшик или нагайка? — отговори саркастично гъркът.
	— Стига, ела да чуеш новината! — опита се да го успокои Аврелий, решен да се помири със своя непокорен секретар.
	— Тогава убиецът, за който намекваше бележката, е бил Теренций — коментираше малко след това освободеният роб.
	— Да — потвърди патрицият — Като бил много млад, Теренций убил за отмъщение могъщия атинец за това, че прелъстил съпругата му. Нямал никакво доказателство за прелюбодеянието, но неговата тирада развълнувала до такава степен съдиите, че те променили смъртното му наказание в доживотно робство.
	— Обзалагам се, че на атинеца му е било прерязано гърлото!
	— Удушил го е с голи ръце, но това не променя нищо. Бил го чакал два дни пред дома му и го е убил хладнокръвно, с ясно намерение.
	Кастор трепна:
	— Като си помисля, че спя точно в съседната на неговата стая… учудвам се, че все още съм цял-целеничък!
	— Това разкритие хвърля нова светлина върху цялата история: най-после имаме един ревнив мъж, не ни остава нищо друго, освен да намерим жената на раздора. Освен това не мисля, че трябва да я търсим далече: вдовицата Арионила си лягаше с Никомед напук на своя скъп Теренций: и после, ако помня добре, по същото време, по което Фулвия се женеше за вносителя Италик, дъщерята на Норбан бягаше с един търговец… би могло да става въпрос за същия човек!
	— Възрастта не отговаря, _domine_. Колкото и да е очарователна Арионила, сигурно е минала трийсет и пет години, а Норбана е била много по-млада. Все пак, за да сме сигурни, ще попитаме Скапола, сега, когато го намерихме отново.
	— Не ми го беше казал! — учуди се патрицият — Къде е сега?
	— В казармата на _vigiles nocturni_ на Трастевере. Бил е арестуван същата вечер на неговото изчезване, но едва днес успя да ни изпрати съобщение.
	— Да отидем там по-скоро! — подскочи Аврелий, събирайки нубийците.


	Носачите слязоха лесно по _Vicus Patricius_, в _Argiletum_ започнаха трудностите, на Форума на Август бяха почти спрели и на входа на _Vicus Iugarius_ носилката спря окончателно в средата на задръстването зад една безкрайна редица от колички, теглени на ръце.
	— Няма какво да се направи, _domine_, оттук не се минава!
	— Да се върнем обратно и да пробваме от друго място — предложи Аврелий изнервен.
	— Обратно ли? И как мислиш, че ще стане това? — попита Кастор, посочвайки дългата опашка, която се беше образувала зад носилката.
	— За всички богове, какъв невъзможен трафик! За щастие до храмовете на Юлий Цезар властите са имали здравия разум да забранят преминаването денем на каруци, теглени от животни, или днес Рим щеше да бъде непроходим — оплака се Аврелий.
	— Не ни остава нищо друго, освен да вървим пеша — посъветва освободеният роб.
	Сенаторът се съгласи, макар да не намираше за много вълнуваща идеята. От бързане си беше метнал първото наметало, което беше намерил, една къса _penula_ без ръкави, и дори не беше си направил труда да си смени _le solae_ за вкъщи, отворени отпред.
	Всъщност, щом излезе от носилката, падна в поток мръсна вода, която се стичаше от бордюрите към канализационните шахти; когато стигна до Форум Холиториум, беше с прогизнали крака и прасци, опръскани с кал, без да се смятат откритите колена, посинели от студ, които сега изглеждаха пурпурночервени, сякаш е коленичил дълго, за да моли благодат от някой бог с увреден слух.
	Кастор пък, свикнал да върви пеша, беше по-добре оборудван и вървеше бодро с кожените си ботуши, наблюдавайки със злонамерена радост затруднението на господаря си. Един уважаван роб със сигурност би предложил да си разменят обувките, помисли Аврелий, докато проклинаше гордостта си, която му пречеше да заповяда на освободения роб незабавна размяна на обувките.
	Двамата поеха по мост Емилий и го преминаха тичешком, излизайки на Виа Тиберина. Кварталната казарма беше малко далече, към Аврелиа стара. Скапола очевидно е бил арестуван малко след като е излязъл от дома на Фулвия Арионила, намиращ се точно в този краен квартал, който нощем даваше подслон на скитници и престъпници.
	Хванат да уврежда жестоко общественото наследство — това беше обвинението, — градинарят не беше получил позволение да контактува с опекуна и само по случайност, чрез един освободен просяк онази сутрин, беше успял да изпрати до дома на Публий Аврелий спешната молба за помощ.
	— Ето го, _domine!_ — възкликна Кастор, посочвайки седалището на седмата бригада от стражари, където императорът беше разположил корпуса за наблюдение, който трябваше да държи под око, дори преди престъпниците, огнищата на пожарите, които причиняват на Рим повече щети от варварите по границите.
	Аврелий влезе в седалището за преместване с увереността и арогантността на патриций, свикнал да не чака при никакви обстоятелства удобството на другите.
	— По ред! — изкрещя стражарят, гонейки го назад, й едва тогава сенаторът забеляза десетки кандидати, които бяха преди него.
	— Аз съм магистрат! — извика.
	— А аз съм Клавдий Цезар от плът и кръв! — присмя му се агентът, наблюдавайки презрително калните му ботуши.
	— Господинът, който ме придружава, всъщност е Публий Аврелий Стаций, римски сенатор — опита се да ходатайства Кастор.
	— Да, да, застани на опашката, сенаторе, с моите ботуши и не се притеснявай, че ще закъснееш за Курията! — разпореди му стражарят.
	— С твое позволение, _domine?_ — каза секретарят, измъквайки чантата на господаря си изпод туниката.
	Прехвърляха си две монети от ръка на ръка, докато Аврелий минаваше на чело на опашката.
	Малко след това двамата се оказаха в присъствието на команданта Цецилиан, предпазлив мъж, който внимава много, преди да прогони досадника, преди да се увери в неговата идентичност Всъщност Рим беше пълен с правителствени шпиони, които обикновено се смесваха с плебеите, за да изненадат скромните функционери като него, без да се смята новият обичай, разпространен сред властимащите, да обикалят предрешени като бедняци: не се ли говореше, че може би дори императрица Валерия Месалина напуска от време на време Палатин, за да посети изметта от гетата?
	Пръстенът с рубин с печата на Аврелиите на показалеца на патриция беше достатъчен, за да го убеди.
	— Нещастник, да се държиш така с един знатен сенатор, приятел на нашия обичан принц! Скъпо ще си платиш! — смъмри го Цециалиан, викайки охраната, която беше накарал да чака, и се беше подиграл с могъщия магистрат.
	Нещастникът, след като забеляза със закъснение грешката, усети, че умира от страх: един честен мъж, мислеше, рискува всеки ден живота си, за да гаси пламъците, да предотвратява пожари, да залавя отявлени престъпници, после е достатъчно да настъпи някой големец и на следващия ден щеше да се озове в отдалечено селце в Сардиния.
	— Изпълни само дълга си — защити го Аврелий.
	— Значи този път ще оставим така нещата — промърмори комендантът в желанието си да зарадва патриция във всичко. — Доведи веднага Скапола, побързай! — заповяда на стражаря, който побърза да се подчини с въздишка на облекчение.
	— За какво става въпрос по-точно? — попита патрицият. — Щети върху обществения ред и обиди към член на отряда; твоят роб беше открит напълно пиян, докато режеше с добре наточени ножици няколко храста в парка, който обгражда сградата на _Naumachia_ на Август Възпрян от стражаря Мумий Истински, отговаряше с неуважителни фрази по отношение на съпругата, майката и сестрата на така наречения пазител на реда, добавяйки обидни квалификации относно сексуалните привички на самия стражар — обясни Цецилиан.
	— Не може ли да се оправи всичко с една глоба?
	— Що се отнася до щетата, разбира се, че да; останалото зависи от обидения стражар; дали ще пожелае да има процес…
	Аврелий се съгласи, малко напрегнат. Лишени от политически дебат от идването на всемогъщия император, придирчивите квирити се отпускаха на съдебната арена, втурвайки се в съда за най-малкото разногласие: кой обвиняваше съседа си за това, че е излял водата от цветята върху перваза на прозореца, кой спореше с години за една ивица земя, широка едва шест стъпки, кой обвиняваше колегата си за незаконно присвояване, след като беше установил липсата на десет сестерции от касите. Броят на процесите беше такъв, че не успяваше вече да ги уреди всички. Две базилики бяха вече оборудвани като съдилища и в Рим вече имаше повече адвокати, отколкото занаятчии и търговци, взети заедно.
	— Мога ли да говоря със стражаря? Може би ще се съгласи да оттегли жалбата — предложи патрицият с помиряващ тон.
	— На работа е, ще го намериш на долния етаж.
	Мумий имаше вид на човек, който взимаше много насериозно работата си. Безпогрешен, в туника, покрита с лека кожена броня, огледа Аврелий подозрително: ето един друг, мислеше, убеден, че с пари и с подкрепа от високо равнище може да се постигне всичко! Той щеше да му даде добър урок…
	— Дума да не става! — изключи възможността безцеремонно веднага щом сенаторът предложи това решение.
	— Олимпийски небеса, моят озеленител е отрязал само няколко клончета тук-там! — опита се да смекчи обстоятелствата Аврелий.
	— Въпрос на принципи е — ядоса се стражарят.
	— Виж, давам си сметка, че вие сте само седем хиляди в град, който наброява милион и половин жители, и работите здраво; но при всички трупове, които връща Тибър всяка сутрин, струва ли ти се нормално да си така безкомпромисен към глупостта на един подпийнал градинар?
	— Ако започнем да не уважаваме авторитета на човек като обикновен нощен стражар, после лесно можем да започнем да се отнасяме по същия начин и към издател, претор, консул, а накрая лично към Цезар — отбеляза Мумий, сигурен в правото си.
	— Но аз имам в ръцете си четирима мъртъвци с прерязани гърла! — избоботи патрицият, изгубвайки търпение. — Преследвам брутален убиец, а ти щракаш оковите на основния свидетел само защото си е позволил да се усъмни в целомъдрието на майка ти и сестра ти?
	— Убиец ли? — наостри уши Мумий: беше мечтата на неговия живот да разследва престъпление. Беше се надявал, влизайки в корпуса, да се сблъска с някой мистериозен случай и да го разреши благодарение на проницателността си, откривайки виновния за правосъдието. Обаче от години не виждаше _insulae_ в пламъци и кавги на пияници.
	Аврелий, забелязвайки интереса му, изложи детайлно ситуацията.
	— Как така още не сте открили Косуций? — навъси чело стражарят, размишлявайки върху играча на зарове, който беше видян да излиза от коптора на Лупий.
	— От доста време го търсим, но изглежда, сякаш е изчезнал в нищото — призна патрицият.
	— Защото сте дилетанти: тук е нужен истински професионалист! — заяви с очи, които блестяха от вълнение.
	Няколко минути по-късно Скапола излизаше от затвора, а Мумий, ангажиран в разследването, издаваше заповеди на хората си да претърсят Субурата сантиметър по сантиметър.


>	XXVIII
>	Пети ден преди Календите на март

	Няколко дни по-късно Аврелий беше по-скоро неспокоен: така желаният разпит на Скапола нямаше очаквания ефект. Градинарят се кълнеше, че не знае нищо за Лупий и другите и че е ходил в баните на Сарпедон само защото скромните термални бани, които посещаваше обикновено, бяха затворени за модернизация. Вечерта на ареста, излизайки от разсадника на Фулвия, се беше спрял в една _popina_, изпивайки може би няколко чаши повече.
	Така, като видя красивото лаврово дърво още непокътнато в обществения парк, му беше дошло наум да подари на гражданите един труд от своята най-добра _ars topiaria_. Тъкмо се беше заловил усилено да трансформира безформения храст в изправен лъв, когато стражарят се беше намесил да го спре, без всякакво уважение към неговите творчески усилия. Силно засегнат, Скапола беше прекалил малко в протеста си и беше окован.
	Аврелий му вярваше, особено за куция крак: трудно един куц мъж можеше да влезе в един бордей с писари толкова тихо, че Паконий да не чуе нищо…
	— Къде криеш ботушите с отпечатъка, които търсим? Сигурен съм, че следите в градината си ги оставил ти. Всъщност бяха с различна дълбочина, както се случва, когато се опираш на един крак — сгълча го патрицият строго.
	Градинарят отрече с инат:
	— Имам само още един чифт обувки освен онзи, който ми купи ти. Питай моите другари!
	Все по-потиснат, Аврелий трябваше накрая да се предаде: ако Скапола казваше истината, трябваше да започне всичко отначало. Щеше да започне от Теренций, който в случая беше основният заподозрян. Ако го разпиташе отново, това нямаше да доведе до никакво предимство; триклинарият не беше човек, склонен да се остави на влияния, нито пък, който да се остави лесно на страха. Познавайки обаче слабото му място — ревността, — сега може би щеше да е в състояние да отвори една пробойна в устойчивото безразличие, пукнатина, в която да се вклини, за да го принуди да разкрие тайните си…
	Докато обикаляше по коридорите на дома с подобни размишления, Аврелий забеляза от пролуката на вратата стария Паконий, който пишеше трудно под диктовка. Читателят оставаше невидим, скрит от входа, и не можеше да е обичайният Федър, защото треперещият глас, който рецитираше еротичните стихове на Пропенций, притежаваше женствен тембър, който не можеше да бъде объркан.
	Заинтригуван, сенаторът погледна в стаята, за да открие с голямо учудване една невиждана Делия, със спокойно и добро поведение.
	— _… Quod sipretendens animo vestita cubaris…_ „Ако ти, твърдоглавке, се излегнеш облечена…“ — рецитираше робинята, много вглъбена в абзаца.
	— _… Scissa la veste, meas experiere manus…_, „като скъсаш роклята, ще усетиш по тебе моите ръце“ — завърши Аврелий, излизайки иззад касата на вратата.
	Момичето се обърна внезапно, видя го и се изчерви до уши. Веднага след това, като прие отново навъсеното си изражение, се изправи на крака и изчезна мигновено в атриума. Значи беше истина, помисли си патрицият. Делия и Паконий са били приятели или дори съучастници. Може би старецът беше видял именно нея да влиза в килера онзи ден и може би й беше подал ножа…
	— Прости ми, _domine_, ако съм изгубил времето на робинята ти. Федър е много зает да организира своята _recitatio_ и за известно време няма да има време да ми диктува.
	— Няма значение, продължавай, преписвайки директно от текста. Вярно, ще ти отнеме повече време, но не бързаме за никъде — отвърна Аврелий, подавайки му свитъка, който Делия беше изоставила на масата.
	Ръката на писаря трепереше леко, потапяйки тръстиката в мастилото, после се спря на листа неуверена.
	— Продължавай! — заповяда Аврелий изумен: защо ли писарят се колебаеше? Паконий вдигна поглед, фиксирайки, както обикновено, някаква точка далече зад събеседника си.
	Обзет от съмнение, патрицият изследваше разчертаната страница на писаря: почеркът беше много елегантен, почти перфектен, но имаше карфици, които указваха краищата на страницата… защо тогава един толкова способен писар имаше нужда от четец, за да продължи нататък?
	Аврелий сбръчка челото си. Колкото и да беше невероятно това, което подозираше, все пак щеше да го установи веднага. Импровизира един куплет, напълно измислен, и го диктуваше на писаря, поставяйки му междувременно пред очите правилния текст.
	Доверчив, старецът се канеше да нанесе върху листа фалшивия стих, когато патрицият взе деликатно писалката от ръцете му.
	— Почакай — каза тихо, прекарвайки една ръка пред очите си, които едва се движеха. Тогава докосна бялата си коса с нещо като груба ласка.
	— Сляп ли си, Паконий, така ли е? — Миглите на писаря се обляха в сълзи.
	— Не съвсем, _domine_. Различавам светлините и сенките.
	— Това обяснява защо не си разпознал убиеца.
	— Трябваше да крия състоянието си, _domine:_ кой би купил по милост един вече недовиждащ писар? Щях да прося по улиците, а все още умеех да пиша перфектно: върших тази работа в продължение на много години, така че няма нужда да виждам, за да вървя правилно по страницата! Освен това все още се справям, вървя добре и почти никога не се спъвам.
	— Защо не каза? Щях да те пратя на преглед.
	— Страхувах се да не бъда продаден отново — призна писарят. — Когато ме попита за смъртта на Главк, почти потънах от срам, защото знаех, че беше невъзможно да ми повярваш, когато твърдях, че не съм видял нищо.
	— Нито дори сянка? — попита Аврелий внимателно.
	— Не, господарю: чух само лек шум.
	Убиецът поразяваше в гръб, с дясната ръка, помисли Аврелий, не фронтално, или Паконий не е забелязал тъмния профил срещу светлината, която идваше от пролуката.
	— Делия е знаела за твоя недъг, нали?
	— Да, както и Главк. Не я наказвай, господарю, замълча си, за да ме предпази. Сега обаче няма да искаш повече да продължа текста си.
	— Ще можеш ли? В противен случай не се съмнявай: пак можеш да живееш в моята къща, уважаван, както заслужаваш.
	— Тази работа е целият ми живот, _domine_.
	— Тогава започвай. Това, което правиш, е най-добрият Пропеций, който някога е бил виждан в Рим! — каза Аврелий, потупвайки го по рамото. — Ще потърся Делия, ще продължи да ти чете — обеща, мислейки възхитен, че дори за да премахне от себе си всякакво съмнение за убийството, момичето не беше предало тайната на стария си приятел.
	Но къде беше сега тази робиня, избягала, сякаш гонена от Цербер?
	Откри я в пералното отделение, на върха на една стълба, вглъбена да избира мръсните дрехи от плетените кошници, сложени една върху друга на стената. За да има по-голяма свобода на движенията, държеше повдигната туниката си, навита около кръста й, и с ръцете си отделяше бързо хавлиите от кърпите и пердетата.
	Щом го видя да влиза, Делия пусна роклята си да падне върху краката й.
	— Започни отново диктовката. Отсега нататък това ще е твоята работа — каза й Аврелий. — Не предполагах, че Паконий е сляп — добави после тихо.
	— Има много неща, които не знаеш, Публий Аврелий Стаций — отговори Делия сурово, слизайки по стълбата.
	Сенаторът подскочи. Беше отишъл при нея с намерение да похвали лоялността й към писаря, чувствайки вина за това, че й беше приписал мръсни мотиви, докато тя се опитваше единствено да зашити приятел. За момент дори се канеше да се извини и да й предложи примирие за взаимната враждебност. Тази дръзка робиня обаче му четеше конско!
	— А, така ли, и кои? — попита раздразнен.
	— Теб самият, преди всичко.
	Аврелий стисна устни засегнат, а междувременно гледаше пълните с дрехи кошове, питайки се колко ли време щеше да отнеме на момичето да премахне от една почервеняла рокля следите от кръв на Модест.
	— Питал ли си се някога например защо толкова настървено търсиш убиеца на твоя сервитьор? О, бил си привързан към него, не се съмнявам, но не това е истинската причина… Работата е там, че убиецът е засегнал гордостта ти, убивайки твой роб. Би се вбесил по същия начин, ако ти подпалят къщата или ти откраднат някоя статуя от твоята известна колекция. Не понасяш някой да те предизвиква, да слага ръце на нещо, което ти принадлежи, да удря стените на дома на твоите предци: това, не смъртта на клетия човечец, е, което големият и могъщ сенатор Стаций не може да понесе! — му подхвърли в лицето робинята.
	— Не е вярно! — разпали се Аврелий, възмутен. — Животът в моите очи няма цена. Модест беше човешко същество!
	— Твоя собственост — подчерта безмилостно Делия.
	— Аз уважавам робите — опълчи се патрицият и добави сурово: — Отнесох се с уважение и към теб, ако си спомняш.
	— О, много ти благодаря, знатни сенаторе! — каза иронично Делия. — Но ти не мислиш за мен; това, което искам аз, не те интересува въобще, искаш да се подложиш на изпитание. Изпитваш нужда да изпробваш епикурейската си _atarassia_, показвайки, че можеш да се владееш и да останеш невъзмутим при всякакви обстоятелства; все пак добродетелта, която се правиш, че притежаваш, е рядка и не ми се струва въобще, че си постигнал значителни резултати!
	Аврелий усети, че кръвта му се покачваше в главата, и полудя:
	— Как се осмеляваш да ми даваш уроци по философия, ти, една невъзпитана робиня, която всички предпочитат да държат настрана? — отвърна бесен.
	Делия не остана по-назад:
	— Робиня ли? По-красива съм от теб дори и с нашийник на врата. Отвращава ме арогантността ти на римлянин, свикнал да купува, да развращава, да налага волята си с ласкателствата на властта и парите. Ще се учудиш, ако научиш, че има неща, които не се продават. Аз например!
	— И кой си мислиш, че би те купил? — отвърна Аврелий раздразнен.
	— Какво ти казах? Ти си роб на яда си, неспособен да контролираш емоциите си! — присмя му се презрително.
	Патрицият я фиксира с мрачно изражение, колебаещ се дали да я целуне, или да я удуши. Изборът беше бърз.
	— Правилно си забелязала. Даже мисля да се откажа напълно да противодействам на моите животински инстинкти, като започна още сега! — възкликна, притискайки я към себе си. Неочаквано Делия се отпусна, сякаш усилията й да се защитава бяха изчерпали напълно енергията й.
	— _Lus osculi_ е предвидено от закона — обясни иронично сенаторът — Според древната традиция на _mos maiorum, pater familias_ има право да целува по устата всички жени в къщата, за да провери дали не са пили вино! — добави и я целуна.
	Когато се отдалечи от устните й, забеляза на лицето й сянка на зле прикрито задоволство. Тогава сенаторът я освободи от прегръдката и излезе, казвайки:
	— Не забравяй да връщаш книгите в библиотеката, когато ги вземаш назаем!


	Изправени в перистилия, Аврелий и Кастор си размениха погледи на съучастничество.
	— Готов ли си? — попита патрицият секретаря, с който беше уговорил една малка комедия с ексклузивното участие на равнодушния Теренций.
	Триклинарият беше в голямата зала и обучаваше най-младите роби как да поднасят елегантно ястията, точно както беше направил и с Модест следобеда на неговата смърт.
	— Не така, Полидор, дръж изправени раменете си и не се навеждай прекалено много, в противен случай ще разсипеш бокала. Ти, Тимон, трябва да си подстрижеш косата; много е къдрава, сътрапезниците могат да намерят някой косъм в яденето си.
	Гласът му беше спокоен, а безгранично търпението, с което триклинарият коригираше тромавостта на новите сервитьори. Аврелий се спря да го наблюдава, забелязвайки едва тогава колко добре се чувстваше сред младежи: Теренций и Филип бяха атинци, а сред гърците връзките между подрастващите и зрелите мъже бяха позволени, даже желани. Може би беше сбъркал, като беше изоставил прекалено бързо уликата за престъпление на хомосексуална основа.
	Имаше и други кървави престъпления в Рим, замисли се Аврелий. Жертвите обаче до този момент бяха все жени: жени с лоша репутация въобще или все пак леснодостъпни за този, който иска да се сближи с тях. Този път обаче убитите бяха всички млади, привлекателни и роби. Освен това имаше ли голяма разлика между една жена и един роб, в очите на един римлянин от стар род, възпитан в _mos maiorum!_ Онези, които бяха последователи на това право, смятаха и двамата за еротични предмети, лишени от възможността да избират, по-нисши същества, които трябваше да подлагат на собствените си желания. И все пак, каза си Аврелий, нещо не се вписваше в това съждение. Гърците като Теренций ценяха женствените голобрадци и никоя юношеска любов не би устояла на растежа на първите косми по бузите на младежа на смяна. Никомед, Главк и Модест, напротив, бяха преминали възрастта на ранното юношество, без да се смята, че Лупий беше почти достигнал прага на старостта и беше по-скоро трудно да си представи един изтънчен атинянин да си изгуби ума по един брутален бивш гладиатор… И освен това поне според Пупилий, Теренций беше показал, че желае по-скоро услугите на красивата Арионила, отколкото на любовниците, а тази страстна афера свидетелстваше ако не за невинността на триклинария, поне за неговия добър вкус. Уликата за младежите можеше да почака: щеше да се фокусира върху вдовицата, реши сенаторът, давайки път на уговорения план.
	Зае място до отворената врата на триклиниума и направи знак на Кастор да започне рецитала.
	— Тук ли мислиш да я приемаш, _domine?_ — попита освободеният роб на доста висок глас, така че да бъде чут и в съседната стая.
	— Не, трябва ми по-спокойно, по-усамотено място. Фулвия Арионила държи много на доброто си име — от говори патрицият, докато Кастор шпионираше реакцията на Теренций.
	— Сега какво ще правим? — попита секретарят, когато се бяха отдалечили: флегматичният келнер всъщност не беше трепнал с мигли.
	— Това беше само прологът, ще продължиш комедията тази нощ заедно с Парис. Бързо ще преминем към истинското представление, но за да изляза на сцената, трябва да ангажирам без нейно знание примадоната… Приготви ми носилката, ще ходя при Фулвия Арионила!
	— Съгласен съм — каза Кастор, отдалечавайки се в градината. Крясъкът на господаря го достигна до мраморната вана.
	— Спри, не мърдай! — подкани го Аврелий, бягайки до освободения роб, който стоеше в средата на алеята с единия крак във въздуха.
	Без да каже дума, му посочи следите с кичура, които беше оставил на пясъка.
	— Небеса на Тартар! — възкликна раздразнен секретарят. — Виж сега, аз съм убил Главк!
	— Дай ми обувките бързо! — заповяда сенаторът и двамата се наведоха да наблюдават внимателно новите калцеи на Септимий, с добре виждащ се печат в средата на подметката. Аврелий си сложи обувката и настъпи пясъка: само една половинка от голяма буква „S“, там, където тежеше тялото, беше изразена върху земята: другата, в съответствие с вдлъбнатината на стъпалото, не оставяше никаква следа.
	— За Хермес известният кичур не беше нищо друго освен горната на „S“ от Септимий! Ама, разбира се, има толкова следи в нашата къща: робите, които използват тези ботуши, са поне петдесетина! — избухна в смях Кастор.
	— И хилядите клиенти, които се ползват от услугите на Септимий в цял Рим. Ето че пак сме лишени от най-важната улика… — простена Аврелий безутешно.
	— Не унивай, господарю — окуражи го гъркът. — Имаме Теренций: ще видиш, планът ще успее!


	Онази вечер в единайсет часа големият _domus_ се приготвяше за сън.
	Господарят се беше затворил в кабинета, щом свърши вечерята, с намерение да чете на светлината на ароматизирани свещи, докато разтопеният восък не беше накарал да паднат два или три от пироните на цилиндъра, за да отбележи часовете на нощта. Някои слуги се мотаха още под окачените факли на стената на перистилия, в очакване да стигнат до апартаментите си.
	Робините вече бяха легнали: кубикулумите в техния квартал не приютяваха нищо друго освен ракла за дрехите и две дървени легълца, снабдени с топли вълнени дюшеци, върху които най-младите момичета, опънати лениво под капаците, си разменяха тайни, които от следващия ден щяха да намерят написани с графит по крепостната стена, предложени от клюкарски ръце на недискретните очи на минувачите.
	Теренций се беше оттеглил отскоро в съседния кубикулум на този на Кастор. Изморен от дългия работен ден, загасваше с едно духане фитила на фенера, когато му се стори, че чува името си сред тихата глъчка, която идваше от съседната стая. Като се изправи тихо на крака, опря ухо на стената. Не беше сбъркал: Кастор и Парис, доверените освободени роби на господаря, дискутираха тихо върху един аргумент, който го засягаше много отблизо.
	— И така, Кастор, изглежда, че новият триклинарий ще ни остави скоро…
	— Говори тихо, Парис. Той спи точно тук, в съседната стая…
	— Спокойно, вече е изгасил лампата. Но сигурно ли е, че онази Арионила ще намери пари, за да го купи?
	— Господарят не иска пари: Фулвия му харесва и понеже не намира друг начин да я направи своя…
	— Не ми казвай!
	— С две думи, този мошеник й е предложил размяна, жената му се отдава и в замяна той й оставя Теренций.
	— Каква омразна размяна, бедната Фулвия със сигурност няма да приеме.
	— Напротив. Изглежда, че е съгласна на всичко за него. Сенаторът си уговорил среща с нея след два дни, по залез-слънце във вилата в Джаниколо.
	— Кой знае какво би направил Теренций, ако узнае това!
	— Наистина ли мислиш, че му е изгодно да протестира? Арионила възнамерява да го освободи и няма да е първият роб, който дължи свободата си на една влюбена господарка…
	— С две думи, е късметлия!
	Теренций вдигна ухото си от стената и стисна юмруци: щеше да попречи на това, на всяка цена.


>	XXIX
>	Четвърти ден преди Календите на март

	— Мислиш ли, че благоразумен мъж като нашия триклинарий ще падне в толкова наивен капан? — попита на следващата сутрин секретарят сенатора.
	— Ако сме натиснали правилното копче, ще разберем скоро. Теренций вложи прекалено много самоконтрол, за да не скрие никаква интимна слабост. Всъщност, щом се събуди, поиска от администратора няколко часа свобода с извинението да посети някакъв приятел, болен от треска. Ясно е, че е искал да говори с Фулвия. Парис естествено му отказа позволение, използвайки като претекст ангажимента да организира прием: ще може да се освободи едва на залез-слънце, щом приключи рецитала.
	— Отлично, Кастор! — развесели се Аврелий.
	— Внимавай, господарю. Не се шегува. Вече е убил един мъж, ако не четирима или петима! — предупреди го освободеният роб.
	— _Domine, domine_, на вратата са стражарите! — прекъсна го Парис, много разтревожен, питайки се каква ли каша беше забъркал този странен господар, за да дойдат да го търсят вкъщи.
	— _Ave_, сенатор Стаций! — започна Мумий, изтягайки ръка в знак на прагматичен поздрав.
	— _Ave_ — върна му жеста Публий Аврелий с много по малко тържественост.
	— Тук съм, за да ти докладвам. Разследването върви трудно и започваме да берем първите плодове: винаги съм казвал, че един добър стражар трябва да използва мозъка си, но преди всичко краката — каза, посочвайки своите, които и в _caligae_ се оказваха недвусмислено плоски.
	— Така ли? — подкани го Аврелий заинтригуван.
	— В миналото не намерих следа от никакво неразкрито престъпление, което да е аналогично на тези, които ми описа. Имало е и други прерязани гърла, но всички жертви бяха жени.
	Значи убиецът беше започнал да действа отскоро, помисли патрицият. Какво можеше да е отприщило убийствения гняв?
	— Има и нещо друго — каза стражарят с очи, които светеха от недвусмислена удовлетвореност — Снощи арестувахме някой си Косуций, докато играеше хазарт в таверната на Ферон с два белязани зара!
	— Чудесно! — ликуваше Аврелий: най-после щеше да разбере кой се криеше зад това фалшиво име!
	— Сега е в казармата, с двама тъмни субекти, които му служеха като секунданти.
	— Ела веднага! — избухна Аврелий и малко след това носилката пое по пътя отвъд Тибър.


	В атриума на казармата домакинята на _Жълтият слон_ протестираше на висок глас, с ръце, кръстосани пред гърдите във войнствена позиция:
	— Пожелавам го на Мамертин, този мошеник; за втори път Фурон го хваща в измама!
	Мумий я подмина, без да я слуша, и проправи път на Аврелий в подземието. Затворът беше претъпкан, трийсет или четирийсет човека в едно-единствено голямо свърталище на разбойници, всички в очакване на присъдата: купчина крадци, сводници, измамници, пияници, които повдигнаха глава, разтревожени при влизането на патриция в мазето, всеки опасявайки се, че е този, когото могъщия магистрат беше дошъл да търси.
	— Ето го! — каза Мумий, посочвайки един русокос едър мъж, който стоеше до стената, с крака, обгърнати със силни бицепси.
	Аврелий не успя да си отвори устата, толкова му стана зле. Убеден, че мистериозният играч на зарове беше свързан с някои от заподозрените лица, се беше надявал да се стигне най-после до разчистване на сметки; обаче гигантът, който лежеше свит в пещерата, му беше абсолютно непознат. Значи Косуций наистина съществуваше и никой от забърканите в другите престъпления мъже не беше приел фалшива самоличност.
	— Неговите съучастници са там. Ставайте, кучета! — заповяда стражарят, удряйки с камшика.
	Щом двамата изпълниха заповедта и се изправиха, Аврелий позна Зосим и Нерий.
	— Ти ли си бил с огняря Лупий вечерта, в която е бил убит? — попита Мумий колоса, който възрази силно, защото патрицият наблюдаваше сцената зад колоната.
	— Лупий ли? Никога не съм го виждал през живота си! — отрече Косуций.
	— Няма смисъл, _domine_. Тези престъпници се прикриват един друг, знаейки добре, че в Субурата, който говори, рискува да се хвърли в Тибър — заяви стражарят.
	— Отведи другите двама и ги дръж отделно, Мумий. Аз ще взема онзи! — каза Аврелий, посочвайки Зосим, който дойде веднага, влачен за косата в една празна килия.
	Преди да влезе в карцера, сенаторът почака другите да се качат. После, като се затвори вратата зад него, освети с факлата към ъгъла, в който младият огняр се влачеше по земята до стената, сякаш за да потърси в твърдостта на скалата дупка, в която да се скрие.
	Робът стисна клепачи, заслепен от факлата, наблюдавайки в полусянката своя тъмничар.
	— И така, Зосимус, да видим какво знаеш за убийството на стария ти господар.
	Затворникът, който беше декларирал, че се казва Гай, подскочи учуден от ефективността на стражарите.
	— Нищо, знатни господарю, абсолютно нищо: аз съм само един беден роб!
	— Да, роб. Косуций и Теренций пък са освободени роби и по закон не могат да бъдат подложени на изтезания; така че, тъй като си единственият роб, който имаме в ръцете си, не ни остава друго, освен да се заядем с теб. Няма да ни бъде трудно да съчиним обвинителен акт — намериха у теб хиляда сестерции, естествено откраднати — заяви Аврелий, явявайки се на светлината на факела.
	Зосим отвори широко очи: магистратът си приличаше като две капки вода с мъжа, когото преди време беше накарал да бият до смърт. Аврелий го погледна студено и още преди да отвори устата си, робът разбра, че нямаше спасение.
	— Не, не, няма нужда да ме тормозите, ще ви кажа всичко! Косуций го уби! — заяви, осланяйки се на снизхождението на съдиите към един свидетел, така готов да сътрудничи. — Видях го да излиза на улицата, с ръце, целите в кръв.
	Как да се повярваш на този бърз донос? Зосим би декларирал всичко, стига да избегне палача, помисли патрицият, вдигайки треперещия роб за гънките на туниката.
	— Аз нямам нищо общо с това, магистрате, и имам много приятели, готови да го потвърдят.
	— Измамници като теб, готови да излъжат за няколко аса!
	— Убиецът е Косуций, казвам ти — настоя Зосим. — Аз и другарите ми прекарахме вечерта, играейки на зарове на тротоара срещу къпалнята, и сме сигурни, че никой друг не е влизал или излизал от стаята на огняря!
	— Видя ли добре окървавените ръце? Внимавай, знаеш какво се случва с роб, който лъжесвидетелства!
	— Всъщност беше много тъмно — завърши затворникът — Кажи ми обаче какво искаш да декларирам, и ще се закълна пред всички!
	Аврелий съзерцаваше мазното лице на нещастника със завладяващото желание да го набие. Да се поддаде на това дребнаво изкушение, нямаше да бъде в съответствие с повелите на епикурейския морал, но със сигурност щеше да му даде голямо удовлетворение… така вдигна юмрук към роба. Зосим започна да крещи, с ръце, вдигнати за параван пред лицето си. Ненужно беше да си мърси ръцете, реши патрицият, Зосим щеше да получи достатъчно бой от стражарите и особено от Сарпедон, когато и ако му беше върнат.
	Малко след това Аврелий беше на горния етаж, където Косуций, който беше поверен на някакъв нетърпелив и прибързан Мумий, настояваше, че е невинен, въпреки, така да се каже, неделикатното отношение, на което беше подложен от стражаря. Всъщност русият мъж имаше желязно алиби за две от престъпленията: свидетели бяха самите стражари, които имаха повод да го държат в казармата за нелегална игра. Аврелий го остави в ръцете на строгия пазител на реда и се отправи сам в стаята, в която беше затворен Нерий.
	Щом го видя да влиза, освободеният роб го замоли отчаян:
	— Чуй ме, моля те, знатни сенаторе! — каза, хвърляйки се на колене. — Кълна се, че не знам какво е скалъпил Косуций. От дома ми бяха изчезнали хиляда сестерции и подозирах, че Зосим ги е откраднал, затова го проследих в _Жълтият слон_. Стражарите ги намериха, но не искат да ми ги върнат. Не вярват, че един бедняк като мен може да притежава подобна цифра.
	— Вярвам ти — увери го патрицият и Нерий подскочи, като чу гласа. Бавно вдигна поглед към мъжа, който стърчеше пред него, ужасен в неговата мощ.
	— Ти си Публий, нали? — промърмори, уплашен да го познае.
	— Аз съм Публий Аврелий Стаций, магистратът, който води разследването за смъртта на Лупий — заяви с толкова студен тон патрицият, че Нерий не беше сигурен, че е прав. — Твоят кръстник твърди, че е видял Косуций да излиза от стаята на огняря, с ръце, изцапани с кръв, вечерта на престъплението. Ще го потвърдиш ли?
	Освободеният роб се поколеба. Зосим имаше алиби; той, напротив, онази вечер беше сам, защото Кармиана беше отишла да помогне на Афродизия, която беше на прага на второ раждане: ако беше казал истината, щеше да остане единственият заподозрян за убийството. Достатъчно е да се потвърдят думите на огняря, за да се спаси.
	— Да — промърмори, притъпявайки скрупулите си. Измъчваше го мисълта, че караше да наказват един мъж заради неговата лъжа, но Кармиана и бебето имаха нужда от него. Какво щеше да стане с тях, ако той не се върне повече вкъщи?
	— Закълни се в малкия Публий! — заповяда му грубо Аврелий.
	— Както знаеш… — възрази Нерий, но веднага се спря смаян. — Небесни богове, ти ми го доведе, нямаше как да е другояче! — изкрещя с глас, задавен от вълнение.
	Тогава нямаше значение дали пред него беше някакъв мизерен роб, или всемогъщ сенатор: мъжът, който му беше върнал сина, имаше право да знае истината.
	— Излъгах — каза решително. — Когато Косуций излезе от стаята на Лупий, огнярят беше още жив. Аз самият го чух да хули злите богове, които го бяха погубили със заровете.
	Аврелий кимна навъсен: нямаше друго освен едно ужасно обяснение.
	— Тръгвай, нямам нужда от теб — каза, отбягвайки със странна сдържаност погледа на освободения роб; как да се оправдае пред него, че беше ял от неговия хляб, че беше получил доверието му, че се беше преструвал, че споделя мизерния му живот, когато в действителност го очакваше една хубава къща, легиони от роби, сандъци, пълни с жълтици?
	— Спаси сина ми, наби Сарпедон, купи Афродизия. Със сигурност трябва да имаш важна причина да отречеш, но знам, че си бил ти! Боговете да те благословят и нека да държат под тяхната небесна закрила теб и детето, което носи името ти! — възкликна Нерий, обхващайки колената му.
	Тогава и Аврелий не успя повече да притъпи вълнението си. Навеждайки се над проснатия роб, го вдигна на крака и му отвори ръцете. Двамата се потупаха взаимно по раменете, смеейки се.
	— Добре го подреди това животно! — поздравяваше Нерий. — Ще има за месеци наред.
	— Публий е много красиво дете! — възкликна патрицият щастлив, че е намерил истински приятел. — Доведи го в моя _domus_ на Виминала някой път. Моите робини нямат търпение да го глезят!
	Моят _domus_, моите робини… Нерий, на път да награди Аврелий с поредното потупване по рамото, се стъписа изведнъж: мъжът, с когото се отнасяше като с равен, беше римски големец.
	— Ще дойда, ако ми обещаеш, знатни сенаторе — отговори почтително и Аврелий с горчивина разбра, че от този момент Нерий щеше да бъде за него верен защитник, дори много привързан клиент… но приятел никога повече.


	Като приключи разговора с Нерий, патрицият се върна при Мумий и Цецилиан, които го очакваха в компанията на кръчмарката.
	— Оставете освободения роб да си ходи и му върнете парите, които намерихте при Зосим — уточни. — Що се отнася до престъплението, никой от тримата не е виновен: случаят на Лупий ще бъде приключен като убийство от неизвестен извършител.
	— Един момент! — намеси се енергично кръчмарката. — Няма да пуснеш този измамник Косуций!
	— Ще бъде обвинен в хазартни игри, а Зосим ще трябва да отговаря за кражба — отговори й сенаторът.
	— А парите ми? — възрази жената.
	— Ще бъдат конфискувани. Благодари на олимпийските богове, че в Рим законът наказва единствено играчите, а не и пазителите на хазарта, както би било справедливо! — сгълча я Мумий строго.
	— Как ни измами! Да внимава да не се появява повече в моята гостилница този мошеник, или ще го прогоня! Да не се казвам Норбана!
	— Какво каза? — възкликна патрицият невярващ. — Да не си дъщерята на Норбан, онази, която е избягала с фригийския търговец?
	— Фригийски търговец рогоносец! Турон ме хвана твърде бързо: мислех да избягам във Витиния с един ориенталски богаташ, обаче любовното бягство приключи на две крачки от къщи и се оказах омъжена за стар пияница. Вината е изцяло на шарлатанина Главк: Турон му плащаше, за да ми разказва куп небивалици за неговите несметни богатства, и аз паднах в капана като бедна глупачка! Притежава дори слон, ми казваше, а всъщност станах кръчмарка в тази смърдяща _caupona_!
	— Виждала ли си Главк оттогава?
	— Веднъж пред баните и тичах след него с месарски нож. Ако го бях настигнала, щях да му прережа гърлото на този нещастник! — промърмори жената.
	Патрицият подскочи, заставайки пред нея със заплашителен вид:
	— Къде беше на 11 януари? Може би на пазара за роби.
	— Разбира се, знатни сенаторе! — отвърна жената саркастично. — Тъкмо щях да си купя една робиня, две или три декораторки и роб, отговорен за ветрилото, да ми прави вятър, размахвайки ветрило от паунови пера! — и подкрепи думите си с един циничен жест — Къде искаш да съм била, ако не в тази дупка _Жълтият слон_, всяка вечер да сервирам вино на пияните клиенти и да търпя техните заплахи? Сега ги сънувам робите: да бях останала в бащиния си дом! — съжали жената, с гримаса на отвращение.
	Сигурно щяха да се намерят и десетина защитници, които да потвърдят присъствието на кръчмарката, въздъхна Аврелий: така и неуловимата Норбана беше извън заподозрените.
	Малко след това патрицият напусна казармата, не без да препоръча Мумий за повишение. Всъщност благодарение на усърдната работа на стражаря беше научил много неща, макар и не точно тези, които би искал.
	Сега знаеше кой беше убил Лупий.


>	XXX
>	Трети ден преди Календите на март

	В къщата кипяха приготовления за публичното четене на следващия ден. _I codicilli_ с поканите бяха вече доставени от робите на всички важни персонажи, ритори, граматици, учени и редовни посетители на библиотеките. Най-елегантният, написан от Паконий с неговия най-добър краснопис, беше стигнал дори до Палатина.
	— Господарю, господарю… — опитаха се да го блокират освободените робите.
	Патрицият прекоси перистилия, пренебрегвайки всякакви призиви, и изтича да се затвори в кабинета си с категоричната заповед да не бъде притесняван. После звънна със звънеца, за да повика за разговор Афродизия.
	Беше почти тъмно, когато слугинята влезе, а стаичката се осветяваше единствено с една малка факла, окачена на стената, до бюста на Епикур. Жената се вмъкна мълчалива; след като се поклони покорно на господаря, остана на крак в очакване на заповеди.
	— Да изиграем една игра, Афродизия — каза, угасвайки фитила на лампата. — Забрави за тази стая, покрита с мрамор, и си представи на нейно място едно мизерно мазе. После се престори, че говориш с някой смирен роб, а не със сенатор Стаций.
	Девойката затвори очи, треперейки. Искаше да се разплаче, но не успяваше.
	— Сега си с Публий — продължи мъжът — Вярваш му, както си му вярвала, когато си му разкрила тайните си.
	Робинята се съгласи, мълчейки неподвижно: сънят беше свършил. О, небеса, колко беше хубаво да живее сред всички тези невероятни неща. Фреските по стените с любовта на боговете, точно както в храмовете; голата градина, която напролет щеше да разцъфти около мраморния басейн и малката статуя на Купидон; инкрустираните мебели от ароматна дървесина, ценните мозайки, върху които едва се осмеляваше да стъпи; меките платове, кутийките за скъпоценности, пълни с всякакви чудеса, бижутата, течащата вода, безупречните дрехи, белите тоги; и всеки ден на масата ароматен хляб, току-що изваден от фурната.
	— Публий те слуша — каза Аврелий, — а ти ще му разкажеш за онази ужасна нощ, когато щеше да родиш и вече знаеше, че твоят господар щеше да изложи детенцето, както беше направил с първото.
	Очите на Афродизия се изпълниха със сълзи.
	— Започват родилните болки, а Лупий е там, в реките от вино: неговият приятел, дошъл като всяка вечер да пие и играе, тъкмо си е тръгнал — продължи сенаторът с омекнал глас. — Болката обхваща вътрешностите ти, но ти не искаш да родиш същество, обречено на смърт. В кухнята има нож, а той хърка сега на масата, с открито гърло. Трябва да побързаш, синът ти ще се роди: качваш се по вътрешната стълба, прорязваш го и кръвта бликва като фонтан, намокряйки ти туниката. Изхвърляш ножа, втурваш се долу в мазето и започваш да крещиш. Кармиана е просната на леглото и се опитва да ти помогне, но няма какво да направи: бебето се ражда мъртво, а кръвта ти се смесва с тази на мъжа, когото си убила.
	Робинята говори бавно, опитвайки се да потисне тревогата, която я притискаше:
	— Като извърших убийството, не успях да спася бебето, но бих направила същото. Не можех да понасям повече побоищата на Лупий, неговите мъчения, отвратителната похотливост. Спокойствието продължи малко, всичко започна отново със Сарпедон; но после поради небесно чудо, точно когато си мислех, че няма да позная друго през живота си освен насилието и мизерията, бяха дните в твоята къща: всяка нощ се събуждах внезапно, питайки се дали не сънувам; всяка сутрин се учудвах, че се намирам още тук, а не в мазето на Субурата. Със сбръчканите си пръсти лъсках пръстените ти очарована и ги пробвах скришом, страхувайки се да не бъда разкрита. Харесваше ми преди всичко този с кораловите ръце, закрепени за златната плоча: и на мен някой ми беше протегнал ръката си, вдигайки ме от Тартар до Олимп. Искам да знаеш колко бях щастлива тук всеки миг и сега не ме интересува дали ме чака гилотината, защото и аз най-после изживях нещо красиво.
	— Гилотината? Но защо? Робът Публий е единственият, който знае истината, но никой не знае къде е отишъл… Това е твоят дом: тук си на сигурно, никой няма да открие къде си — каза Аврелий спокойно и запали фитила на лампата.
	Рисуваните очи на Епикур сякаш блеснаха за момент и на светлината на пламъка призраците изчезнаха. Сега в кабинета отново бяха един могъщ римски сенатор и неговата робиня.
	Афродизия видя Аврелий да й обръща гръб, същия, който беше лекувала с оцета, откраднат в таверната, когато кървеше заради ударите от камшика. Когато се обърна отново, патрицият държеше в ръце кутията със скъпоценности.
	— Един спомен от Публий — каза й, нанизвайки й на пръста пръстена с кораловите ръце. После седна на писалището и се престори на погълнат в четене.
	Жената се оттегли зад вратата, без да се обърне.
	— Афродизия! — повика я господарят — Има прах на масата. Заеми се с почистването отсега нататък — заповяда, държейки главата си наведена над папируса, но тя забеляза, че се усмихва.
	— Да, господарю! — отговори с влажни очи, връщайки му усмивката.


>	XXXI
>	Навечерие на Календите на март

	Голямата работилница библиотека беше оборудвана с _auditorium_, с много табла, на които да се излага на видно място програмата за вечерта.
	— Никой няма да дойде! — стенеше Федър с плачевен тон и ръце в косите си.
	— Хайде, не се тревожи толкова! — успокои го Аврелий спокойно. Младият Друз, седнал в единия ъгъл, изглеждаше по-скоро ядосан: за прословутия рецитал дори не се бяха консултирали с него, а като се помисли, истинският издател беше той, със сигурност не горделивият Марцел.
	— Сложихме твърде много столчета — боботеше междувременно Вераний, дърпайки патриция за туниката. — Със скамейки и _cathedrae_ на първите два реда, ще има поне сто места за сядане и знаеш добре как тези _recitationes_ са вече толкова разпространени, че участват все по-малко хора в тях: ще трябва да използваме по-малка зала, за да я напълним изцяло.
	Марцелина се намеси с оптимизъм:
	— Ще има невиждан успех, ще видиш!
	Момичето беше особено привлекателно онази вечер, с красивия зелен вълнен шал, зает му от една робиня на Аврелий, и кафявите ботушки на обичайния Септимий, който снабдяваше цялото семейство на цени по себестойност.
	— Развълнувана съм, господарю! — каза с усмивка.
	Доволен, патрицият забеляза приятна нотка на кокетство върху лицето на девойката, очакването разпалваше погледа й, обикновено малко угаснал, който сега блестеше с жив интерес. Естествено празненството, а не предстоящото четене вълнуваше девойката, но братът колекционер, неспособен да разбере това, се опитваше безуспешно да я въвлече в разговори за книгата. След няколко обстоятелствени коментара Марцелина поиска позволение да отиде при слугите, ангажирани да запълват мангалите с шишарки, ароматизирани със смола. Вераний трябваше да се примири, помисли си Аврелий: сестра му никога нямаше да стане интелектуалка.
	Патрицият се огледа наоколо и вниманието му беше привлечено от Теренций, който беше изключително зает с ръководене на голямата група сервитьори. Триклинарият, както винаги безпогрешен, изглеждаше напълно погълнат от работата си, сякаш не го вълнуваше никаква друга мисъл, освен да запълни кратерите и да разположи _le tappe_ на масата. Ще падне ли в капана? — попита се Аврелий, наблюдавайки го подозрително, без все още да успее да повярва, че този мъж, който изглеждаше толкова ведър, имаше на съвестта си поне едно убийство, ако не цяла серия от убийства. За момента все още Теренций изглеждаше загрижен единствено да брои бокалите, сребърните купи и керамичните стомни: по време на студения бюфет трябваше да си държи широко отворени очите, защото все имаше някой хитрец, който, след като е изпил една чаша, вместо да я върне, я скриваше под туниката си.
	— Готов ли си, Федър? — попита сенаторът, показан на вратата на вътрешната стая, където поетът се упражняваше в звуците, плакнейки си гърлото с водата за уста на Ипарк; три дни не беше ял друго освен праз лук, с цех да направи тембъра на гласа си кадифен, но сега, когато щеше да започне четенето, се опасяваше, че емоцията ще му изиграе лоша шега, оставяйки го без глас в най-неподходящия момент.
	Паконий беше седнал на една _cathedra_ на първа линия, нечувана чест към един роб. Самият Федър го беше повикал там, защото именно слепият писар беше написал собственоръчно първото копие на новата книга. Аврелий, от своя страна, се беше съгласил с удоволствие, доволен от идеята, че някоя голяма клечка щеше да бъде принудена да се задоволи с една мизерна пейка, за да осигури място на стария слуга.
	— Ето ги, ето ги! — изкрещя Тимон, наблюдавайки от вратата.
	Поканените започваха да пристигат, и то много повече от предвиденото, така че да предизвикат подозрение, че квиритите са били обзети изведнъж от ненаситна страст към приказката в стихове. Освен ако естествено не се дължеше на вестта, че напитката щеше да бъде приготвена от най-добрия готвач в Рим, _archimagirus_ лично на сенатор Стаций, този Хортензий, чиито лакомства караха да текат лигите на повечето претенциозни гастрономи в града.
	За кратко залата се напълни, но хората продължаваха да влизат, задоволявайки се да заемат място до стената и особено на земята. Сред гладките лица на квиритите Аврелий забеляза една дълга брада на философ: значи и шампионите по шах се интересуват от поезия, помисли Аврелий, изненадан, че позна Юлий Кан сред зрителите.
	Ето обаче, че точно когато изключително нервният Федър влизаше на партера на сцената, от публиката се чу ромон на учудване и тълпата се оттегли с уважение, за да пусне да мине малък кортеж. Едно момиченце с много черни къдрици, събрани в дълга конска опашка, вървеше напред, заобиколено от двама педагози и от малка групичка от елегантно облечени робини.
	— Олимпийски богове, дъщерята на императора! — преглътна Федър, усещайки, че припада.
	— _Ave_, Октавия Клавдия! — усмихна се патрицият, вдигайки към детето ръка в знак на прагматичен поздрав. — Голяма чест е да си сред нас.
	— Цезар се извинява, сенатор Стаций, че неговите управленски ангажименти не му позволиха да участва. Федър е един освободен роб от неговото семейство и си пожелава неговата нова творба да бъде приета много благоприятно — обяви един от двамата педагози. — Малката Октавия обаче пожела да участва лично тази вечер; аз самият й прочетох няколко приказки от нашия писател и сега няма търпение да ги чуе всичките!
	Публиката беше замлъкнала: пред дъщерята на Тиберий Клавдий Цезар дори Марцел не се осмеляваше да си отвори устата.
	— Добре дошла в моята работилница книжарница, Октавия! — каза един уверен глас, натъртвайки на _моя_, а младият Друз Сатурнин излезе напред, за да сложи на малката, но височайша гостенка централна пейка, точно срещу четеца. После, след като беше настанило върху едно столче крачетата й, които не успяваха да докоснат пода, момчето седна свенливо до нея, като господар. Аврелий седна от другата страна и четенето започна.


	Безкрайни аплодисменти белязаха края на рецитала с най-голям успех за годината. Октавия, която се беше забавлявала наистина много, пожела да й представят автора и му каза грациозно:
	— Всички поезии са много хубави, скъпи ми Федър, особено _Лисицата и гроздето!_
	Развълнуван, Федър й връчи с трепереща ръка първото копие от книгата, написана от Паконий.
	— Какви красиви букви, приличат на рисунки… — отбеляза малката Октавия, обръщайки се към стария писар. — Ти ли ги направи? За съжаление не мога още да чета!
	Паконий не повярва на ушите си, когато чу детски глас да се сбогува с него: щеше да се усмихне като момче, ако му бяха предрекли, че след дълъг монотонен живот, без никакво признание за неговата прецизна работа, щеше да получи на седемдесет години, вече стар и невиждащ, комплименти от дъщерята на императора!
	Знатното момиченце му бе измъкнато набързо от Друз, който, надут от гордост, се опитваше да я задържи с хиляди вицове и с изисканите сладкиши на Хортензий. По-прозаичният Вераний беше изключително зает да събира поръчките, които валяха като из ведро, а след почитта към принцесата Марцелина беше помислила добре да се оттегли, за да помогне на триклинариите, уплашена да не направи лошо впечатление, тя, която беше слабо запозната с поезията, да излага разсъжденията си пред всички.
	— Интересуваш ли се от приказки, Кан? — попита Аврелий, забелязвайки философа, който се навърташе предпазлив сред зрителите.
	— Не, ако трябва да бъде честен. Обаче тук се е събрал половин Рим и съм сигурен, че тук някъде е и той.
	— Кой? — попита патрицият умислен.
	— Моят съперник, естествено, онзи проклет Маг, за който не успявам да разбера нищо! — възкликна майсторът разтревожен, оглеждайки наоколо за евентуалното присъствие на мистериозния съперник. Все пак сенаторът не пропусна да отбележи как погледът на философа блуждаеше с по-голямо желание върху лицето на Тимон, отколкото върху сериозните и отчаяни лица на възможните конкуренти от играта на латрункули.
	— А, Публий Аврелий, бих искал да има много тържества като това… въздъхна Верания Марцелина, прилепвайки се доверено до ръката му.
	— Ела, скъпа, не виждаш ли, че сенаторът е зает? — спря я братът с голямо облекчение на патриций, който онази вечер имаше да мисли за друго.
	Всъщност студеният бюфет приключваше и след като изпрати до вратата царкинята Октавия, Аврелий се спря на прага да гледа небето: оскъдното зимно слънце залязваше. Беше време да се подготви, помисли, наблюдавайки с края на окото масата. Теренций, съгласно позволението на Парис, си беше тръгнал.
	Сенаторът се обви с наметалото набързо, повика нубийците и им даде знак да се отправят бързо към Трастевере.
	Паркът на вилата на Джаниколо беше див и необработен. Предният собственик, предприемач с големи надежди, имаше неблагоразумието да участва с проектите на Валерия Месалина и нейния могъщ съюзник, министър Нарцис. Набързо докаран до просешка тояга, беше принуден да даде на ниска цена всичките си имоти, които изпълваха несметното богатство на имперския освободен роб, и сега се препитаваше, продавайки печени лупини на една сергия пред амфитеатъра Статилий Тавър.
	Аврелий беше успял да се възползва от случая, без да се представя в лоша светлина пред министъра, възползвайки се от една стара идея на Кастор. Познавайки пословичното суеверие на Нарцис, всъщност беше разпространил фалшиви слухове за няколко призрака на осъдени, погребани без пари, да бъдат прекарани от Харон през реката Стикс, които бяха завладели вилата. Благодарение на страха от призраци цената беше значително спаднала, а Нарцис беше дал имота си с удоволствие на патриция, изненадан после, че не забелязва на лицето му сериозни белези, резултат от безсънни нощи и кошмари.
	Значи тази богата извънградска квартира беше станала част от имуществото на Аврелий, но ремонтът на сградата все още не беше приключил: бръшлян и увивни растения владееха алеите, множество диви животни се бяха настанили в дивата гора, щастливи, че са намерили прилично място в Рим, който съчетаваше безпорядъка на природата с асептичните и геометрични форми на _ars topiaria_.
	В действителност на сенатора му харесваше вилата така и използваше само няколко стаи, за да намери уединение, или в компанията на някоя матрона, чийто съпруг можеше да негодува заради тайните срещи. _„Nisi caste, saltim caute“_, твърдеше един от най-мъдрите латински девизи: ако не искаш да се държиш прилично, поне го прави дискретно! Всъщност тъй като мястото беше далече от всички артерии с голям трафик, беше изключително подходящо за любовни срещи с жени, които държат на името си, и по същата причина можеше да послужи чудесно за капан за евентуални ревниви любовници.
	Аврелий влезе смело, уверен в себе си.
	Жената го чакаше в един малък таблинум, освежен в червено, където невидими роби бяха сложили още предния ден да горят много мангали, смесвайки с жарта изсъхнали цветчета от много ароматни рози, които сенаторът караше да му изпращат от далечна Армения.
	— _Ave_, Фулвия Арионила! — поздрави я патрицият, питайки се дали Теренций, който беше излязъл първи, не се беше скрил вече на сянка, готов за удар.
	— _Ave_, сенаторе! — каза Фулвия, без да покаже същата брилянтна сигурност, както когато го беше приела в дома си: сега се намираше на вражеска територия и приемайки да влезе, се беше оставила напълно в ръцете на Аврелий. Естествено, освен ако нямаше начин да говори с любовника си. Невъзможно, заключи патрицият. Парис беше пазил Теренций ден и нощ, за да бъде сигурен, че не може да изпрати подобни съобщения.
	— Бих се заклела, че мъж като теб не трябва да прибягва до изнудване, за да има една жена — апострофира го студено красивата матрона.
	Аврелий прие похвалата и обидата безропотно: трябваше да си изгуби времето в чакане на Теренций да дойде.
	— Ти получаваш винаги каквото искаш, нали така? — добави злобно.
	— Почти винаги — поправи я патрицият и междувременно се питаше дали триклинарят щеше да реши някога да изскочи навън. Ако независимо от всичко планът беше пропаднал? Може би келнерът чакаше, за да атакува, най-благоприятния момент, когато неговото внимание, погълнато от красотата на красивата вдовица, щеше да бъде сведено до минимум…
	Аврелий реши да се приближи до Фулвия и умело развърза възела, който държеше ароматните й коси. Гладките й лъскави коси падаха на раменете й като река с тъмна вода, която скъсва изведнъж дигата. Патрицият прокара пръстите си през тях, наслаждавайки се на гладката мекота, а с края на окото си гледаше голямото огледало, което беше поставил пред единствения вход към стаята: от Теренций нито следа.
	Полека-лека с минаване на времето Аврелий започна да се надява, че болният от треска приятел на триклинария наистина съществуваше и Теренций нямаше да се появи още известно време. Сега мантията на Фулвия беше на земята, а тънкото й вратле се подаваше от туниката с една елегантна извивка, на която патрицият си постави устните раздразнен, че трябва постоянно да наблюдава огледалото: колко глупава беше неговата идея да изпусне чудесната възможност, за да заложи клопка на убиеца! От нейна страна Фулвия, далеч от това, да избяга с възмущение, изглежда посрещаше добре лошата си съдба и се оставяше да бъде галена без всякаква съпротива.
	Вече Теренций нямаше да дойде, убеди се Аврелий и заведе жената до дивана, хвърляйки за последно бегъл поглед към огледалото.
	Точно тогава го забеляза зад вратата: не позна лицето, скрито в сянката на коридора, а само блясъка на острието, което се отразяваше на малкия пламък на фитила. Постави предпазливо жената на леглото и се престори, че се навежда над нея.
	Когато нападателят му се нахвърли, Аврелий беше готов. Обърна се изведнъж и сграбчи с дясната си ръка китката, която държеше оръжието, блъскайки я назад, докато пускаше рязко другата ръка на врата в хватката, която му беше показал преди години един старец от Ориента.
	Теренций не беше тромав като Сарпедон и успя да отскочи назад: младостта, прекарана в гимназиите, го беше научила на ловкост, която годините заседнал живот не бяха успели да заличат напълно. Докато Аврелий му отнемаше ножа, с бързо обръщане на ръката триклинарият се изплъзна от неговата хватка и му се изпречи заплашително с две голи ръце.
	Междувременно Фулвия крещеше безспирно, опитвайки се да се преоблече по-добре. Невероятно как жените в най-критичните моменти винаги търсят парцал да се покрият, изненада се, че помисли Аврелий, докато неговият противник му се нахвърляше отгоре.
	— Мислех си, че специалитетът ти е удушаването, Филип Атински! — изсмя му се патрицият, подскачайки в средата на стаята, извън обсега на неговите удари.
	— Ще те убия като другия! — прошепна робът.
	— И Главк, и Никомед, и Модест! — уточни Аврелий. Теренций не би му създал много неприятности, казваше си: заслепен от ревност, беше лишен от пословичния си самоконтрол и нямаше да успее да се противопостави на противник, който беше все още отличен господар на себе си. Именно на това разчиташе патрицият в опитите си да го ядоса!
	— Защо преряза гърлата на тримата слуги? Може би нашата красива Фулвия си е уговорила среща с тях? — попита, знаейки много добре, че лъже: онази жена никога нямаше да се отдаде на наивно момче като Модест или хитър роб като Главк.
	— Не знам нищо за тези престъпления; теб искам да убия, сенаторе!
	— Хайде, знаеш много добре, че Фулвия прие да се срещне с мен единствено за да може да те откупи! — отвърна Аврелий, надявайки се в сърцето си това да не беше цялата истина.
	— Би се възползвал от обичта й към мен, за да я склониш пред похотливите си желания! — изръмжа Теренций възмутен.
	— За щастие дойде навреме! — отбеляза патрицият, опитвайки се да доведе до правилните размери трагичната случка. — Да помислим като цивилизовани хора; всъщност нищо не е станало.
	— Щеше да я изнасилиш! — нахока го триклинарият, а Аврелий не му възрази, макар да смяташе думата за прекалена.
	Накрая, обзет от сляп гняв, който притъпяваше разсъжденията на противника, патрицият успя да се справи с него и го обездвижи по гръб на земята.
	— А сега, Филип Атински, ще ми кажеш защо уби Главк и другите! — нареди, извивайки му ръката.
	— Не беше той! — извика Фулвия. — Кълна се, че беше с мен в нощта, когато беше убит Никомед: не е помръднал и за момент от леглото ми.
	— И следобеда, когато почина Модест? — попита сенаторът с известно съмнение.
	— Да. Идваше всеки ден още когато мъжът ми беше жив! — призна тя отчаяно. — Като умря Италик, се опитах да го откупя наново, но издателят не ми го даде. После имаше търг и ти победи Пупилий: не можех да вдигна цената, вече бях предложила всичко, което притежавах, да живея най-после с него!
	— Роб е — отбеляза Аврелий с гримаса.
	— Бих го освободила, преди да се оженим! И освен това не произхожда от слугински род: произхожда от много древна фамилия и неговите прародители са заемали публични длъжности в Елада, когато твоите са били шепа бандити, наети от Ромул! — заяви Фулвия, уверена, че тези вероломни разяснения щяха да наранят гордостта на римския патриций.
	— А Главк? За това престъпление Теренций няма никакво алиби! — размисли сенаторът, който вече правеше сметките си. Арионила нямаше да излъже и да прикрие един жесток убиец; нейната любов към триклинария, колкото и страстна да беше, не можеше да е такава, че да преодолее подобни скрупули.
	— Безполезно е, всичко приключи, Фулвия — възкликна Теренций. — Изгубихме всичко, мечтите си, надеждата да не се разделяме никога повече.
	— Не е истина! — възрази тя решително. — Ако те осъдят, ще последвам съдбата ти!
	— Не я слушай, господарю. Нали я искаше? Ето, сега е твоя. Пази я от всички, даже и от самата нея, а аз ще се кача на кръста! — каза мъжа с трагична приповдигнатост.
	— Стига с тези глупости! — промърмори Аврелий, поглеждайки към небето пред тази сцена на лош театър. — А сега, ако сте приключили с любовните и смъртни драми, бих искал да направя преглед на ситуацията. Значи ти твърдиш, че не си убил никого — попита, освобождавайки Теренций от хватката на ръцете.
	— Преди известно време в Атина…
	— Съгласен съм, че това е минало вече — отсече патрицият — За другите убийства имам само думата на твоя любовница, а тя не е достатъчна.
	— Пупилий трябва да ме е видял да влизам при Фулвия вечерта на смъртта на Модест. А Скапола беше при мен в момента на убийството на Главк — оправда се робът.
	Докато двамата се прегръщаха, плачейки, патрицият размишляваше. Ако Фулвия и Теренций бяха наистина невинни, значи оставаха много малко възможности: още един мъж, разяден от ревност като тъмния триклинарий, или жесток развратник. Или — и Аврелий не можеше да повярва — жена, решена на всичко, за да спаси честта си. Разбира се, обаче, ако една римлянка, задиряна от някой роб, беше реагирала, убивайки го, съдът щеше да й вдигне паметник, вместо да й издаде присъда. И освен това според проститутката Зоя жената, обичана от Никомед, въобще не беше свободна. Значи е слугиня, може би Туча, но как да си представи русата опортюнистка, че защитава с удари с кама честта си, която беше така готова да жертва в замяна на незначителни изгоди?
	Оставаше едно име, най-трудното за произнасяне, именно защото, който го носеше, влизаше перфектно в тази роля: Делия. Едва когато двамата любовници се обърнаха да го погледнат, разбра, че я е споменал на висок глас.


>	XXXII
>	Календите на март

	На следващата сутрин Кастор последва Делия в сервизния атриум, очаквайки удобен момент да говори на четири очи. Девойката имаше нужда от помощ, мислеше освободеният роб, не трябваше да бъде оставяна сама да се бори в тази неравна битка срещу толкова по-силен от нея противник.
	— Фантастично, скъпа, фантастично… подшушна й, застигайки я крадешком. — Готвиш съвършено: накара го да изпитва угризения с тази история за бичуването и ти си позволи, ти, една робиня, да треснеш вратата под носа на един мъж, свикнал да падат в краката му най-красивите матрони в Рим!
	Девойката сбръчка чело, разсеяна: този александриец имаше странно виждане за нещата.
	— Сега е моментът да нанесеш решаващия удар — продължи освободеният роб. — Никой не го познава като мен и ти гарантирам, че е готов. Ако хвърлиш добре заровете, можеш да получих всичко, което искаш: пари, привилегии и свободата, на която държиш толкова много. Не дърпай прекалено много въжето, защото рискуваш да прекалиш. Слушай приятеля си Кастор, следващия път падни в обятията му!
	Делия се усмихна плахо и поклати глава.
	— Олимпийски богове, но къде искаш да стигнеш? — възрази гъркът. — Никога няма да намериш по-добър господар!
	— Аз не искам господари — опита се да обясни девойката. — Все пак благодаря за съветите.
	— И защо никога? Погледни мен: като роб бях добре, радвах се на същите облаги, които имам сега, с много по-малко отговорности… от друга страна, след толкова години приятелство не можех да откажа на Аврелий удоволствието да ме освободи!
	— Не ме интересува — накара го да млъкне девойката. — Все пак благодаря за съветите.
	Каква глупачка, въздъхна Кастор: като помислиш, че с няколко хитри маневри можеше да изиграе господаря както й харесва! Така, тъй като момичето нямаше никакво намерение да сътрудничи, трябваше да помисли той… докато намери правилното решение за доброто на всички.


	— Делия започва да ми става симпатична, _domine_ — каза малко след това на Аврелий. — И съм абсолютно убеден, че няма нищо общо с престъпленията.
	— Може би — допусна сенаторът — И все пак трябва да стои жена зад цялата тази история. Не непременно в ролята на виновна: по-скоро като подтикващ фактор, способен да задейства лудостта на убиеца.
	— Впрочем забеляза ли намеренията на Марцелина спрямо Тимон по време на _рецитала_? Дори му погали косите.
	— Колко са светли и почти къдрави, като тези на Главк, на Модест и Никомед! — възкликна патрицият — И ето нещо общо между жертвите. Сега, когато изключихме Лупий, ще намерим много общо: ако помислим добре, трите жертви си приличаха много.
	— Мисля, че знам какво мислиш: че сестрата на Вераний беше привлечена от един особен тип мъж… — предположи гъркът.
	— Да. Може би е по-безскрупулна, отколкото предполагаме, и все пак е толкова наивна, че не забелязва неговото провокативно поведение. И някой, който е близо до нея, се чувства длъжен да я защитава — заключи патрицият.
	— Не ми казвай, че Марцел Вераний елиминира трима човека, за да защити доброто име на семейството!
	— Не, никой римлянин не би си и мечтал да убие прелъстителя на сестра си; ако не друго, щеше да го завлече в съда, опитвайки се да измъкне малко пари като обезщетение. Вече не сме по времето на Виргиния, когато бащите наказваха дъщерите, за да опазят честта им: днес един добър квирит трябва да умее да носи рогата с господарско безразличие.
	— Щом го казваш — повярва на думите му Кастор, спомняйки си как неговият свободен господар по време на катастрофалния си брак с Фламиния беше превърнал изневерите на съпругата си в любима салонна клюка.
	— Това обаче важи единствено за един зрял мъж, вече надарен с известна доза цинизъм — пожела да уточни Аврелий. — Най-вероятно един много млад мъж би реагирал по по-инстинктивен начин.
	— За Друз ли си мислиш? Всъщност момчето притежава известна гордост и дори агресивност, както показват неговите обвинения спрямо Марцел и настоятелността, с която иска да се ожени по-бързо. Обзалагам се даже, че вече си е взел някакъв аванс!
	— Не мисля — отрече Аврелий. — Едно е да си легнеш с някоя покорна робиня, друго е да имаш вземане-даване със свободна гражданка, на по-голяма възраст, и то покровителствана от обичен роднина. Освен това бъдещият младоженец е с много различни характеристики от тези на нашите жертви: гладки коси, нисък ръст, коренно различен характер от приятен и благ… и освен това ми се струва, че и той не взема под внимание очакванията на годеницата. На рецитала на Федър всъщност изглеждаше зает единствено да забавлява дъщерята на господаря. Кой знае дали е свенлив юноша, или не ранно парвеню, което се стреми да се подмаже на богатите…
	— А ако Друз се беше пробвал напразно с Верания Марцелина и беше открил после, че момичето се забавлява с други?
	— Би било смъртна обида към себелюбието на това момче… Добре, може би открихме една възможна причина! — възкликна Аврелий.
	— Не ти остава нищо друго, освен да подходиш към девойката и да чакаш Друз да ти пререже гърлото — посъветва заядливо освободеният роб.
	— Аз ли? Не се виждам в тази роля; ти си много по-подходящ! — подразни го господарят.
	— Не мога да обидя по подобен начин Друз след предишната обида на Туча — измъкна се ловко секретарят.
	— Туча е робиня, а една робиня не може да отказва.
	— Някоя го прави, струва ми се — отбеляза Кастор, хвърляйки сол в раната. Аврелий млъкна, опитвайки се за по-реден път да отдалечи от ума си подозренията, които го тормозеха. Една жена, способна да устои на един всемогъщ господар, щеше ли да се поколебае да си отмъсти за обидата на един обикновен роб? Твърде много бяха особеностите, които го караха да се съмнява в робинята: нямаше алиби за никое от убийствата; освен това, работейки в пералното, навярно имаше начин да премахне следите от кръв на Модест; и накрая беше единствената, която Паконий щеше да се откаже да обвини, а знаеше и да играе на _latrunculi_.
	— Но защо трябва да има общо една жена, господарю? Тезата за хомосексуалността не е ли убедителна според теб?
	— Подръка имаме само Пупилий… не, сега, като си помисля, и Юлий Кан: не съм видял да обикаля нито една жена в дома му. Шампионът харесва да е заобиколен от красиви келнери, ходи на пазара да се любува на сирийските роби и неговият най-добър ученик е един известен женствен мъж — каза Аврелий, решен да мине по всички възможни пътища. — Трябва да го държа и него под око, освен Друз и Марцелина. Междувременно увеличи охраната на Арсаций: сигурен съм, че старецът крие нещо!


>	XXXIII
>	Шести ден преди Ноните на март

	На следващия ден сенаторът спа до късно. Щом се събуди, протегна автоматично ръка към масичката, за да потърси пръстена с печата. Като не успя да го намери, се хвърли долу в леглото, събуждайки се напълно: със сигурност рубинът беше паднал на земята през нощта, помисли, навеждайки се да гледа на пода. Търсенето бе прекъснато рязко от ехото на една превъзбудена дискусия, която се разиграваше в атриума.
	— Какво става? — попита Кастор, след като се показа на перистилия.
	— Казвам ти, че не е тук! — крещеше Парис. — Изключвам, че някой от тази къща посещава хора като теб!
	— Каза ми го той, който живееше на _Vicus Patricius_ — възрази един женски глас и Публий Аврелий разпозна звънливия тембър на Зоя.
	Патрицият се оттегли зад перденцето, спирайки се да наблюдава Парис, който се опитваше да изблъска жената извън вратата. Разпуснатите й коси придаваха на _жрицата на любовта_ вида на страховита Горгона и в борбата лъскавата й тога на проститутка се беше свлякла, излагайки на показ пищните й форми и на допира на целомъдрения администратор. Ако към това се прибави, че Зоя беше изгубила в боя един от високите си налъми, а с другия се опитваше яростно да се справи с глезените на съперника, може да си представите колко достоен за най-добрия театър по пантомима беше спектакълът.
	— Парис, малко по-прилично! — сгълча го Кастор, улавяйки неочакваната възможност да се подиграе на свенливия си съперник. Аврелий се забавляваше така добре, че реши да дръпне пердето, щом разбра, че интендантът беше на път да се предаде.
	— Сенаторе, тази жена… — започна Парис.
	— Ето го, той е! — изкрещя _проститутката_, триумфираща.
	Хванат неподготвен, интендантът изгледа Аврелий с явно неодобрение. Господарят не беше вече същият, размишляваше безуспешно: някога никоя жена не му изглеждаше достатъчно елегантна, сега обаче се оправяше с миячки на чинии за малко пари и проститутки от публичен дом.
	— Богове, наистина ли си сенатор? — възкликна Зоя с едно подсвирване. — И каква къщичка ще намериш; тук е на разположение на целия Форум Августус! Кажи ми, ще ми предложиш ли една глътчица?
	Патрицият я настани в таблинума и плесна с ръце, за да повика Филида, която се появи веднага с амфора, пълна със сладко вино.
	— Ей, знаеш ли колко би ти спечелила тази девойка в някой луксозен бордей? — подкани го Зоя, наблюдавайки робинята с очи на ценител. — Ако искаш, ще говоря със сводницата.
	— Не се продава — отсече Аврелий. — Как така си тук, да не би да имаш новини от стария плешивец?
	— Вчера обикаляше по алеята, обаче не дойде при нас, всъщност изчезна във вратата до входа на бордея; бих се заклела, че не е бил клиент!
	Аврелий си спомни за входа до публичния дом. Значи Арсаций можеше прекрасно да е излязъл оттам, когато той го беше забелязал на стъпалата.
	— Браво на теб! Добре свършена работа! — благодари й, подавайки й двадесет сестерции, и добави: — Не си тръгвай веднага, имам нужда от консултация. — Всъщност никой не му се струваше по-подходящ от една проститутка да му разясни престъпление на сексуална основа. — В твоята работа сигурно си видяла какво ли не и навярно ти се е случвало да срещнеш мъже, които получават удоволствие от някои насилнически игри. Как разбираш кога свършва играта и започва страшното?
	Една проститутка забравя рано да се изчервява, но при думите на патриция Зоя забеляза, след известно време, пламък в лицето си: не беше ли подозирала в намерения за убийство точно този голям господар, в деня, в който беше дошъл да я потърси в бордея?
	— Е, с някои клиенти трябва да се държиш лошо, за да се възбудят. На други пък им харесва да бият, но мадам не им позволява: за подобни услуги трябва да се обръщат към специализирани домове — започна да обяснява, като междувременно се питаше към каква категория спадаше този странен магистрат, който, затворен с нея в една красива и уютна стая, й беше платил само за да й зададе няколко въпроса. В тези случаи все пак продажницата трябва да изпитва страх, защото точно това стимулира най-вече подобен мъж…
	По телата на жертвите, помисли Аврелий, не бяха намерени белези от насилие, с изключение на прерязаното гърло. Значи убиецът не е изпитвал удоволствие от това, да всява ужас, нито да причинява бавни мъчения.
	— А има и такива, които се наслаждават, когато се забавляват с жена и с друг мъж — продължаваше Зоя с неоспорима компетентност. Хипотезата за воайор все още не беше изследвана, помисли сенаторът. По туниката на Марцел бяха открити следи от сперма, но нищо не показваше, че е негова. Може би убиецът убиваше невъоръжени младежи, за да се задоволи после в самота, съзерцавайки своята гнусна работа на касапин.
	— Веднъж един неуравновесен мъж ми заби ножа в гърлото: не успя да направи нищо и ме обвини мен… — разказа Зоя.
	Защо тогава да не е бил някой импотентен, почервенял от завист заради присъствието на другите мъже? — предположи Аврелий и мисълта му избяга при бездейния Марцел. Безполезно, каза си изведнъж. Маниакът, ако убиецът беше такъв, можеше да е всеки един от мъжете, които обикаляха спокойно града, видимо нормални, но подложени на периодични и непредсказуеми кризи на лудост. Единствено намирайки повода, който задвижваше спешната нужда да убива, щеше да го разкрие.
	— Парис, изпрати госпожата — заповяда, след като даде на проститутката допълнителен бакшиш.
	— Коя госпожа? А, разбирам — каза интендантът, правейки видимо гримаси с уста, за да покаже напълно своето неодобрение.
	— Прати ми после Кастор и нубийците; може би това е удобен случай да успея да притисна Арсаций — продължи сенаторът непоколебим.
	Когато се прибра в стаята си, поднови търсенето на пръстена и малко след това го откри под леглото.


>	XXXIV
>	Пети ден преди Ноните на март

	— Имаше право, _domine_ — съобщи му Кастор, когато се върна от мисията. — Арсаций дойде на Виколо Корто в единайсет часа и се промъкна веднага в съседната на бордея сграда. Възползвайки се от една разпра, разразила се в публичния дом, влязох в заведението с нубийците… и познай какво открихме?
	— Не ме дръж на тръни! — скочи на крака патрицият.
	— Един кръг, едно братство. Бяха осем, там вътре — съобщи довереният секретар.
	Една тайна секта, от онези, които никнат като гъби всеки ден в Рим, помисли сенаторът: непристойни ритуали, кървави церемонии, ритуални убийства… или пък се касаеше за заговор, за да се смени Клавдий с някой император марионетка, лоялен към желанията на републиканската олигархия, която кроеше заговори още в сянка, за да си спечели изгубените привилегии?
	— Има ли жертви? — попита Аврелий, навъсен. Ако ставаше въпрос за заговор, размирниците сигурно бяха взели много заложници; в случай на религиозни фанатици можеше да стане по-лошо…
	— Какви жертви? Не разбирам — затвори очите си освободеният роб.
	— О, небеса, но какво е това място, искаш ли да ми обясниш най-сетне?
	— Един кръг от _latrunculi_, господарю, и разиграха повече от четири партии!
	Патрицият се върна обратно на стола, покъртен. За миг се беше излъгал да завърши проучването си по възможно най-безболезнения начин, приписвайки тази серия от брутални убийства на един кръвожаден клан, много далечен от неговия свят и неговите хора.
	— Защо си толкова разочарован, _domine_? Не искаше ли да играеш на _latrunculi_? Сега имаш, донесохме ти вкъщи! — каза Кастор, правейки знак на нубийските носачи да въведат Арсаций.
	— Остави ни сами — заповяда Аврелий, готвейки се за предвидимите оплаквания на портиера с мъртвешки вид. — Е, какво чакаш? — попита троснато гъркът, като видя, че не възнамеряваше да помръдне.
	— Парите за разходите, _domine_: разбира се, нубийците не можеха да останат много часове в бордея, без да консумират…
	Патрицият отвори чантата, въздишайки, след което обърна вниманието си към тъжния слуга на Марцелите.
	— Значи ти играеш на _latrunculi_ и за да правиш това, имаш нужда да отидеш тихомълком на някое тайно място — започна, наблюдавайки го със сериозно изражение в намерението си да му вдъхне страх.
	Старецът не изглеждаше много впечатлен: стоеше изправен, много висок, държейки загърнатото си черно наметало с костеливите си пръсти, които изтъняваха в криви нокти като на лешояд.
	— Не съм направил нищо лошо — отговори с толкова печален глас, който сякаш идваше от тъмните недра на Отвъдното.
	Аврелий хвърли един поглед върху шахматните дъски, иззети от Кастор по време на нападението: старите и износени фигури бяха всичките от сурово дърво без каквито и да е бразди.
	— Къде беше в деня, когато господарят ти и сестра му заведоха на пазара робите?
	— Прекарах целия ден в пране и кърпене на мантията на _kiria_. Спомням си, защото господарят се върна много ядосан: беше вбесен на убиеца, че беше убил писаря, преди да осъществи продажбата.
	Типично за този скъперник Марцел, помисли си вътрешно сенаторът.
	— А какво прави на Календите на февруари? — попита после, споменавайки деня, в който нещастният Модест беше излязъл, подсвирквайки си весело, и не се върна повече.
	— Става въпрос за навечерието на _nundinae_, значи сигурно съм водил младия господар при учителя по гръцки — отговори спокойно старецът — Не, сега си спомням: урокът беше отложен, така че бях свободен следобед и отидох да играя латрункули, както обикновено.
	Значи Друз е бил свободен онзи ден, заключи патрицият.
	— А когато умря Никомед?
	Арсаций смръщи вежди:
	— За слугата на вдовицата, който беше намерен с прерязано гърло, ли говориш? Бях в една ферма извън Рим на гости на майката на господаря, която е болна от треска: от девет години жената живее сама, откакто Вераний отведе сестра си да живее с него в града. Имотите на семейството печелеха много малко, така че Марцел реши да продаде всички други роби, и оттогава, когато старата господарка има нужда от помощ, се занимавам аз с това.
	Може би старецът беше наистина чист, помисли си Аврелий, промърморвайки някаква лека обосновка за неделикатното отношение, на което беше подложен. И все пак, ако нещата стояха по този начин, как тогава толкова предпазливост за отиването в някакво мизерно мазе, за да играе на шах?
	— Свикнал съм със злоупотребите, _domine_ — сякаш прочете мислите на играча. — Бях пленен преди две десетилетия и оттогава какво ли не съм преживял. Германците ги толерирате, защото са диваци и ви позволяват да оправдавате завоеванието си с извинението да ги цивилизовате; но при нас съществуваха големи империи още преди основаването на Рим. Никога не сте успявали да ни сразите, ние сме вашата мъка, вашият трън в очите; могъществото на Рим свършва по нашите граници. Така че винаги, когато заловите някой от нас, го карате скъпо да си плати.
	Публий Аврелий кимна. Всички римски завоеватели, Цезар и Маркантоний начело, се бяха надявали да победят Александър, разпростирайки господството на Рим върху необятните земи на древната персийска империя. Кръвнината, платена за постоянните опити, беше много висока и много генерали видяха премазани по планините на Ориента мечтите си за слава, когато не бяха загубили живота си като Крас, чиято отрязана глава беше послужила на крал Ород като декор за една сцена от „Вакханки“ на Еврипид…
	— В Партското царство принадлежах на едно заможно семейство; нашите кервани заминаваха постоянно за земята на коприната, където в най-добрия случай стигаха след четири години път. Какъв празник беше, когато една експедиция се завърнеше! Бях богат и могъщ, но войната сложи край на всичко…
	Патрицият се съгласи с разбиране: не обичаше войната, макар че като всички като него дълго време беше войник. Би нарамил шлема и ризницата отново, ако Рим го поискаше от него, но се надяваше на мирен договор, който да му позволи да се запознае с мъдреците от приказната страна, от която идваха розите, шахът и науката за звездите…
	— Магове! — възкликна поразен от внезапно прозрение. Така се наричаха халдейските астрономи: мистериозният „Маг“ си ти!
	— Да — потвърди Арсаций. — Не исках да се разчува, защото Юлий Кан никога нямаше да приеме да се срещне с чужденец. За мен обаче тази партия беше много важна.
	Когато попаднах в плен, не исках да се примиря: прекарвах часове наред в изключително сложни планове за бягство, които никога нямаше да мога да осъществя. После с времето прехвърлих моите проекти върху шахматната дъска и моята свобода стана тази на пешките, които трябваше да достигнат целта, без да се оставят да бъдат хванати. Още като малък бях много способен в този сорт главоблъсканици и римските _latrunculi_ ми бяха много добре познати. Започнах да изучавам нови тактики, възползвайки се от триковете, научени у дома. Играта се превърна в мания, в смисъл на живота ми: един ден щях да унижа пред шахматната дъска същия този Рим, който ме беше победил на бойното поле. Този ден трябваше да е утре, обаче…
	— Няма да се отказваш от това предизвикателство!
	— Със сигурност бих изгубил. Това нахлуване, тази злоупотреба ме накараха да разбера, че съм само един твърдоглав стар роб. Кан е добър философ, ще ми се присмее.
	— Не е казано — отбеляза Аврелий, който, познавайки арогантността на римския шампион, веднага беше прегърнал каузата на Арсаций.
	— Представям си вече подигравките на онзи богат измамник, когато види пробитата си шахматна дъска! — добави партът. Имах една малка, по-хубава, но после изгубих една фигура и реших да използвам другата, за да предизвикам моя враг.
	Аврелий стана внимателен. С бавни движения извади от един малък скрин прекатурената пешка в краката на Главк и я показа на роба.
	— Огледай я внимателно: може би е тази, която си изгубил? — попита с притаен дъх.
	— Да, същата е: старомодна _mandra_, с три червени ивици като тези, които изпратих на Кан. Обаче не мога да се закълна, че е моята; има много други от този тип!
	— Виж, Арсаций, спомни си кога точно си забелязал изчезването на пешката?
	— Не знам точно, _domine_, може би са минали близо два месеца. Имах лошия навик да си нося фигурите в една гънка на наметалото и може би едната ми е изпаднала.
	Преди два месеца, значи малко преди писарят да бъде убит: тази нова улика, изглежда, водеше право в дома на Марцелите. От друга страна, самият Кан имаше достъп до _пешките_ на Арсаций, а да не говорим за неговите ученици. А може би пешката не беше друго освен поредната неясна улика, способна единствено да размъти водите като отпечатъка с къдрицата.
	— Сега мога ли да тръгвам? — попита Арсаций.
	— Почакай! — задържа го Аврелий. — Юлий ще атакува първи върху скъпата инкрустирана маса, нали? Добре, за втория кръг, когато ти ще избираш полето, ще му дадем нещо по-добро! — каза на излизане.
	Малко след това патрицият се подай отново от стаята с неговите антични колекции, държейки в ръце сноп от сурова коприна. Разви платното и на масата се появи най-красивата шахматна дъска, която някога беше виждана в Рим.
	— Беше на Митридат, владетеля на Понт. Лукул я занесъл в Рим с плячката от войната и аз я купих на търга, на който последните наследници ликвидираха имуществото на генерала.
	— Злато и лапис лазули, свещените камъни на Ориента… — промърмори Арсаций, погалвайки нежно фигурите.
	— Играй с тази: ще ти донесе късмет!
	— Ще ме е страх да не я повредя — поколеба се робът, а хлътналите му очи светеха от желание.
	— Да държиш подобен предмет в капсула, е същото като да потвърдиш целомъдрието на една красива жена — усмихна се патрицият, подавайки му без колебание кралската шахматна дъска.


>	XXXV
>	Четири дни преди Ноните на март

	На следващата сутрин Аврелий и Кастор обсъждаха резултатите от следенето на Марцелина от страна на Афродизия.
	— Значи, ако съм разбрал добре, сестрата на Вераний ходи на баните всеки ден и почти винаги сама, нещо необичайно за девойка от добро семейство… отбеляза патрицият.
	— Къщата на Вераний няма хипокауст и Марцелина трябва да ходи някъде да се мие през зимата. Обикновено ходи в женските бани, които са много икономични.
	— Какво друго откри Афродизия?
	— Девойката говори често с другите клиентки, особено с робините, сред които се чувства най-удобно. Сега, според тези приятелки, Марцелина е всичко друго, но не и гладна за сексуални преживявания…
	— Би могло просто да е самохвалство, за да не е по-назад от другите робини, които често имат доста ранни сексуални отношения.
	— Или пък се е забавлявала с много, които познаваме: Главк, Никомед и Модест например. Жалко, че всички те са мъртви и не могат да го потвърдят. Във всеки случай има още една интересна подробност. Както предполагаше, законният годеник не се радва на благоволението на девойката, която го приема за малко повече от едно бебе и винаги е отхвърляла енергично подходите му…
	— Значи нашата хипотеза не беше отишла във въздуха. Друз е много млад възбудим мъж, живял години наред в сянката на баща си, който дори не си правеше труда да крие от него връзката си с Туча. Не без нищо, веднага щом му се удаде случай, побърза да заеме мястото. Следователно… Е, но какво става тук?
	Всъщност от сервизния атриум идваха писъци, изблици на смях, приветствия. Когато излезе от перистилия, Аврелий се оказа заобиколен от слугите, които вдигаха на раменете си Арсаций, решени да го носят.
	— Юлий Кан е на колене, Рим има един нов шампион! — заяви Парис, който беше присъствал на срещата.
	Двамата се бяха сражавали до смърт. По време на първата изиграна игра на масата на философа учителят беше спечелил, отменяйки всички защитни сили на Мага сред закачките на учениците. Във втория кръг се падаше на парта да избере шахматната дъска, а в претъпкания таблинум се беше разпространило шушукане на изненада, когато старецът беше извадил от скъсаната чанта приказното съкровище на Митридат. Знатният Юлий се беше оказал в затруднено положение, губейки с няколко точки. Още по-вълнуващ беше плейоф сблъсъкът: няколко минути след началото на играта Арсаций беше заковал в кутийките войниците на съперника със серия от гениални атаки, завършили с един много хитър ход, който никой не познаваше. На Кан не му беше останало нищо друго, освен да сведе глава, когато победителят беше разкрил, че е скромен парт, роб на мощта на Рим.
	— Днес Рим, господарят на света, почита един свой пленник, макар и само на игралната маса! — заяви старецът на слугите. — А сега го оставете да благодари на сенатора.
	— Ела да пийнем за победата! — проправи му път към кабинета Аврелий.
	— Лазуритът беше благоприятен за мен, _domine_ — каза Арсаций, подавайки му шахматната дъска.
	Патрицият съзерцаваше изключително фината декорация на _войниците_ на Митридат, един шедьовър на дърворезбата, на който жилките на златистия воден знак блестяха като малки зли очи, изключително тъмни като графит.
	— Не се чувствам способен да поставя отново под ключ подобна художествена творба. Фигури като тези заслужават да бъдат докосвани единствено от пръстите на един голям шампион: дръж ги ти! — каза.
	— _Domine_, за да ти я платя, няма да ми стигнат и двайсет години работа… — предпази се старецът.
	— Точно времето, което ти е било необходимо, за да подготвиш партията — отбеляза Аврелий. — С нея можеш да си купиш свободата и да изживееш прилично остатъка от дните си.
	— Не бих могъл да я продам никога! — отвърна признателен Арсаций. — Позволи ми да ти се отплатя по единствения ми възможен начин, като те запозная с хода, с който сразих Кан. Това е известният „змийски удар“, който мъдреците от моя народ си предават от баща на син. Трябва да ми обещаеш обаче, че ще го използваш един-единствен път срещу единствения съперник, който счетеш за достоен за теб.
	— Кълна се във великия Рампсинит, комуто било позволено да излиза от Подземното царство, затова че спечелил една партия на зарове! — заяви Аврелий, смеейки се, и двамата се наведоха над цветните кутийки.


	Няколко часа по-късно, следвайки инструкциите на Афродизия, патрицият огледа три различни бани, докато накрая не откри Марцелина в едно скромно заведение на _Vicus Caprius_, където ходеха предимно продавачки, слугини и шивачки.
	Малкият комплекс предлагаше и един басейн за мъжете, така че там можеха да влизат цели семейства; атмосферата беше сърдечна като у кварталните термални бани, където малко или много всички се познават; така че пристигането на патриция в портшез с толкова много робини и _balneatores_ беше сензация: от подшушванията на обичайните посетители можеше да се предвиди, че това необичайно събитие щеше да бъде предмет на клюки седмици наред.
	Изключително елегантните в гръцки хитон слуги не бяха никой друг освен Тимон и Полидор, повишени в баняджии заради своя труд. Аврелий накара да го заведат именно при тях, мислейки да ги остави сами с Марцелина с надеждата, свободна от спазване на всякакъв етикет, девойката да разкрие най-после истинската си същност.
	Нефер щеше да я държи под око: като опитна и прозорлива жена, слугинята беше способна да разтълкува умело малките, но изключително важни сигнали на женската вселена и да улови хиляди невидими особености в повърхностния поглед на един мъж.
	Както се очакваше, сестрата на Вераний прие с охота назаем масажистка и _balneatores_, а сенаторът се извини с неочакван ангажимент.
	Малко след това Аврелий бързаше по улицата към Форума, отправен към базилика Емилия. Когато стигна Виа Сакра, погледът му беше привлечен от чифт обеци, които се показваха в кутията на една от многобройните златарски работилници. В желанието си да накара Арионила да му прости за лошата шега, патрицият тъкмо щеше да ги купи, когато чу зад себе си хор от тъжни гласове, смесени с шума от десетина карети, теглени с ръце по калдъръма.
	Едва успя да изскочи навреме на тротоара, преди да бъде връхлетян от тълпата, която напредваше по улицата.
	Тибър, както се опасяваха всички, беше преминал граничното ниво, наводнявайки първите етажи на къщите на брега, и сега масата бездомници се изсипваше по улиците и площадите, влачейки се зад малкото покъщнина, спасена от наводнението. Много хора бяха изгубили вече всичко по време на бедствието; други, принудени да изоставят набързо жилищата си на партера на insulae, когато се върнеха, щяха да ги открият разрушени или разграбени от чакалите.
	— Сенатор Стаций! — извика му един от нещастниците. — Аз съм твой клиент от десет години, имам жена и три деца, не можеш да ме оставиш на улицата! Със сигурност имаш някоя празна стаичка, където можем да се настаним за няколко дни, докато чакаме да падне водата.
	Патрицият, макар да не беше много ентусиазиран от това, да обикалят непознати из дома му, не можа да каже „не“ на този нещастник. За щастие предната година се беше сетил да надстрои квартирите на слугите и сега разполагаше с няколко кубикулума за спешни случаи. Пет човека повече нямаше да са от особено значение.
	С щедра и благосклонна душа влезе във входовете на своя елегантен патрициански дом начело на нещастниците, пострадали от наводненията. Неочаквано обаче направи крачка назад, слисан. Атриумът беше претъпкан с чували, одеяла, прибори и мебели от всякакъв род; нито сантиметър от красивата мозайка, която обикаляше _комплувиума, не_ беше свободен от бъркотията от вързопи, сред които обикаляше една тълпа от рошави жени и плачещи бебета. Сенаторът остана неподвижен зад една колона да съзерцава този объркващ спектакъл, докато не забеляза Парис, който се опитваше да го настигне, клатушкайки се сред групата нещастници.
	— За всички богове! Какво правят тук всички тези хора?
	— Това са твоите clientes, които живееха до реката, господарю: изгубили са си дома и тичат да те молят за помощ — обясни администраторът поразен.
	— Олимпийски богове, не можем да ги приютим всички тук! — изстена сенаторът, уплашен, а с края на окото си гледаше как неговата обична масичка от оникс се разпадаше на земята, удряна от някакъв щурак, а скъпоценната коринтска пиксида на ларариума се поклащаше опасно под кръстосаната стрелба на децата, които я бяха направили мишена за стрелба с орехи.
	Кастор се намеси, покашляйки дискретно:
	— Позволи ми един съвет, _domine_. Резиденцията ти на Джаникуло е достатъчно просторна, че да предложи подслон на всички тези нещастни хорица; ако се откажеш да приемаш там госпожите, които се страхуват за репутацията си, проблемът би бил разрешен ефективно.
	— Тръгвай към Джаникуло — въздъхна Аврелий примирено; трябваше да ремонтира сериозно въпросната вила, когато цялата тази тълпа си отиде.
	Управителят пое командването на операцията. За кратко под неговото авторитетно командване тълпата бе преброена, разделена на групи и отправена към мястото. Два часа по-късно в опушения атриум бяха останали само десетина човека, но бяха изчезнали всички вълнени възглавници и дори някои керамични чинии, предназначени да съхраняват свещените дарения за олтара на Лари. Парис се мъчеше да изгони закъснелите, като им подаваше пакети, тласкайки ги навън с твърдост.
	— Внимавай! — изкрещя му едно момченце, докато от твърде натоварените ръце на интенданта се изплъзваше една стара кутия. Твърде късно: един облак от пешки се разпръсна на пода за голямо отчаяние на законния им собственик.
	— Моите _latrunculi_, сега как ще ги намеря всичките? — оплакваше се момченцето обезсърчено.
	— Купи си други — намеси се Аврелий, подавайки му една монета.
	— Моите не ги правят вече! — протестира то разпалено. — Виж, има три червени линии, а тези, които продават сега, са с целия край оцветен!
	— Откъде ги взе? — поиска да разбере сенаторът, изведнъж нащрек, докато коленичеше на пода, за да търси пешките, които приличаха напълно на тези на Главк.
	— Чичо ми ги е получил от своя покровител преди много години.
	— А знаеш ли случайно чий клиент е бил чичо ти? — попита патрицият внимателно.
	— Юлий Кан! — заяви гордо голобрадият играч.
	Междувременно Парис беше организирал армията от миячи на чинии, въоръжени с гъби, пепел и стърготини, за да изчистят отново атриума. Щетите бяха съществени; единствено масичката от оникс, твърде тежка, за да бъде преместена, изглеждаше по чудо непокътната.
	— Спасихме ориенталския килим, пренавивайки го напълно, но възглавниците и пердетата са за изхвърляне — обяви тъжно Парис, който държеше на декорацията на дома повече от господаря.
	— В нашите щайги има изобилие от платове и ще ми бъде приятно да съм заобиколен от нещо ново — успокои го Аврелий. — Смени всичко и не мисли повече. А Нефер върна ли се от термалните бани?
	— Барикадирана е в нейния кубикулум, _domine;_ ще ти я пратя веднага.


	Малко по-късно, изтегнат на работния стол в библиотеката, патрицият слушаше доклада на неговата доверена робиня.
	— Марцелина се оказа прекрасна жена и никак сложен характер — призна египтянката уверено. — Беше много щастлива, че я масажираха, тъй като не може да си позволи игралната зала, нито пък фризьорския салон; всъщност има неравномерно изсветлена коса, като човек, който се боядисва сам.
	— Чудесно, Нефер, ти си наистина добра наблюдателка! — похвали я господарят.
	— С добро телосложение е — продължи робинята, — но е склонна към напълняване. Харесва й да се прави на красива, макар и с малко пари на разположение; краката й са гладки, без косми, ноктите на ръцете и краката й са грижливо изпилени, устните добре очертани. Видимо се радва на кремове, козметика и бижута, така че трябваше да обещая, че ще й пробия ушите, за да си сложи висящи обеци.
	— Събличала ли се е пред слугите? — попита Аврелий, идвайки си на думата: робите баняджии бяха получили заповед да се отдалечат от залата за масажи само ако бъдат помолени да го направят.
	— Без никакъв проблем и мога да кажа, че Тимон и По-лидор я изяждат с поглед! От друга страна, самите матрони, които побесняват да показват глезен на някой гражданин, се събличат спокойно пред слугите.
	Нищо странно, помисли сенаторът, свикнали от деца със стабилното и тихо присъствие на слугите, квиритите ги възприемаха по-скоро като предмет от обзавеждането, отколкото като истински мъже. Тези „инструменти“ все пак притежаваха очи да гледат, ум да мислят и тела, които реагираха по същия начин като свободните граждани. Следователно беше лесно един предприемчив слуга — някой като Главк например да възприеме безразсъдното поведение на една _domina_ като окуражителен знак; малко вероятно е обаче да стигне по-далеч, освен ако няма изрична покана, защото една-единствена дума на господарката щеше да е достатъчна да го прати в солните мини.
	Именно това беше проблемът, който тормозеше патриция: гражданите като Вераний, Друз, Марцелина и самата Фулвия разполагаха с фини закони, за да се пазят от невъздържаността на някой роб: един роб обаче от своя страна не разполагаше с нищо друго освен с добре наточен нож…
	— Какво е мнението ти за Делия? — попита изведнъж.
	Нефер присви устни:
	— Тази въобще не се интересува от външния си вид. Винаги е с разчорлени коси, гризе си ноктите и не използва никаква козметика. Върви без всякаква грация, а този тъмен тен, цвят на пачи яйца, е истинско бедствие.
	Аврелий се разочарова. Така ли виждаха другите кехлибарената кожа на Делия, големите й очи без грим и дивашкото й поведение, които привличаха толкова много вниманието му?
	— Прекарва цялото си свободно време в четене в нейния кубикулум и не иска никого до нея. Тимон се опита да се сближи с нея и си спечели едно хубаво одраскване по бузата — добави робинята.
	— Няма ли някакво предпочитание или увлечение към някого? — настоя патрицият.
	— Бих се заклела, че има едно увлечение, но не към някой роб — заяви грубо египтянката, а Аврелий предпочете да се въздържи пред грубото смръщване на красивата масажистка.


	Като освободи Нефер, патрицият повика секретаря.
	— Работих като муле, господарю, но си струваше! Можеш да изключиш окончателно Теренций от списъка със заподозрените; Скапола е сигурен, че никога не го е губил от поглед на пазара. Сигурно Арионила не лъжеше, че е бил в леглото с нея, когато са извършени престъпленията!
	Аврелий погледна втренчено освободения роб с любопитство: как така Кастор знаеше точните думи на Фулвия?
	— Изглеждам ли ти на човек, който ще те остави сам да се занимаваш с един опасен престъпник? — призна накрая левантинецът — И аз бях във вилата, готов за всякакви ситуации, с изваден меч.
	— Да не си ми дойка, Кастор — промърмори Аврелий ядосан.
	— Говорих и с един от слугите на Кан — продължи гъркът, за да го успокои. — Имаше право, философът си има любимци и не прави нищо, за да го скрие; освен това не се знае къде е бил следобеда на смъртта на Модест, така че имаме нов заподозрян, без да смятаме Марцел, Марцелина и Друз.
	— Забравяш Делия и Туча — уточни патрицият.
	— Махни и последната, _domine_. Двете робини лъжесвидетелстват, че са я забелязали в банята онази вечер. И освен това мислиш ли, че Туча може да заколи някого? По-скоро ще е по-лесно да сложи отрова в супата!
	— Вераний? — информира се сенаторът, размишлявайки.
	— Прегледах живота му от „а“ до „я“, без да намеря нищо; не посещава куртизанки, не ходи в бордея, а когато следи някоя госпожа, го прави само за да измъкне някой рядък ръкопис.
	— А ако колекционерът е използвал сестра си като примамка, за да заговори красивите момчета? — усъмни се Аврелий. — Жертвите бяха привлекателни мъже и ти самият ми каза, че Главк е привличал хомосексуалистите. За Никомед знаем вече, а що се отнася до Модест, макар да нямаше тези наклонности, често беше обект на недискретни предложения…
	Кастор се поколеба, не много убеден.
	— Помисли малко — настоя сенаторът. — Вераний изпраща напред Марцелина, която с нейната грация привлича някой предварително избран мъж; той си уговаря среща с нея и се явява обнадежден, мислейки, че ще има вземане-даване с девойката, а се оказва очи в очи с брат й: ако е добре, в противен случай _дзак!_
	— Шарлатанство! Не би имал нужда от подобна машинация, за да си купи услугите на някой роб!
	— Нито пък Кан, ако е за това — уточни Аврелий.
	— Все пак, доколкото се сещам, нашият колекционер на ръкописи не оказва по-голямо внимание на мъжете, отколкото на девойките.
	— Може би грешим напълно, Кастор. Приемаме за даденост, че тези престъпления са в полза на някого, тоест се опитваме да припишем на убиеца разумни мотиви, сякаш си имаме работа с нормален мъж. А това, което търсим, е един луд, един маниак, който следва своята си логика, и за да го разобличим, трябва да се помъчим да мислим с неговата глава. Присъствието на тази пешка например би могло да означава нещо за един объркан ум: една заплаха, едно предупреждение или подписът на един отмъстител.
	— Освен ако не става въпрос за просто съвпадение, _domine_. Всъщност един луд убиец може да се крие зад напълно нормален външен вид: помисли, че тази сутрин, докато Азел ми скъсяваше брадата, изпитах тръпка от страх, като видях да се приближава до гърлото ми наострената _novacula_. А дали беше той? — казах си и инстинктивно избягах от табуретката, обръщайки легена с водата. Така се отказах да си оправям брадичката и ако не открием скоро виновника, ще заприличам на коза.
	— Бръснач, как не се сетих по-рано? — попита се Аврелий превъзбуден. — Оръжието, което е убило робите, трябва да е било именно една _novacula_ или даже бистури; трудно един нож би могъл да причини ясни рани като тези!
	— Да видим кой го използва — започна Кастор. — Марцел поддържа брада, но съм готов да се обзаложа, че си я оформя сам с ножиците, за да пести пари. Друз все още чака да облече мъжката тога, за да принесе в жертва първия пух пред олтара на боговете. Кан, бидейки добър философ, не се бръсне. Паконий има дълга бяла брада като онзи сенатор, който галите на Брен смениха за една статуя: следователно тези четиримата са извън строя. Теренций е все така кьосе, че да си помисли човек, че се бръсне два пъти на ден, все пак има добро алиби, така че трябва да се търси другаде. Остава само старият Арсаций, който притежава бузи, гладки като яйце.
	— Наравно с един милион жители на този град: знаеш добре, че от векове римляните носят лицето си открито, с изключение на философите и на някой ексцентрик — уточни Аврелий, фиксирайки красноречиво брадичката на секретаря си, за момента все още много добре поддържана. Освен това никой не държи бръснач в дома си; да си бръснеш лицето сам, е практически невъзможно, значи всички ходят при бръснар…
	— Все пак убиецът би могло да живее в един _domus_ с частния бръснар — предположи Кастор, ставайки изведнъж сериозен. — В Рим има почти две хиляди резиденции от този тип и всяка от тях събира сто човека. За съжаление никой от тях не е замесен в нашите убийства, следователно има една-единствена квартира, което може да бъде взета под внимание, тази на Юлий Кан.
	— Не, всъщност има и друга — отвърна Аврелий мрачен. — Нашата.
	Кастор го фиксира замислен:
	— Господарю, а ако лудият е бил наистина един от нас?
	В този момент се появи един особено разкаян Парис:
	— Прости ми, _domine_, но при цялата тази неразбория забравих да ти кажа, че тук беше идвал уредникът на библиотеката на Азиний Полинон. Искаше да разбере дали ти е харесал свитъкът, който ти неотдавна взе назаем.
	— Странно, от месеци не съм взимал нова книга.
	— Всъщност, господарю, имах ясното впечатление, че този функционер си беше измислил извинение, за да има повод да срещне робинята, която пращаш да вземе свитъците. Попита за нея.
	— Делия, естествено! — промърмори Аврелий. Значи момичето не плаща, за да му отмъкне книгите от шкафовете, заемало ги е на негово име от обществената библиотека!
	— Да, _domine_, уредникът беше учуден, че не я е виждал повече от навечерието на първи февруари.
	— Това е денят, в който бе убит Модест! А библиотеката отваря точно следобед! — възкликна патрицият. — Ето къде е била Делия в деня на престъплението. Със сигурност беше замълчала, за да продължи да върши измамата.
	Изведнъж Аврелий се почувства по-щастлив; раздразнението от новата измама на робинята се беше изпарило ненадейно, изчезнало от облекчение, че може най-после да изтрие момичето от списъка със заподозрените.
	— Повикай Азел! — нареди на Парис, потискайки една усмивка.
	Малко след това се появи спретнатият сирофиникийски бръснар, видимо много нервен:
	— Не би ли могъл да пратиш младия Агатон на служба някъде другаде, _domine?_ Ганимед е много ревнив и постоянно ми прави сцени.
	Аврелий въздъхна: не само бръснарят, а много сурови квирити избираха вече като любовници непоносими разглезени момчета, предпочитайки ги пред самите жени, които, като получиха известна еманципация, започнаха да имат много претенции. Грубите римляни, свикнали да затвърждават мъжествеността си върху кръг от послушни и покорни жени, невинаги бяха в състояние да се изправят срещу тези матрони с абсолютно нов вид и намираха за по-лесно и задоволително да се срещат с някой благ ориенталски слуга.
	— Ще видя дали мога да те удовлетворя — позволи патрицият. — Между другото нареди на Делия да измие инструментите.
	Сега, когато беше сигурен в невинността на девойката, Аврелий смяташе, че е дошъл моментът да си оправи най-после сметките с нея, установявайки преди всичко дали е наистина стоик, или дали не използва твърдата фасада само за да се подиграва с мъжете, които я заобикалят. На първо място сред всички нейният не много почитан господар.


	Слугинята беше наведена над легенчето, с бръснач в ръка, и бършеше с кърпа. Аврелий влезе мълчалив, затвори вратата и отиде зад нея. Видя пръстите й да се затварят силно върху дръжката, когато обгърна кръста й, дръпвайки я към себе си, и се попита колко можеше да рискува, ако беше изложил гърлото си, щеше ли да е достатъчно пъргав да се измъкне от камата?
	Делия с набръчкано чело, схванати мускули, пръсти, свити върху оръжието, си пое въздух и се обърна. Притиснат към жената, патрицият чу сърцето, което биеше лудо в мъчително очакване на удар.
	Робинята отвори ръка и бръсначът падна на земята. Аврелий забеляза напрежението бавно да се изгубва и остави да му се изплъзне усмивка на облекчение. Коленичи и взе камата:
	— Защо не я използва? — попита.
	— Животът ти не ми принадлежи, както моят не ти принадлежи на теб — отговори Делия с лице, потънало в пот.
	— Обаче беше изкушена да го направиш — потвърди патрицият.
	— Да — призна тя.
	Аврелий сведе поглед. Знаеше, че не страхът да убие, нито страхът от наказание щеше да я накара да се въздържи от намерението си, а само вътрешното убеждение, че прави нещо нередно: позволено е да разполагаш само с това, което притежаваш; със собствения си живот и не с чуждия. Колко си приличаха той и жената по незадоволения си стремеж да постигнат отделяне на мислите от човешките слабости! Пътищата, които бяха избрали, за да вървят към тази недостижима цел, бяха различни: тя по стръмния път на стоиците, той по по-мекия на епикурейците, които припознаваха в щастието последната цел на съществуването… Все още и двамата бяха сами пред всякакъв избор, без законите подръка и без никакъв щедър бог, който да слезе от небето, да им каже веднъж завинаги кое беше добро и кое лошо.
	— Прости ми — каза и тази дума звучеше разстроена от гордата уста на патриция. Делия заслужаваше неговото уважение и имаше право да живее, както сметне за по-добре. Закле се, че няма да я притеснява никога повече, и си тръгна.
	— Почакай! — повика го тя. — Ти си играч, нали така? Само един непоправим играч би се приближил до този бръснач. Предлагам ти една партия.
	— Какъв залог предлагаш? — попита Аврелий, афиширайки безразличие, което беше далече от доказване.
	— Робиня съм, нямам какво друго да предложа като награда освен мен самата — отговори робинята тихо.
	— Избери играта — прие патрицият, криейки вълнението си.
	— _Latrunculi_ естествено — каза тя, премествайки един кичур от потното си чело. Ако победя, ще ми дадеш свободата.
	За Аврелий това беше най-дългата и мъчителна партия, която беше провеждал някога. Делия се заемаше с хитрост, с пресметливост, ярост. Играеше добре, по-добре от него и още от първите ходове патрицият разбра, че не може да я срази. Полека-лека с времето загубата ставаше все по-явна и мъжът усети да нараства у него изкушението да прибегне към хода, който беше превърнал Мага в шампион на Рим. Би било неправилно и подло, мислеше, шпионирайки красивите устни на жената, стиснати в опит за концентрация, но той я обичаше и нямаше да я има никога в противен случай. Като изпрати в отвъдното скрупулите си, направи решителния ход.
	В погледа на Делия проблесна нотка на лукавство, докато буташе бавно напред една _mandra_, фиксирайки съперника си със странна усмивка. Аврелий не можеше да повярва на очите си: момичето беше парирало с готовност „змийския удар“, сякаш го беше предвидило отначало. Мачът беше вече загубен.
	Необяснимо обаче от този момент играта на Делия стана по-объркана, не толкова жива, сякаш жената беше изчерпала целия си ресурс в тази брилянтна защита. С набръчкано от безпокойство чело се опитваше да държи вниманието си будно, а нервите си спокойни: може би самата мисъл за тази толкова дълго бленувана свобода притъпяваше рефлексите й, правейки ги слаби и закъснели.
	Обзета от паника, робинята започна да допуска грешка след грешка, до неизбежното поражение.
	— Загубих. Съдбата реши за мен — каза накрая примирено.
	Патрицият се почувства като червей: Делия се беше борила, за да получи онова, към което се стремеше най-много на света, а той се беше решил да победи несправедливо само за да задоволи един каприз.
	— Не важи, блъфирах — призна в изблик на честност. Робинята го фиксира учудена, после се оттегли бавно и излезе, без да каже дума.
	Изведнъж Аврелий се почувства изморен и празен: играта с Делия беше свършила завинаги. Сега трябваше да помисли за убиеца.
	— Доведете ми Теренций — заповяда, отдалечавайки шахматната дъска с нетърпелив жест.


	В очакване господарят да реши съдбата му, триклинарият беше останал в кубикулума си без всякаква надежда да се измъкне, след като беше нападнал с нож в ръка един римски магистрат.
	Не за първи път насочваше оръжие срещу някоя важна личност. В Атина обаче беше действал от гордост, хладнокръвно, постигайки целта си. Във вилата в Джаниколо единствената му мисъл беше насочена към Фулвия, готова заради него да се продаде на някой изнудвач. Беше изтичал там долу, за да предотврати това, и беше успял, но колко дълго още? Сега, когато го очакваха изтезания, може би примка на врата, тя нямаше да има никого, който да я защитава.
	Влезе в кабинета с високо вдигната глава. Оглеждайки без всякакво смирение седналия на масата патриций, му се стори, че вижда самия себе си в Атина, преди много време: същата властна арогантност, същото дълбоко убеждение, че има право да вземе всичко, което желаеше. Десетте години робство го бяха променили дълбоко и сега беше щастлив, че не прилича вече на мъжа, който държеше в ръцете си неговата съдба. Нямаше да му направи удоволствие да го умолява, да му иска милост. Аврелий беше господар на живота му, не на достойнството му.
	— Присъдата, предполагам — каза студено, когато сенаторът му връчи навития папирус. Един _paterfamilias_ нямаше нужда от никакъв съд, за да съди и осъди някой негов роб. Аврелий кимна.
	— Смърт ли? — попита Теренций с безразличен тон.
	— Чети.
	С неестествено спокойствие робът Теренций, вече Филип Атински, разви свитъка.
C>
	Публий Аврелий Стаций на Фавила Арионила, salute dicit.
	Знам, че възнамеряваш да се омъжиш отново. Приеми като сватбен подарък носителя на настоящото.
	Прилагам акт за дарение.
C$
	Теренций остана неподвижен и му се виеше главата.
	— _Domine_ — повика го тихо: господарят, който можеше да го прати на смърт, го връщаше на Фулвия… а той щеше да се опита да го убие!
	— Да? — каза патрицият, без да го поглежда.
	— Знам при кого е отивал Никомед онази вечер — промърмори робът — Не исках да ти го кажа, но сега ти го дължа. Беше ми се доверил и ми беше поискал съвет, защото неговото положение беше много подобно на моето: обичаше една свободна жена.
	— Верания Марцелина — заключи сенаторът, без да демонстрира учудване.
	— Знаеше ли го вече? — изненада се триклинарият.
	— Не бях сигурен. Все пак благодаря.
	— Филип Атонски ти благодари, _kirie_ — отвърна Теренций натъжен и излезе, след като се поклони подобаващо.


>	XXXVI
>	Ноните на март

	Беше още ранна сутрин, когато Кастор нахлу в стаята на господаря:
	— Събуди се, _domine_. Тимон получи една бележка от непозната жена, която му насрочи среща утре в късния следобед в храма на Юнона, кралицата на Авентина!
	Аврелий изхвърли завивката, скочи от леглото и изплакна набързо лицето си с легена вода. Малко след това прекосяваше таблинума с големи крачки, в разгара на вълнението си. Всъщност храмът се намираше до Виа ди Порта Тригемина, точно до Сервийските стени: и Модест беше завлечен в една свещена ограда, за да бъде убит после на трибуните.
	— Мислиш ли, че писмото наистина е от Марцелина? — попита Кастор. — Все пак _la lupa_ ти каза ясно, че жената, обичана от Никомед, не е била свободна…
	— Може би намекваше за нейното положение на годеница — отвърна Аврелий. — Тя е, сигурен съм: прекара една камара време с Тимон по време на рецитала, после го видях отново в термалните бани, а и нашият млад слуга има всички черти, характерни за другите жертви. Все пак утре ще имаме възможност да се уверим в това. Да се организираме за залавянето, Тимон ще послужи за примамка!
	Сенаторът обаче не беше взел под внимание плахостта на прислужника, който беше с характер, далече от героичния.
	— За нищо на света! — изключи възможността категорично. — Нямам никакво намерение да свърша като Модест!
	— Ще бъдем на няколко крачки от теб, готови да се намесим — опита се да го убеди Аврелий, но нито пищните награди, нито заплахата от тежки репресивни мерки успяха да откажат слугата от решението му.
	— Подлец! — апострофира го Кастор със строго презрително изражение. — Отказваш се от възможността да отмъстиш за приятеля си.
	— Чуй ме добре, мой смел и безстрашен секретарю — отвърна Тимон. — Модест е мъртъв и аз не мога да го измъкна от Ереб, следователно няма да играя ролята на червея върху въдицата. Ако исках да рискувам живота си, щях да стана гладиатор, а не слуга. На Авентина ходи ти, щом си толкова смел!
	— Всъщност не можем да изпуснем тази възможност, Кастор: някой трябва да се появи все пак! — подкани го Аврелий, готов да се заеме с предложението.
	— Наистина е жалко, че нося брада, _domine;_ не бих могъл да мина за Тимон, даже и да искам — презастрахова се съобразителният освободен роб.
	— Добре, искаш да кажеш, че на мен се пада честта, както обикновено — обърна се Аврелий, мърморейки.
	— Ще ти се стори нетактично да ти го напомня, господарю, но ти навърши четирийсет и две години, повече от двойно на годините на нашия младеж. Макар да правиш всичко, за да се поддържаш във форма, някой би могъл да забележи разликата — отбеляза благоразумно гъркът.
	— В този час ще се е стъмнило почти, а и в студа всички обикалят с наведена глава, с шапчица, паднала на челото. Марцелина ще падне в мрежата, ще видиш: когато си даде сметка, че е измамена, вече ще бъде в ръцете ни…
	— Ако не ти пререже гърлото преди това!
	— Опасността не е тя, а мъжът, който вероятно действа зад гърба й. Все пак ти и нубийците ще бъдете скрити наоколо, готови за всеки случай.
	— Възнамеряваш да стоиш в очакване някой да те нападне с наострен бръснач? — възрази Кастор, поклащайки силно глава. — Ужасно смело е, _domine_.
	— Сансон ще се погрижи да ми покрие раменете — каза Аврелий, посочвайки могъщия роб, който, купен преди години като масажист експерт, беше преждевременно декласиран в хамалин заради не много учтивите му обноски. За да не го унизи твърде много, Аврелий го ползваше за телохранител, роля, която подхождаше на телосложението и на обноските му.
	— Разчитай на мен, господарю! — увери го колосът, удряйки с гордост ръката в гърдите си.
	— И моля те: пази в пълна тайна всичко за тази експедиция — заповяда Аврелий. — Още не е изключено убиецът да се намира тук сред нас…


	Ожесточеният отряд се запъти бързо, за да подготви добре засадата. Храмът беше точно на върха на хълма, на малко разстояние от _Armilustrium_, където през октомври се правеше годишното жертвоприношение на бог Марс. От урвата се виждаше долу отвъд стените, Виа Порта Триджемина и Тибър: беше невероятно един евентуален агресор да успее да избяга от тази част, но Аврелий разположи предпазливо двама нубийци, скрити в широката бойница, която в миналото беше служила като отвор за арбалетите. Кастор се разположи редом с другите носачи в горичката, която обикаляше параклиса, а Сансон, скрит в дълбините на един храст, наблюдаваше пътечката за достъп до алеята.
	В девет часа патрицият седна сред свещената ограда, с наведена глава и шапка, паднала на лицето. Убиецът беше сигурен, беше шпионирал всички срещи на Марцелина с жертвите, преди да ги убие: беше необходимо веднага да застави девойката да мълчи и да се отдалечи с нея към стените, за да накара нападателя да се покаже. Тогава неговите хора щяха да затворят кръга, без да оставят на виновника възможност да избяга.
	Неподвижен на площадката, уплашен да не бъде разпознат, ако си покаже главата, Аврелий трепереше. Трябваше да са минали няколко минути, откакто беше пристигнал, но напрежението правеше чакането да му изглежда безкрайно.
	Изведнъж усети докосване по рамото: „Сега!“, каза си, готов да скочи.
	Бързият жест, с който се опитваше да сграбчи жената, спря насред въздуха: пред него Кастор го фиксираше със саркастична усмивка.
	— Тук сме от час и половина, господарю, и никой не се появи — възкликна, докато другите пристигаха тичешком, духайки си на ръцете.
	— Нищо не свършихме, да се прибираме — въздъхна патрицият, немалко разочарован.
	— Но къде е Сансон, не е ли с вас? — попита Кастор, оглеждайки се притеснен.
	— О, небеса! — изкрещя Аврелий и се затича към мястото, където беше оставил на пост гиганта.
	Намериха роба под един вечнозелен храст, с огромно тяло, свито като на бебе, и мантия, отрязана на врата. И десетимата извикаха в хор.
	— Бедният аз, главата ми… — простена колосът, събудил се от виковете. После стана на крака, провери дали е цял-целеничък и започна да си разтрива цицината на тила.
	Аврелий уверено се забърза да инспектира под храста: нямаше пешка от _latrunculi_ на поляната, но в замяна на това по мократа земя изпъкваха серия различни стъпки, всички маркитани с обичайното непълно „S“ на Септимий. По-големите несъмнено бяха на Сансон; другите с по-малките размери трябваше със сигурност да са на убиеца.
	Докато сенаторът оглеждаше терена, Кастор се доближи до него.
	— Прав си, следите са на мъж — призна. — Никоя жена, нито дори Марцелина, която също е едра, няма толкова широк крак.
	Аврелий вече се беше надигнал и се нахвърляше срещу Сансон:
	— Ти си този, който би трябвало да ме пази, а? Страхотен телохранител, този престъпник можеше да ми се нахвърли и да ми пререже гърлото хладнокръвно! — озъби се, заплашвайки хамалина да го прати в котелното на Сарпедон.
	— Ако не си мъртъв, то е, защото нападателят те разпозна навреме — намеси се Кастор. — Благодари се на боговете, че си на четирийсет години.
	— И ето ни отново в начално положение! — изръмжа сухо патрицият.
	Въобще не беше истина. При тяхното завръщане Парис ги информира, че Вераний тъкмо беше дошъл да вземе Марцелина, за да я изпрати до дома й. Всъщност момичето беше прекарало целия следобед в дома на Виминала, за да си пробие дупки на ушите при Нефер. Следователно не само беше невъзможно да е ходила до Авентина, но възникваха съмнения относно факта, че беше авторка на съобщението, доставено на Тимон.
	Така Аврелий зачеркна последната жена от списъка с възможните виновници. Сега оставаха само три имена: Кан, Друз и Марцел.


>	XXXVII
>	Осми ден преди Идите на март

	Когато Аврелий се яви на вратата на шампиона по шах, остана учуден, че не чува празничния шум, който оживяваше единствено залата.
	Учителят е неразположен, му каза портиерът, и не приема никого. Веднага обаче гласът на господаря го опроверга:
	— Кой е, някой от учениците ми ли? — попита разтревожен.
	— Публий Аврелий Стаций — обяви робът, въвеждайки сенатора в таблинума, където Юлий Кан, опънат върху купчина възглавници, лежеше унил пред известната маса за игра.
	— Сам ли си? — попита учуден сенаторът.
	— Можеш добре да видиш това! Малко трябва, за да изчезнат почитателите ти: една изгубена партия, един отказ на Палатин, и около теб всичко се опразва… Тръгвай си, Публий Аврелий; не е удачно за теб да те виждат тук, докато съм в немилост.
	Патрицият се усмихна, заемайки място на една пейка:
	— Чудесно, най-после ще можем да разменим няколко приказки без цялата банда идиоти.
	— А именно реч, достойна за аристократ, който не иска да се обърква с ласкателите. Рано или късно обаче и ти ще трябва да ухажваш някого, Аврелий.
	— Разбира се: красивите госпожи! — пошегува се патрицият.
	— Завиждам ти, знатни Стаций; ти нямаш нужда от никого. Виж колко съм беден аз: мамя, виждаш ли? Преструвам се, че съм много зле, за да приемам гости, така си спестявам неудобството да чакам напразно. Проклетият Маг ми отне съня и спокойствието. Беше роб, знаеш, и го заяви пред всички, щом спечели състезанието. Представи си изражението на Вибена!
	— Не бях забелязал, че Вибена има лице, освен горните крайници — пошегува се патрицият и изглежда, се хареса на Кан този злонамерен коментар на стария ученик.
	— Разбирам, че един слуга те е победил, но защо те изгаря толкова това? Ти си стоик и винаги си твърдял, че робите са хора като всички останали.
	— Уви, сенаторе, аз съм също така римски гражданин, свикнал да побеждава: Рим не е вземал никога под внимание травмата от поражението.
	— Да. Иракли, Кан, Тевтобург… винаги, когато легионите ги вземаха, сякаш Олимп щеше да падне!
	Всъщност римляните умееха всичко друго, освен да губят. Преди векове, пометени от слоновете на Епир, бяха на път да се предадат на паниката и пред Анибал само фалшивите пророчества на свещениците ги бяха спасили от отчаянието. Самият Август не си беше дал мира заради поражението, претърпяно от варварина Арминий, така че на смъртното ложе искаше все още изгубените легиони от Вар.
	— Няма да играя никога повече — заяви философът, навъсен.
	— Би било глупост. Пир обяви победата твърде рано и Картаген накрая бе разрушен. И орлите, които Вар взе в Теутобург, в края на краищата са върнати — отбеляза патрицият.
	— _Domine_, лекарят ти приготви чая — съобщи в този момент Ариост, който се грижеше за това, проправяйки път на един слаб и брадат малък мъж, в когото Аврелий разпозна веднага Василий Халикарнаски, най-страшния конкурент на Ипарк на Римския площад.
	— Изпий го веднага, или ще се съсипе здравето ти! — посъветва светилото, наблюдавайки експертно клепачите на пациента. — Специалист съм по храносмилателните болести и те уверявам, че тези спазми няма да минат, докато не се успокоиш.
	И Сатурнин, спомни си Аврелий, беше предупредил, че има стомашни спазми, преди да умре.
	— Да се беше прегледал при теб моят приятел издател! — възкликна патрицият разкаян.
	— Искаш да кажеш Сатурнин от _Argiletum_? Наистина го направи, но тайно, защото беше имал винаги навика да говори лошо за лекарите.
	Аврелий скочи на крака:
	— Значи ти знаеш нещо за неговата странна болест!
	— Рядка, не странна. Не мисля, че предавам доверието му сега, когато е мъртъв, доверявайки ти, че още първия път, когато го прегледах, нямаше какво да се направи. Бях принуден да му кажа, че за болестта, от която беше болен, нямаше лечение и беше само въпрос на време…
	Следователно Сатурнин знаеше, помисли патрицият, умислен: нямаше никаква отрова, никакво престъпление зад смъртта на издателя; добрият Ипарк беше познал напълно тази трудна диагноза от разстояние.
	— Бъди спокоен, прав е Василий! Поражението ме хвърли на земята, а новината, че Клавдий не възнамерява да предостави пенсията на моите протежета, направи останалото! — оплакваше се в този момент Юлий Кан. — Сега сигурно Магът се смее зад гърба ми!
	Сенаторът беше вече на тръни и не можеше да си губи времето да съчувства на философа.
	— Виж, Юлий: преди време ти подари на клиента си една шахматна дъска с _latrunculi_ с три червени линии на ръба.
	— Помня ги — призна Кан. — От години не произвеждат вече такива.
	— Все още може да се намери някоя и друга, нали?
	— Не мисля; резбоваше ги един занаятчия, който почина преди известно време. Пешката, която ми изпрати Магът все пак, беше точно от този тип. Защо се интересуваш?
	— Къде беше вчера следобед? — попита патрицият изведнъж.
	— Тук с Аристид, естествено — отговори Кан, учуден. Аврелий повдигна вежди: любовникът на Юлий щеше да се подчини раболепно на всякаква заповед на господаря.
	— А в навечерието на 13 февруари?
	— Какво е това, Стаций, разпит ли? — разсърди се философът. — Не съм длъжен да ти отговарям, освен ако не идваш по заповед на Сената.
	— Нямам никакво пълномощно, Кан, но ако откажеш да съдействаш, ще започна разследване за мистериозната смърт на някои слуги. Всички бяха млади и красиви като твоя юноша и освен това играеха на _latrunculi:_ има защо да се мисли лошо, не мислиш ли? Сега ми каза, че твоето положение в Палатина вече не е така сигурно, а грациозният Аристид ще ти бъде много верен, но е само един роб, който може да бъде наказан с арест или с мъчение. Не мисля, че неговата деликатна кожа би издържала дълго камшика; освен това, ако наистина си далеч от тази работа, е по-добре да ми отговориш, без да си измисляш истории!
	— Както искаш, все пак скоро всички ще разберат. Този ден бях при Нарцис, в двореца, за да подкрепя исканията на моите _клиенти_. Този арогантен злодей ме остави да чакам три часа в антрето.
	Министърът лично… желязно алиби, бе принуден да допусне Аврелий: значи отпада и Юлий Кан.
	— Няма да казвам какво ми струваше да се унижавам по този начин! Аз, римски гражданин от добро семейство, принуден да моля един бивш арогантен роб, който все още носи на бузата си шамара на свободата! Сякаш не беше достатъчно, не постигнах нищо, така клиенти и ученици изчезнаха, останах сам. Нямам вече нито един другар, с когото да играя _latrunculi_ — простена философът в разгара на отчаянието си.
	— Господарю, едно посещение за теб — обяви в този момент портиерът.
	— Как се казва? — попита Кан с надежда.
	— Никой, _domine_, обаче ми каза да ти връча тази пешка, за да се представи — каза робът, показвайки _una mandra_, чийто ръб носеше трите съдбоносни червени ивици.
	Майсторът се усмихна, докато Арсаций влизаше в елегантния таблинум, обвит както винаги в своята ужасна мантия, пълна с кръпки.
	— Разбрах, че се отегчаваш. Ако искаш да изиграеш една партия, Магът е на твое разположение — потвърди старецът, изваждайки от мантията си шахматната дъска на Митридат.
	Очите на Юлий Кан светнаха изведнъж и учителят метна одеялата, въоръжавайки се щастлив с пешките.


	Няколко часа по-късно сенаторът седеше в таблинума пред младия Друз.
	— Няма да има никакво разследване — обясни за пореден път, играейки си нетърпеливо с едно подострено перо. — Баща ти не е бил убит: бил е болен, вероятно от дълго време.
	— Щях да разбера! — протестира момчето.
	— Това мисля и аз — каза Аврелий, инат да повярва, че момчето наистина е в неведение по въпроса.
	— Виждам много добре, че нямаш никакво намерение да ми помогнеш: ще трябва да поискам среща с Месалина чрез малката Октавия: вместо да ми помогнеш, ти искаш да ме убедиш, че Марцел Вераний не харчи наследството ми! — каза младежът ядосан.
	— Според моя администратор финансовото положение на семейството ти е било критично още преди баща ти да почине; затова си побързал да се сгодиш за Марцелина.
	— Лъжеш! Вераний ми отмъкна къщата, слугите и работилницата и си позволява да ме командва, сякаш съм дете! — възкликна Друз вбесен.
	— И какво друго? — отвърна Аврелий презрително. Младежът, решен на всичко, и то веднага, прекаляваше с претенциите си: ако трима обикновени роби се бяха намесили с плановете си, нямаше да се замисли да се освободи от тях… на седемнайсет години рядко се замисляш за един непоправим жест, преди да го извършиш.
	— Аз съм мъж и този злодей Марцел скоро ще забележи! — протестира Друз, яростен, а в очите му минаваше лъч отровно лукавство.
	— Внимавай да не се надцениш — предупреди го Аврелий. — Марцелина не е Туча, трябваше вече да си го разбрал.
	— Какво искаш да кажеш? — попита младежът, пребледнявайки.
	Как можеше да знае Стаций, че Марцелина беше отблъснала досега всички опити да я доближи?
	— Не страдай много, може би е за твое добро: който прави любов с нея, не живее дълго — коментира Аврелий огорчен.
	Друз пребледня, видимо обиден:
	— Внимавай какво казваш, Публий Аврелий! Говориш за бъдещата съпруга на един римски гражданин!
	— Баща ти подписа договор за зестра преди година и половина. Оттогава трима роби, които имаха интимни отношения с годеницата ти, умряха с прерязани гърла и един от тях сигурно е отивал при нея вечерта, в която бе убит.
	— Не знам къде искаш да стигнеш с тези абсурдни изводи — ядоса се младежът, мъчейки се да се усмихне със задоволство. — Нали не мислиш, че Марцелина е серийна убийца!
	— Не тя, а някой, който е много близо, някой, който не може да понася авантюрките й.
	— Моят зет ли? — попита Друз, потресен. — Знам, че е мошеник и използвач, но не и насилник. От друга страна, е невъзможно да знаеш какво крият хората в душата си…
	— Всъщност не намеквах за него, а за теб, млади Друз? — продължи Аврелий подигравателно.
	— Не говориш сериозно, сенаторе: когато умря Никомед, все още нямах шестнайсет години! — защити се момчето.
	— А, значи знаеш за него — усмихна се Аврелий, правейки се на изненадан. — А сигурно и за Главк и Модест. Учудвам се, че момче, гордо като теб, винаги си е затваряло очите пред забежките на годеницата си, особено след като тя внимаваше да не те въвлече.
	— Стига! — извика момчето, изправяйки се.
	— Или може би въобще не си ги затварял, млади Друз? — продължи Аврелий с насмешка. — Можеше да прекратиш този договор по всяко време, обвинявайки Марцелина в прелюбодеяние, но после щеше да се наложи да се правиш на горд с празната торбичка. Но на теб ти стигаше да се държиш твърдо до сватбата и след това би било лесно да сложиш под носа на жена си някой миловиден слуга и да чакаш, бедничката, да клъвне примамката: ако я хванеше в крачка, щеше да ти бъде дадено правото да задържиш зестрата, все пак, за да направиш това, беше необходимо да забавиш скандала, така че всичко да се случи изневиделица. Със сигурност вече си в течение за онзи хитрец, който е имал същия като твоя план и на когото му е бил отказан развод: съдиите постановиха, че е знаел добре с какво си е имал работа, женейки се за подобна жена! Тогава как си разрешил проблема със съчетаването на родството с изискванията на касата, хитри ми Друз? Може би си убил един по един всички любовници на Марцелина, за да не узнае никой за нейната невъздържаност?
	— Няма да слушам повече обвиненията ти, Аврелий! — скочи младежът с пребледняло лице. — Ти си циничен, перверзен, деградирал и мислиш, че всички са замесени от твоето тесто! — изкрещя, втурвайки се навън, с лице, изкривено от яд.


	— Не прекали ли малко? — коментира учуден Кастор, който беше чул целия разговор от съседната стая. — Всъщност е само едно момче.
	— Както и нашият основен заподозрян. Арсаций ми каза, че е изгубил една пешка от играта си малко преди смъртта на Главк, а подобни пешки има много малко в Рим: Друз Сатурнин може да я е взел от неговата шахматна дъска.
	— И също така и Марцел!
	— Момчето обаче умее да си прави сметката добре, много повече от зетя. Бих се заклел, че е бил в течение на болестта на бащата, но отрича упорито с надеждата да разследва Вераний; по този начин всъщност Марцелина би влязла във владение на цялото семейно наследство.
	— Направо! — възкликна гъркът.
	— Не само: ако е син на добра жена, както си мисля, очаквам да опита да забремени девойката, за да се ожени за нея набързо, преди нейните авантюри да станат публично достояние и той да рискува да изгуби зестрата.
	— Речта, която му изнесе, със сигурност ще го подтикне… Никога не губиш порока си да си играеш с живота на другите, нали, господарю? Нито дори с твоя, поне доколкото може да се съди от сцената с бръснача!
	— Какво знаеш ти? — възкликна Аврелий ядосан.
	— Бях зад завесата на шкафа, _domine_. Когато те чух да даваш тази заповед на Азел, реших, че щеше да се втурнеш в поредната необмислена постъпка, и се почувствах длъжен да те закрилям.
	— Трябва да спреш да ме шпионираш, Кастор! — нападна го патрицият яростно. — Възможно ли е всеки път, когато съм сам с някоя жена, да се криеш в непосредствена близост? Забранявам ти, разбра ли, забранявам ти категорично да се занимаваш с моите лични неща!
	— Животът на един римски патриций е публичен, _domine:_ можеш да се скриеш от погледите на тълпата, а може би и от тези на божествения Цезар, но не и от очите на слугите си — напомни му секретарят.
	— Значи си в течение какво казаха Делия и Друз — каза Аврелий примирен. — Мислиш ли, че са искрени?
	— Робинята да, господарю; имам основателни причини да твърдя това. Проверих прането в деня на смъртта на Модест и не видях нито една мръсна или мокра женска дреха: и все пак убиецът трябва се е изцапал с кръв… — разкри освободеният роб.
	— Защо не ми каза по-рано, магаре такова! — изкрещя патрицият вбесен.
	— Нямаше да те убеди, _domine_, твърда глава си — отговори гъркът с вид на човек, който след петнайсет години рамо до рамо до господаря си знае много за него. — Делия е извън сметките, повярвай ми. Виж, Друз поражда много съмнения у мен.
	— Ипарк твърди, че Модест е имал сексуални отношения малко преди смъртта си. Познавайки кротостта на бедния младеж, можем да изключим, че жената не е била съгласна, следователно е ясно, че Марцелина е била дашна, и то на всеки, брат или годеник, няма значение. От двамата по-подозрителен е Друз. Всъщност Вераний се държи доста снизходително със сестра си и не показва никаква ревност.
	— Грешите, младият Сатурнин няма нищо общо с престъпленията. Вераний има отличен мотив да убива! — каза неочаквано един глас.
	Двете глави се обърнаха към открехнатото перденце, откъдето надникна голямото лице на Туча, за пръв път без обичайната глупава усмивка.
	— Ах, ти, шпионке, подслушваше ли? — избухна Кастор, вбесен. Аврелий го накара да млъкне: естествено робинята не беше човек, на когото можеше да се вярва, но понякога точно от най-гадните клюки излизаше истината…
	Туча зае място на стола с изправен гръб и с лице, изразяващо решителността на човек, готов, каквото и да му струва, най-после да излее душата си.
	— Нощта, когато Сатурнин умря, Марцелина беше във вилата при нас, заедно с брат си — каза робинята. — Валя много силно и отивайки да затворя прозорците, чух подозрителен шум в кубикулума на Главк. Почуках на вратата му, без да получа отговор. Бях сигурна, че има някого с него; всъщност малко след това, докато по чиста случайност се бях спряла в коридора.
	— Искаш да кажеш, стояла си нарочно там, за да разбереш кой ще излезе… — разтълкува думите й секретарят.
	— Излезе една жена с лице и тяло, скрити в едно одеяло — продължи робинята.
	— Може да е била Делия — отбеляза Аврелий.
	— Ако беше така, щях да съм много щастлива да ти го съобщя, _domine_ — прошушна Туча. — За съжаление жената, която видях на светлината сред светкавиците, имаше съвсем друга походка.
	— И си побързала да съобщиш на младия господар — заключи Кастор.
	— Не, Друз не знае нищо за тази история — излъга безсрамно робинята, защитавайки безстрашно младежа, който беше вече нейната последна надежда.
	— Какво общо има с всичко това Вераний? — поиска да разбере патрицият.
	— Малко по-късно — започна Туча. — Марцелина получи нервна криза и всички я приписаха на смъртта на издателя… аз обаче, тъй като я бях видяла в стаята на Главк, помислих веднага, че срещата с него я беше разстроила толкова много. Брат й се зае с това.
	— Наблюдавала си сцената през ключалката! — отчая се Кастор. — С теб човек не може да се почувства на сигурно дори и заключен в нужника.
	— Признавам, че хвърлих един поглед. Двамата бяха прегърнати и тя ридаеше на рамото на брат си, който напразно се опитваше да я успокои. Уверявам ви, че въобще не бяха братски техните ласки: държаха се, сякаш са любовници от дълго време.
	— Щуротии! — промърмори възмутен освободеният роб. — Не искаш да кажеш, че Вераний е влюбен в сестра си, нали?
	— Внимавай, Туча! — заплаши я Аврелий. — Вече съм те хващал няколко пъти да лъжеш и съм убеден с пълно основание, че ти си скрила в стаята на Делия откраднатата огърлица. Ако този път открия, че си си измислила всичко, ще направя и невъзможното да останеш завинаги във Виколо Корто, в един бордей, който знам, където ще ти бъде много трудно да съблазняваш многообещаващи младежи!
	Робинята не се изплаши:
	— Споделих ти спонтанно едно мое впечатление, _domine_, а не бях длъжна да го правя. Знам, че има за какво да ти искам прошка, и се надявам с това, което ти казах, да се уравновеси дългът…


	— Това са клюки на една жлъчна жена, господарю! — възкликна Кастор, когато излезе робинята. — Туча дава пълна свобода на въображението си, за да отнеме Друз от красивата му годеница и да го вкара триумфално в леглото си. В този дом не успя да стигне по-далеч от секретаря — и като става дума за споменатия, не е малко — значи се надява да се върне в старото гнездо, където се радва на по-големи възможности.
	— Не си мислете, че лъже. Тя знае, че този път няма да й се размине.
	— Обвинението е твърде тежко, _domine_, въобще не съм убеден!
	Аврелий не възрази; мислеше за Афродизия, за насилията на Лупий, за всички изнасилвания, извършвани ежедневно от заможните момчета спрямо робините _vernacolae_, в чиито вени често течеше същата кръв като на господаря им.
	— Кръвосмешението е много тежко престъпление! — настоя още александриецът.
	— И все пак твърде разпространено: Калигула си е легнал и с трите си сестри, включително с Агрипина, в намерението си да подражава на Олимпийския Зевс.
	— Да, и когато Друзила платила с главата си, този луд, сигурен, че е безсмъртна, започнал да скърби, като видял, че не възкръсва! Господарю, не можеш да ми даваш за пример един ненормалник, който е провъзгласил коня си за сенатор!
	— Мислиш ли, че някой, който е способен да пререже гърлата на трима мъже хладнокръвно, е пример за голямо умствено равновесие? — отвърна патрицият. — Все пак Калигула не е бил единственият, който е дал лош пример: самият Домиций Ахенобарб, първият мъж на Агрипина, е имал вземане-даване публично със сестра си Лепида, без да се смята, че по времето на Ливия подобен скандал избухнал дори сред весталките.
	— Защо тогава Туча не е използвала оръжието за изнудване, за да попречи на Марцел да я продаде? — попита освободеният роб.
	— Може би се е опитала, а той й се е изсмял в лицето: думата на робинята срещу тази на един римски гражданин не струва много. А предполагаш, че има право; помисли за безразличието на Вераний към жените, за неговите коментари за красотата на сестра му, за някои твърде предпазливи жестове, за онези погледи, излъчващи задоволство или притежание, които й хвърля доста често.
	— Погледите, хубаво доказателство! — избухна освободеният роб. — Ще трябва да намериш нещо по-съществено, господарю!
	— Памфлет! — възкликна Аврелий, удряйки с ръка челото си. — Творбата за брака на Птоломей и Арсиноя, която Марцел Вераний отрича, че има, е история за кръвосмешение: двамата са били брат и сестра! В Египет съюзът между родственици е бил обичайно нещо, но Сотад не е мислел така и нападнал забранените бракове именно в тази книга! А и Софокъл, един от авторите, предпочитани от Вераний, засяга тази тема!
	— Продължавам да не вярвам, господарю, Марцелина би се възпротивила: не е някакво хитро чудовище, а девойка с нормални апетити, която цени красивите мъже…
	— Умът на Марцелина не е зрял като тялото й, а брат й е нейната единствена истинска опора. Става въпрос за едно самотно момиче, израснало далеч от майка си, без дойки, без доверени робини, на които да се осланя.
	— Сега, като се замисля, Арсаций ни призна, че слугите от къщата са били продадени точно когато сестрата е дошла да живее в Рим — заподозря Кастор.
	— Може би точно тогава обичта на Вераний се е трансформирала в нещо различно. Освободил се е от слугите и е задържал само един стар слуга, който, целият обзет от страстта си към латрункулите, не се намесва ни най-малко в чуждите работи.
	— Всъщност Вераний можеше с лекота да скрие мястото на срещите с Марцелина. Освен това купува обувки от добрия Септимий и облича една тъмна мантия, чиито ръкави с кървави петна биха изглеждали като невинни дъждовни капки — допусна освободеният роб.
	— Когато бе убит Главк, имаше буря, както и следобеда, в който умря Модест — припомни Аврелий. — А нашият библиофил няма алиби за никое престъпление.
	— Както и Друз Сатурнин, ако става въпрос — забеляза секретарят.
	— Кой от двамата тогава? — намеси се Аврелий. — Първо щях да се обзаложа за момчето, но откакто Туча ни направи разкритията си, промених мнението си.
	— Да видим как може да са станали нещата: Марцел живее години наред, разделяйки вниманието си между своите твърде ценни кодекси и сестра си, с която е болезнено свързан. После момиченцето пораства и само Боговете от Еребус знаят какво се случва между стените на дома! Мислиш ли, че я е изнасилил? — попита Кастор, предавайки се на новата теория.
	— Не мисля: тя е била още момиченце и изнудване от любов щеше да е достатъчно да я огъне пред желанията на брат й.
	— Няколко години след това Вераний бе принуден заради социалния си комфорт да се сгоди за Марцелина, така избира нарочно едно много младо момче по такъв начин, че да отсрочи възможно повече брака. В един момент обаче тя забелязва, че съществуват и други мъже: щастливи, скромни и покорни мъже, които нямат върху нея властта на всемогъщия й брат — отбеляза гъркът.
	— Всъщност са роби и се отнасят към нея с уважение, а Вераний, макар да я обича, се държи с нея не особено уважително, защото оценява единствено интелектуалните интереси. Марцелина, далеч от това да е една учена, е обикновено момиче, с голямо желание да се забавлява… — продължи сенаторът.
	— … Така тя се забавлява по свой начин, докосвайки се полека-лека до семейните слуги, които й се случва да среща. Марцелина е красива, на разположение и освен това е свободна: съчетание от елементи, такова, че да предизвика безгранична гордост у един роб — съобщи освободеният роб.
	— Главк, изпечен хитрец, обмисля да се възползва, за да се откупи; Никомед пък се влюбва до полуда; а когато нашият Модест излиза от къщи, за да се види с нея, е щастлив, сякаш Афродита лично беше отворила вратите на Олимп! — напомни Аврелий. — Но междувременно Марцел Вераний, който беше въвел момичето в забранените игри, става маниакално ревнив, до такава степен, че да елиминира всеки мъж, който я доближи.
	— Не, господарю, хипотезата не издържа — поклати глава Кастор. — Да допуснем също така, че момичето е мълчало за кръвосмешението, не би стояла обаче да гледа, докато брат й убива един по един претендентите й! Освен това, _domine_, самият ти показа колко малко Вераний се притеснява за репутацията на Марцелина: обикновено момите за женене не са свободни да ходят на термалните бани без ескорт, нито пък прекарват цели следобеди сами с годеника си или с някой сенатор с лоша слава.
	— Един момент, помниш ли, когато предположихме, че Вераний може да е използвал сестра си като примамка, за да си осигури любовници? А ако нейната поквара го е подтикнала да я хвърли в обятията на други мъже, за да я наблюдава, докато си ляга с тях? Онзи ден в дома й се престори, че не забелязва, че се канех да я целуна…
	— Защо да убива тогава? — отбеляза гъркът, озадачен.
	— Може би в очите на Вераний Марцелина е много важна, за да рискува да я загуби, а нейните любовници може да са били пожертвани, щом са й се насладили. Една перверзна форма на наказание, което наранява не само мъжете, а и самата сестра, попаднала в капана на затвора, от който не може да излезе.
	— Значи Марцелина трябва да му е съучастница? Предпочитам да мисля, че не разбирам напълно това, което се случва — надяваше се сенаторът.
	— Всичко е много странно, но правдоподобно — допусна Кастор, почти убеден. — Манията на Вераний да убива, изглежда, нараства с времето: Никомед бе убит, след като беше излизал дълго време с момичето, Главк успя да я види едва няколко пъти, а за Модест накрая една-единствена среща беше фатална.
	— Небеса, само една среща! — отсече Аврелий. — А Друз замина оттук, изключително решен да съблазни годеницата си! Трябва да го намерим бързо, преди да е станало твърде късно! — изкрещя разтревожен, втурвайки се навън.


	Вратата на къщата на улица Фламиния беше затворена. Почукаха няколко пъти, но безуспешно. Може би Арсаций беше още зает с латрункулите с Юлий Кан, или пък какъвто беше глух, не беше чул чукането на вратата. Къде бяха тогава годениците? Сигурно бяха намерили скривалище някъде, далеч от наблюдателните погледи на Марцел, обаче в този квартал нямаше много тайни кътчета, където една млада двойка можеше да се спотаи.
	— Портиците на Випсания! — възкликна Аврелий изведнъж, спомняйки си, че стените зад колонадата бяха покрити с графити дистихи на влюбени, за да увековечат техните срещи.
	Малко след това Аврелий и Кастор прекосяваха нагоре-надолу портика, изследвайки най-скритите дълбини не без да обезпокоят няколко тайни срещи. От годениците обаче нямаше и следа.
	— Бъди внимателен, _domine_ — каза изведнъж Кастор със сподавен глас, тласкайки патриция към подслона, докато му показваше голямата карта на империята. Пред фреската се издигаше с гръб една фигура, увита в черно платно, от което се подаваха три големи кости от онези, около които се навиваха папирусите.
	— Той е, няма никакво съмнение; кой друг би могъл да носи под ръка свитъци от този род? За щастие стигнахме навреме, очевидно не знае още нищо. Да го спрем веднага, преди да успее да намери младежите: ако е луд, колкото мислим, този път ще скочи директно на врата на Друз, без нито дори да опита да се скрие! — каза Кастор, излизайки на открито.
	Предпазливи, двамата се отправиха към маниака, готови да го блокират; обаче нямаше нужда. Всъщност колекционерът, когато ги разпозна, се отправи веднага към тях, мъчейки се под тежестта на свитъците.
	— Здравей, Марцел Вераний! — изпречи му се Аврелий, блокирайки хода му.
	— А, сенаторе, слава богу, че те срещнах. Помогни ми, моля те, не мога повече с този товар! — каза библиофилът, подавайки на патриция най-големия от папирусите.
	Свитъкът се спря във въздуха, в неравновесно положение, и при улавянето му Аврелий почувства, че замръзва.
	— Направи го отново! — подстрека го глухо, връщайки плика в ръцете на колекционера. Марцел, учуден, му подаде отново тома с изпитателен поглед.
	— Безсмъртни богове, не бях забелязал досега, че е левичар! — простена патрицият, призлявайки му.
	— Какви идиоти сме били: бил е Друз тогава! — възкликна Кастор със затворени очи. — А Марцелина е с него!
	— Моята сестра! — изкрещя Вераний разстроен и изпусна свитъците, затичвайки се към къщи.


	— Друз, отвори, знаем, че си там! — крещяха три гласа в унисон, докато се опитваха напразно да разбият вратата.
	— От двора, бързо! — заповяда Аврелий, втурвайки се в задната част на сградата. Бръсначът, обувките на Септимий, шахът на Арсаций, урокът по гръцки, мантията, бурята, къдравата коса… всичко беше толкова очевидно: как можеше да бъде толкова глупав? За един миг беше пред околната стена и я прехвърли с един скок, качвайки се на раменете на Кастор, а огромният мъж се опитваше да го последва по същия път, притискайки брутално с тежестта си гърба на бедния левантинец.
	Аврелий се приземи пъргаво в двора и се огледа наоколо. Къщата, вече тъмна през късния зимен следобед, изглеждаше напълно празна: беше на здрачаване, помисли разстроен за момента, в който убиецът убиваше. Един убиец, който винаги беше имал на разположение оръжието на престъплението, можеше да има достъп до пешките на латрункулите и трябваше да познава слепотата на Паконий, за да се осмели да убива в негово присъствие.
	Патрицият напредна в отвореното пространство, където се отваряха стаите на слугите, които бяха празни от доста време, оглеждайки ги една по една. В тъмните бордеи все още лежаха изоставени в прахта скелетите на старите мръсни постелки и мухлясалите _tori_, пълни със стърнища, които перфорираха подплатите в една перверзна пародия на изнасилване. Сякаш случайно забеляза сред дрехите, увити около един сламеник, едно по-светло петно и присвивайки очи, забеляза тесния и продълговат профил на един човешки крак. Твърде късно, си каза, усещайки тръпка от студ.
	Бръсначът сряза въздуха, а дрехата падна на земята, откривайки безжизненото тяло.
	Само миг преди това фините сетива на патриция бяха уловили шума на една дреха и задъхване; нищо друго освен един дихание, приглушен и неразличим дъх, все пак достатъчен, за да го накара да подскочи изведнъж. Острието изсвири гневно на един косъм от неговия врат, докосвайки лоба на ухото, и в същия миг Вераний, като се показа на вратата на квартирата, изкрещя, хвърляйки се напред:
	— Не прави това, Марцелина!
	Жената обаче, вбесена, затова че беше пропуснала Аврелий, вече се нахвърляше върху младежа, лишен от усещания, който лежеше неподвижен на леглото. Вераний се устреми към сестра си, за да я спре, и острието, избутано с опустошителната сила на лудостта, го прободе напълно.
	— Марцел! — изкрещя тя, хълцайки, и изхвърли оръжието, взирайки се със затворени очи в кръвта, която пулсираше от откритата рана и се спускаше, вълнувайки се, по разкъсаните му гърди.
	— Вината е моя — каза той, вдигайки окървавените си ръце, за да погали косите й. — Обичах те твърде много, повече от позволеното: от онази вечер на здрачаване, когато като малко пораснало момиченце се скри в обятията ми заради страха ти от бурята и аз забравих, че си ми сестра… Но сега всичко ще се нареди; без мен ще бъдеш свободна да оздравееш…
	— Исках да умреш заради това, което ми причини! — простена тя отчаяна. — Мразех те и все пак не можех да не те обичам: ти беше всичко, което имах, баща, брат, годеник. Затова убивах тях вместо теб!
	— Затварях си очите, за да не виждам истината, Марцелина. Когато видях на пазара робите пред тялото на писаря, започнах да се съмнявам: видях те да изчезваш внезапно развълнувана, а след малко да се връщаш с безучастен и блуждаещ поглед. Спомних си колко беше разстроена онази вечер, във вилата на Сатурнин, а тогава си си имала работа с Главк. Опитах се да прогоня лошите си мисли, но в същото време направих възможното да объркам сенатора, за да останеш извън всякакви подозрения: скрит сред тълпата от клиенти, накарах да му предадат съобщението, което обвиняваше Теренций, но не бе достатъчно, за да отклоня разследването от него. Едва след убийството на флейтиста бях убеден във вината ти: знаех, че момчето е изгубило много кръв, а вечерта на неговата смърт бях открил наметалото ти да съхне. Тогава открих какво съм направил с теб и се потресох… преди живеех с илюзията, че си щастлива, че ние двамата сме си достатъчни.
	Не ти казах нищо, исках да те предпазя, още повече от преди. Щях да се освободя под някакъв претекст от договора с Друз и щях да те отведа надалече, грижейки се за теб без твое знание. Щяхме да останем сами, както в добрите стари времена, когато те носех на конче, но първо трябваше да те спася от обвинение в убийство… Когато ми разказа, че си срещнала сенатора в баните, заподозрях, че вече е по следите ти. Тогава помислих, че ако извършех престъпление, точно същото като другите, в момент, когато си обкръжена от неподозиращи хора, никой нямаше да се усъмни в теб. Изпратих покана на Тимон точно в деня, когато ти отиваше в дома на Аврелий: бях те видяла да гледаш този роб и знаех, че щеше да е следващият. Когато на негово място се яви сенаторът, разбрах, че е клопка, но въпреки това трябваше да действам и реших да убия стражата гигант, така че да създам решително доказателство за твоята невинност. Раних го в гръб, нямах сили да прережа гърлото му, всичко друго съм, но не и насилник, знаеш. Така се ограничих да скъсам качулката на мантията, за да подчертая присъствието си.
	— Не умирай, Марцел, какво ще правя без теб? — плачеше девойката.
	— Сенаторе… — повика Вераний, принуждавайки се да говори, докато кръвта пулсираше вече с все по-малко сила от раната. — Вземи ключа от касата. В сейфа ще намериш един документ, подписан с моя печат: изповедта, в която декларирам, че съм убил мъжете. Марцелина не трябва да плаща за моите грешки; ще я заведеш на село при майка ни, от която я отнех преди време, да бъде само моя. Когато ме няма вече, ще стане жена като всички други. Кажи ми, че ще направиш това, моля те…
	Патрицият се поколеба. Беше се заклел, че ще накаже виновника за тези гнусни убийства: но кой беше истинският престъпник?
	— Аврелий — промърмори Марцел с тих глас, без да успее да довърши изречението. Патрицият извърна лицето си, за да не пречи на брата и сестрата да се прегърнат за последно. Последна вълна кръв и мъжът остана неподвижен, с очи, отворени към Марцелина, свлечена над безжизненото тяло.
	— Друз умря ли? — попита студено Кастор.
	— Не, само припадна. Марцелина го беше омаяла и тъкмо щеше да му пререже гърлото, когато пристигнах. И в този момент убиваше задочно Вераний: всеки път, в известен смисъл, убиваше него. Това кръвосмешение, консумирано толкова рано, когато тя беше още малко момиченце, беше оставило у Марцелина незаличима следа. Привличаха я мъжете, които приличаха на брат й не както изглежда сега, а както тогава. Помниш ли, когато се опитвахме да си представим как е изглеждал Марцел Вераний преди повече от десет години? Слаб, рус, с голяма глава с къдрава коса и благо и съблазнително поведение. Сред подобни мъже Марцелина избираше компанията си за кревата. Всички убийства са извършени на здрачаване, по време на буря, както първия път, когато е била изнасилена. Бурята беше отприщила нейната лудост, когато, наказвайки любовниците си, девойката си отмъщаваше жестоко на един-единствен мъж, когото обичаше твърде много, за да убие.
	— И се подготвяше да омете и Друз, след като прави любов с него — отбеляза Кастор, дълбоко разтревожен. — Значи си рискувал много онзи ден, в неговата къща, ако Вераний не беше дошъл навреме… Докато бягаше тук обаче, си разбрал, че е била тя. Как разбра?
	— Когато видях, че Вераний е левичар, ми дойде наум за бръснача. Марцелина беше винаги с гладка кожа, макар да не се депилираше на термалните бани: много по-лесно е да си бръснеш краката, отколкото брадата, и момичето правеше това само, също както си боядисваше косата само вкъщи. И после си спомних, че в деня на търга Арсаций трябваше да си закърпи мантията. В онази къща имаше само три мантии, следователно Марцелина, за да отиде на пазар, трябваше да е взела назаем тази, в която слугата държеше своите _latrunculi:_ всъщност глашатаят беше забелязал лошото й състояние. Главк беше в окови и на Марцелина и стигаше само един миг: той самият й беше споделил, че Паконий е сляп. Пешката трябва да се е плъзнала от гънките на шинела на Арсаций, падайки върху писаря.
	— Защо да го убива точно тогава, сред всички тези хора?
	— Главк трябваше да умре. Марцелина се е приготвяла да го убие във вилата на Сатурнин, но била възпрепятствана от Туча. Всъщност получила онази нервна криза, която брат й се опитал да успокои.
	— Не разбирам — каза освободеният роб.
	— Започнала с Никомед. До този момент братът и сестрата се заблуждавали, че тяхната забранена връзка нямало да причини нещастие на никого. Даже Марцел се опитвал да се оправдае, търсейки в историческите и литературните творби от предходните векове подобна на тяхната страст. Може би Марцелина се е сприятелила с роба точно защото беше хомосексуалист, или в началото е търсела наистина една различна връзка, с която да замени неудобната, която я свързвала с брат й: Друз със студения си егоизъм не можел, разбира се, да запълни една толкова голяма емоционална празнина. За известно време всичко вървяло добре, докато една вечер по време на буря в ума на жената нахлула лудостта. Убила го веднага щом се разделили от прегръдката и същото щяла да направи с Главк, ако Туча не ги била прекъснала. Марцелина не можела да понесе, че робът продължавал да живее, а Главк щял да бъде продаден, и веднъж останал на сигурно в чуждия дом, нямало повече да е достъпен: пазарът бил последната възможност.
	— Значи е прелъстила Модест нарочно, за да го убие — изтръпна освободеният роб.
	— Не точно — поправи го Аврелий. — Марцелина беше момиче с нормални апетити и мъжете го привличаха, но когато се появяла същата ситуация на нейното драматично преживяване, свързвала секса със смъртта. Усещала притискащата необходимост да убива мъжете, с които е имала физически отношения; мисля, че е било по-силно от нея, така че не е можела да се справи с това. Никога не е изработвала сложни планове, за да избяга от правосъдието, нито да се прикрие по някакъв начин, освен, измъквайки косите си от кесийката на Никомед. Именно това ме отклони от правия път. Аз търсех хитър и разумен виновник, способен да прикрие следите за своите злодеяния, а Марцелина беше невероятно проста.
	— Какво ще правим сега с нея? — попита освободеният роб. — Не е била отговорна за действията си…
	— Заклех се, че ще накажа убиеца на Модест.
	— _Verba volant_, господарю. А признанието на истинския виновник е тук — потвърди Кастор, посочвайки свидетелството на колекционера.
	— Едно бясно куче няма никаква вина за смъртоносното си ухапване и въпреки това го убиват — отвърна патрицият — Марцел Вераний каза, че сестра му ще оздравее, но дали можем наистина да му повярваме?
	— Не знам — замисли се навъсен робът.
	В този момент Марцелина започна да пее: вече не щастливите музики от банкетите, а една печална погребална песен на един глас, може би същата, с която Вераний я приспиваше като малка. Изглежда, убийцата не осъзнаваше, че двамата мъже решаваха съдбата й. Когато умря брат й, който беше причината за нейната лудост, и последният лъч разум беше вече изчезнал от очите й, втренчени със слисан поглед в трупа, който лежеше в краката й. Между патриция и роба се прокрадна студен поглед на съглашение.
	— Ще заведеш момичето при майка му поверявам ти го — каза Аврелий с непроницаемо изражение.
	Точно в този момент Друз промърмори нещо, съвземайки се.
	— Какво се случи? — попита с все още премрежен поглед.
	— Изгуби една зестра и спечели живота си — отговори Аврелий с презрение, обръщайки му гръб.


>	XXXVIII
>	Пети ден преди Идите на март

	Друз, вече без детска _bulla_, стоеше до Аврелий, облечен със снежнобялата мъжка тога от предния ден.
	Тези, които седяха един срещу друг, не бяха вече подрастващ и възрастен, а двама мъже, и двамата пълнолетни и еманципирани: в Рим, където непълнолетието се преустановяваше само със смъртта на най-възрастния член от семейството, все още имаше хора, които, прехвърлили петдесет години, още трябваше да се подчиняват на волята на един всемогъщ баща, и такива, които, осиротели твърде млади, се радваха на пълна власт над живота и наследството си.
	— Бих искал да купя отново Туча — каза момчето, опитвайки се да придаде на искането си нормален и леко небрежен тон, какъвто би използвал Аврелий.
	— Може да се постигне съгласие — отговори сенаторът, отговаряйки му със същото безразлично звучене, и междувременно наблюдаваше с любопитство Друз Сатурнин, изцяло в ролята си на зрял мъж. И той си спомни, че беше облякъл мъжката тога само на шестнайсет години. Припомни си церемонията в Капитолийския храм, където беше ходил да остави първата си брада; майка му, на път с петия си съпруг, отсъстваше, но се беше сетила да му изпрати бележка с поздравления. Излизайки от Кампидольо със снежнобялата тога, младият патриций беше преминал триумфално между две редици от ликуващи роби: сега беше _paterfamilias_ и всички тези хора зависеха от него, от неговите решения, от неговата воля; всяко негово желание щеше да бъде заповед, всяка прищявка незабавно задоволена. А грешките щяха да бъдат единствено негови и никой не можеше да го избави от това тегло.
	За момчето, което стоеше пред него, нещата нямаше да бъдат по-различни, си каза, макар да трябваше да управлява освен безбрежните плантации само една малка книжарничка. Господар на действията си, можеше да предприеме всякакви действия и като начало беше решил да откупи робинята, която го беше въвела в мъжкия свят: Друз бързаше да порасне.
	— Какви са ти плановете сега? — попита патрицият.
	— Ще си потърся съпруга — отговори младежът, без да намеква за Марцелина.
	Никога не я беше обичал, помисли Аврелий, а като си помислиш, че с подкрепата на мъж, способен да я разбере и да я обича, може би девойката нямаше да стигне до такива крайности…
	— Сигурно има много красиви девойки, на които си хвърлил око — коментира сенаторът. — До копирното живее една много мила девойка, която обещава да стане отлична булка; освен това има слабост към теб.
	— А, да, Домиция — каза Друз със смутен тон, сякаш го дразнеше да се спира на нещо, което във всички случаи не би могъл да си позволи. — Сенаторе, ще бъда ясен: не искам красива жена, искам да е богата — отбеляза студено. — Има една вдовица в квартала, която е наследила нещо от първия си съпруг…
	Да, момчето растеше бързо, твърде бързо и една Туча до него нямаше да му навреди много; даже точно това беше необходимо, за да насърчи хитрината и цинизма му. Прелестната Домиция можеше да намери нещо по-добро от този кариерист; би трябвало да помисли той да й връчи богата зестра, същия ден на брака на Друз с вдовицата.
	— Утре ще ти изпратя робинята ти — обеща, сбогувайки се.
	Щом си тръгна Друз, повика Туча.
	— Поиска да те продам, когато свърши цялата тази история. Моментът дойде — съобщи й.
	— Бях ядосана, господарю, и не говорех сериозно: чувствам се добре тук — извини се робинята.
	— Друз те поиска — уточни сенаторът.
	Жената се съвзе; не всичко беше загубено.
	— Още утре ще напуснеш моя дом и ще отидеш при новия ти господар. Опитай се, ако можеш, да не флиртуваш както досега и да хвърляш прах в очите. _Vale_ — поздрави я патрицият бързо, докато тя се покланяше щастлива. Да манипулира Друз, щеше да бъде лесно, вече се виждаше да коли и беси в новата къща.
	Отправи се мълчаливо към вратата и когато беше на прага, промърмори с тънък глас:
	— Господарю…
	— Да? — попита той, разсеян.
	— Съжалявам, че стана така — намигна лукаво и за първи път на Аврелий му се стори искрена нейната усмивка.
	„Късмет, млади Друз, ще имаш нужда“, помисли сенаторът, докато слугинята бързаше да се приготви.


>	XXXIX
>	Навечерие на Идите на март

	— Трябва да ти съобщя една лоша новина, господарю — каза Кастор, връщайки се след няколко дни. — Стана един инцидент: планините бяха покрити със сняг и се минаваше трудно; в най-трудния момент на хода каруцата се преобърна, връхлитайки в пропастта.
	Аврелий стисна незабележимо устните си, без да мигне с око:
	— И Марцелина умря — заключи.
	— Да, _domine_. Трагичният край на брата я подлуди напълно. По пътя скочи на врата на Тимон с едно ръждясало желязо. Спряхме я точно навреме.
	— Кой караше колата?
	— Полидор, _domine_, а Тимон го сменяше.
	— Най-добрите приятели на нещастния Модест, значи. Ти къде беше, Кастор?
	— Следвах ги на кон, господарю.
	— Провери ли осите на колелата след инцидента?
	— Не, господарю, защо ми е да го правя?
	Аврелий се съгласи, смръщен.
	— Това е ненужно вече — каза, хвърляйки в един ъгъл признанието на Марцел. После се облегна на масата, прикривайки си лицето с ръце.
	— Всичко свърши, _domine_ — приближи го Кастор. — И всъщност не чак толкова зле: днес дойдоха Нерий и Кармиана, твоите нови клиенти, за да видят бебето на Афродизия.
	Рим обаче остава пълен с лупиевци и серпедоновци…
	— Не можеш да промениш света, господарю, а даже и да можеше, нямаше да го направиш: би означавало да изгубиш всичко, което обичаш, къщата си, слугите си, жените си, гордостта си.
	— Истина е — призна Аврелий. — Осмивам _la virtus_, изложена на показ от моите съграждани, но във всички случаи съм римлянин, за добро или лошо.
	— А римляните са господарите на света — добави гъркът, усмихвайки се.
	— Сега все пак знам какво се изпитва, като стоиш от другата страна.
	— Не, _domine_, не знаеш; ти рецитираше една комедия. Робът Публий знаеше, че може да сложи край на спектакъла във всеки един момент и да стане отново могъщият сенатор Стаций. За другите не е така: никой от тях не може да промени съдбата си с един обикновен непринуден акт — уточни Кастор. — Все пак ще ти кажа, за твое успокоение, че си най-поносимият римлянин, който някога съм срещал… А ето тук моята златна монета, нашия залог за облога.
	— Но аз изгубих: останах само няколко дни!
	— Не, господарю, спечели. Мислиш ли, че в противен случай бих приел да се разделя с тази златна монета? — каза секретарят с широка усмивка. — О, впрочем… дължиш ми петдесет сестерции за разходите по пътуването и други петдесет за бакшиши заключи, взимайки си бързо обратно монетата.
	— _Domine…_ — влезе Парис в този момент. — Слугите ти искат позволение, за да отидеш в храма на Темида, покровителката на правосъдието, за да изпълнят обета.
	— И аз ще дойда; всички имаме голяма нужда да се почувстваме по-праведни — промърмори Аврелий.
	— Относно парите, които ти бяхме обещали, ти си този, който не иска да ги приеме… богинята би могла да ни накаже, ако ги задържим.
	— Парис, става въпрос за всички ваши спестявания! — възрази Аврелий.
	— _Domine, domine_, кога ще се научиш да си правиш сметките? Със заплатите, които плащаш, това са само жълти стотинки — закачи го отново благосклонно управителят. — Вече решихме на кого да дадем сумата. Виж, ние сме в дома ти, на топло и сити, а много хора там навън страдат от недохранване и студ. Да дадем милостиня: робите на сенатор Стаций на Публий от Субура.
	Аврелий прие изплашен: колко странен беше светът, в който робите подпомагаха свободните?
	— Видях, че възнамеряваш да освободиш Делия, господарю — добави Парис предпазливо. — Това е мъдро решение, тази жена не може да живее тук, твърде различна е от другите.
	— Да освободя Делия? Дори не си го и помислям! — опроверга го Аврелий, учуден.
	— Тук при мен е писмото за освобождаване от робство, подписано с твоя печат… — възрази Парис, спотайвайки се.
	Сенаторът грабна листа и зачете. Полека-лека с преминаването на погледа му по редовете лицето му позеленяваше, напомняйки на Кастор, разположен извън стаята си, сутринта, в която не успяваше да открие пръстена. Побеснял, разкъса страницата на парчета.
	— Кажи на секретаря, че ако се осмели отново да използва моя печат, ще свърши право в сярната мина! — каза, хвърляйки в ръцете на интенданта парченцата от листа.
	— Пристигна и поканата за брака на Фулвия Арионила — помисли да смени темата предпазливият управител.
	— Ще отида със сигурност — реши патрицият. Едно нещо е един съпруг, друго любовник — мислеше; и кой знае дали привлекателната матрона, след като дългогодишната любовна мечта приключеше с просто съпружеско съжителство, нямаше да се огледа наоколо в търсене на някакво развлечение. — Приготви парче коприна, за да й пратя подарък, Парис, и после… как се казва онзи сирийски слуга, към когото Ганимед е толкова ревнив?
	— Агатон, _domine_.
	— Изпрати й като подарък и това; Пупилий сигурно ще го оцени, както заслужава — заповяда, развлечен от скандализираното лице на интенданта.


>	XL
>	Идите на март

	Патрицият и робинята стояха прави един до друг.
	— Чуй ме добре, Делия. Ти си млада и си сама на този свят; тук имаш покрив, работа и приятели, готови да те защитават. Навън, в необятната метрополия, не си нищо: една жена без име, без фамилия, без пари, с безмерна гордост, която всички ще опитат да стъпчат. С малко желание би могла да живееш спокойно под моя покрив…
	Момичето поклати глава.
	— Безсмъртни богове, защо? Много свободни граждани биха се състезавали да станат мои слуги!
	— Не и аз.
	— Когато моите робини слизат на улицата, матроните завиждат на роклите и бижутата им: изглеждат ли ти на нещастни тези момичета? Работят лека работа и имат време, за да се разкрасят, да се забавляват, да кокетничат…
	— … А някоя от тях, ако има късмет, може дори да има честта да споделя понякога леглото на господаря си — добави Делия иронично.
	— Какво странно има? Млади са, красиви са…
	— И робини — заключи жената.
	— Много така наречени свободни са роби на славата и на нуждата и са принудени да търпят много по-лоши неща от тези, които търпят моите роби!
	— Ти обаче би предпочел по-скоро да ти отнемат живота, отколкото да попаднеш в затвора; но за теб важат различни правила, ти си римски патриций — каза девойката саркастично.
	— Значи би искала да се намираш там навън под дъжда, без нито дори едно наметало, с което да се покриеш, жертва на първия злодей, който мине по улицата…
	Делия млъкна, а патрицият стисна юмруци раздразнен. Изведнъж отиде до малката масичка, потопи писалката в мастилото и започна нервно да пише. Момичето не помръдна. Гледаше далече, както обикновено, към една неопределена точка отвъд стените.
	Аврелий остави стилуса и разпръска върху написаното праха за изсъхване; после разтопи едно топче червен восък върху листа и натисна върху яркочервеното петно рубина, който носеше на показалеца си, притискайки печата върху восъка. После нави страницата с възбудени жестове и измъкна от _касата_ една тежка чанта.
	Приближи се към момичето и попита сухо:
	— За последно, искаш ли да живееш в моя дом?
	— Не, продай ме — отговори тя решително.
	— Както искаш — каза Аврелий. Сложи й в ръцете лист и чанта и я зашлеви: глухият звук на удара с ръката отекна от всички стени на стаята.
	Девойката си премести пръстите към бузата, потушавайки едно ядно възкликване, и се втренчи в патриция с глухата злоба на човек, който е понесъл незаслужена несправедливост.
	— Знаеш ли какво означава? — попита Аврелий сухо.
	Жената погледна невярваща папируса и дрънчащата чанта: една стара традиция гласеше, че господарят…
	— Това е шамарът на свободата, свободна Делия — обясни той, махайки й нашийника. — Там са писмото за освобождаване от робството и малко пари: харчи ги разумно, така че да не се озовеш в бордей. Можеш да си тръгнеш веднага, ако предпочиташ, или утре рано сутринта, когато спре да вали.
	Делия погледна смаяна подписания свитък: писмото за освобождаване, свободата!
	— Ще си тръгна утре — съобщи тихо.
	— Изчезвай, не искам да те виждам повече! — каза сенаторът, обръщайки й гръб. Стоеше така, наведен с юмруци на масата, в очакване жената да излезе, когато усети ръката й да обръща гърдите му, а меката й длан да се промъква под туниката и да докосва голата кожа с лека милувка.
	Тогава побесня.
	— Нямам нужда от никакви благодарности! — каза отчетливо със смразяващ тон.
	— Нито дори за лоялността ти? Трябва да е било трудно да приемеш, че „змийският удар“ не е лъжица за твоята уста! — изненада го Делия.
	— Откъде знаеш, че този ход се нарича така? — попита Аврелий.
	— Брадати изработи тази тактика, след една честа тайна кореспонденция с шампиона на партите: не го показа на никой друг от своите ученици.
	— Тогава…
	— Не, и аз ще бъда искрена с теб, сенаторе: не те оставих да победиш нарочно — призна Делия. — Опитай се да разбереш: беше господарят, не можех да ти се подчиня, да се оставя или да ти позволя да надделееш, беше въпрос на принцип! Държах твърде много да се освободя и направих всичко възможно, за да те победя; докато играех обаче, ми дойде наум, че ако изгубех, бариерата, стояща между нас, щеше да падне: исках да победя и да загубя в същото време, и този конфликт намали вниманието ми, така не успях да взема решение. Това е Съдбата, казах си, но в този момент ти отказа неочаквано да изтеглиш залога…
	Аврелий слушаше учуден, без да реагира.
	— Сега, когато съм свободна, обаче имам право да правя, каквото искам, а това е точно което искам, откакто стъпих в къщата ти — каза Делия, докосвайки с влажни устни врата му.
	— За всички богове! — изкрещя Аврелий, удивен, после скри лицето си с ръце.
	Усмивката на Делия угасна мигновено и жената се отдалечи от него, отправяйки се към вратата, докато стискаше устни, за да потуши разочарованието си: беше глупава, че не беше послушала Кастор, когато я предупреждаваше да не прекалява. Сега беше твърде късно; той не я желаеше вече, отказваше дори да я погледне.
	В този момент Аврелий я настигна с един скок, без да успее да сдържи неудържимия си смях. Все още се смееше, когато я взе в обятията си.


>	Приложение I
>	Една съпруга за Публий Аврелий Стаций
>	_Разказ_

	_Рим, година 799 от създаването на Рим (година 46 след Христа, пролет)_
	— Аврелий, Аврелий, случи се нещо ужасно! — изкрещя Помпония, втурвайки се в баните точно в момента, в който Азел докосваше с изключително острата _novucola_ критичната точка до ухото, там, където косите се свързват с брадата. Ръката на бръснаря трепна едва доловимо, но беше достатъчно, за да зачерви бузата на Аврелий една капка кръв.
	Нагизденият сирофиникиец си сложи ръцете на главата, сякаш цяла _insula_ се беше стоварила върху него: беше ранил господаря, той, най-добрият бръснар в Рим!
	— Хайде, Азел, не е станало нищо трагично. По-голямата част от съгражданите ми се оставят да бъдат порязани всеки ден от пияници, които размахват бръснача като меча на арената — успокои го сенаторът, освобождавайки го с разсеян жест, за да се приготви да слуша приятелката си, действително без голямо притеснение. Всъщност дългогодишната връзка с добрата господарка му беше помогнала да свикне с извънредни случаи, които при Помпония се явяваха почти ежедневно.
	Онзи ден все пак матроната изглеждаше наистина объркана, така че Кастор, секретарят на Аврелий, помисли добре да се намеси, оказвайки й веднага подкрепа.
	— Нещо ужасно ми казваше? — попита сенаторът разсеян. Домитала трябваше да й е подшушнала някаква клюка, помисли си, или може би някоя проклета приятелка беше дръзнала да копира прическата й…
	— Регила, малката Регила, дъщерята на Реджил Тетрик… — започна Помпония. — О, небеса, как да ти го кажа?
	— Умряла ли е? — набръчка чело патрицият.
	— По-лошо… тоест, искам да кажа по-добро; не, не по-добро, не, ето, нито по-лошо, нито по-добро… Ох, с две думи, била е изнасилена!
	Аврелий пребледня: подобни неща се случваха често в Субура, но тук ставаше въпрос за девойка от най-доброто общество на Рим, все още ненавършила двайсет години, израснала по строг начин и годеница от много време на сина на Емилий Джемин, най-добрия приятел на баща й. Кой можеше да е направил подобно нещо? И как беше успял? Със сигурност Регила не се разхождаше сама в кварталите с лоша слава…
	— Ходеше с една робиня в женските термални бани на _Vicus Stablarius_ — продължи матроната. — Знаеш, че тези къпални не са изобщо много близо до дома й — тя живее на _Vicus Aesculeti_, зад цирк Фламиний — но и не твърде далече, за да стигнеш пеша…
	— Това е един не много натоварен път, освен в дните на надбягванията, напомни патрицият.
	— Всъщност по това време нямало никого наоколо — съгласи се Помпония. — Изведнъж двете девойки усетили стъпки зад гърба си, сякаш някой тичал. Двама мъже се приближили и хващайки ги, изненадващо ги ударили с торба по главата; после ги влачили в гората на храма на Венера Победителката, близо до Театъра на Помпей. Там ги изнасилили и двете, биейки ги до кръв, за да не викат за помощ!
	Аврелий слушаше смутен: изнасилването… едно ужасно преживяване за една жена, такова, че да остави трайни следи…
	— Но нищо не е приключило, даже лошото тепърва предстои! — изхлипа приятелката. — Едно изнасилено момиче… ти ще си помислиш, че семейството й ще побърза да му помогне, да го успокои, да се погрижи за него с любов и топлина…
	— А не е ли така? — учуди се сенаторът.
	Помпония поклати глава, покрусена:
	— Бащата се затворил в таблинума, обзет от срама, а тя живее от десет дни заточена в стаите си, от които не дръзва да излезе. И като капак бъдещият й свекър Емилий Джемин, като узнал за случилото се, побързал да разтрогне годежа.
	— Какво безобразие! — възмути се Аврелий.
	Напълно законно обаче. Знаеш добре, че според _mos maiorum_ жена, дори и взета против волята й, винаги бива опетнена от отношенията си с мъжа.
	— Това са суеверия от времето на Тарквиний Колатин! — възкликна сенаторът. — Сега сме в разгара на империята и матроните колекционират средно по четирима или петима съпрузи едната, за които се женят в бърза последователност, без да се смятат любовниците, между които слуги, освободени роби и дори гладиатори!
	— Ти говориш за един особен свят, Аврелий, едно прекалено снизходително общество, със свободни и безскрупулни нрави. Но в Рим има още хора, които вярват в теорията за вечната поквара и законът ги подкрепя: за съжаление Емилий Джемин има всички права да се откаже от сватбата; и което е по-лошо, самият баща на момичето подкрепя свекъра и се отнася с дъщеря си като с непочтена жена… Аврелий, трябва да й помогнеш!
	— Богове, какво мога да сторя аз? — протегна ръце патрицият.
	— Като начало открий кой е насилникът! — възкликна Помпония, сякаш беше поискала от него най-лесното нещо на света.
	— Ако искаш, _domine_, ще направя оглед — предложи се чевръсто Кастор. — Може би някой е видял и не говори…
	— Съгласен съм — отвърна Аврелий. — Всичко би могло да бъде полезно, в случай на _stuprum_.
	— Това е престъпление, което предполага изгнание и конфискация на половината от имуществото — припомни му Помпония.
	— И все пак много трудно доказуемо — отбеляза сенаторът, без да крие своя песимизъм.
	— Говори с Регил Тетрик; кажи му да не се държи с бедното момиче като с чумаво! И се опитай да убедиш Емилий Джемин, бащата на Кай, да се върне на уговорката си… — посъветва матроната.
	— Би ми било полезно да узная повече за годеника. Ти какво можеш да ми кажеш? — попита Аврелий.
	— Кай Емилий Джемин е двайсетгодишен младеж, с чувствителна и деликатна душа. Добър, послушен, смирен… дори прекалено, ако разбираш какво имам предвид. Никога не би се противопоставил на волята на баща си, дори и ако законът му го позволява.
	С две думи един малоумник! — избухна сенаторът, прехапвайки устни.
	— Изглежда, случилото се го е довело до отчаяние; той е искрено привързан към Регила, но тази мъка, изглежда, не е била достатъчна да го накара да реагира.
	— Искам да науча всичко за двете семейства; подробна история на техните отношения, имуществото, роднини — каза сенаторът на матроната. — Ти, Кастор, ще разбуташ квартала парче по парче, като търсиш евентуални свидетели, а Помпония ще се заеме с разпит на слугите в дома.
	— Впрочем, като става дума за слугини, _domine_, забравяме, че нападнатите жени са две: и робинята е понесла същата съдба като на господарката си — напомни му Кастор.
	— Истина е — изкупи вината си сенаторът. — До такава степен сме свикнали да мислим за слугините като за жени на разположение на всички, че не мислим за изнасилването на робиня като за истинско престъпление.
	— Честно казано, последствията за робинята сигурно не са били толкова сериозни; всъщност е бил още един мъж, който се е възползвал от нея, освен господаря, мъжете в къщата, интенданта и кой знае колко други мъже — каза Помпония, огорчена. — Действително обаче нещастницата е изпитала същата болка като тази на Регила, без никой да се разтревожи ни най-малко…
	Изглежда, сенаторът се замисли за миг.
	— Ако изнасилването е било случаен акт на насилие, като животинско облекчение на двама мъже под влияние на виното, няма да успеем никога да открием виновните. Но да предположим, че нападението е било умишлено, че някой е обиден от отказ или от грубо отношение и бил ядосан на робинята… може би я е проследил и я е видял да се отдалечава от господарката си. Когато жените са останали сами, се е възползвал да си отмъсти, хващайки междувременно и Регила.
	— В Рим има много банди от хулигани, които се забавляват да нападат беззащитните жени. Този път обаче насилниците са били двама — забеляза Кастор.
	— Двама, именно, твърде малко: и това ме изумява. Престъпниците, за които говориш, обикалят на доста големи групи, така че да си помагат един на друг — поклати глава Аврелий. — Трябва да говоря с Регила. Мислиш ли, че е възможно?
	— Ще видя какво мога да направя обеща матроната, окуражена от заинтересоваността на своя стар приятел.


	Тя се беше спотаила в един ъгъл от стаята, с ръце в скута си. Погледът, втренчен и угаснал, замъгляваше несъмнената й хубост; светлите й коси падаха върху челото й, сякаш дори не си беше направила труда да ги среши, а върху лявата й скула изпъкваше една синина, осезаем белег от случилото се. Другите следи от изнасилването, по-лошите, оставаха скрити, невидими.
	— Какво искаш от мен, сенаторе? — попита с нюанс на примирение, който въобще не се хареса на Аврелий: съдбата помага на смелите, не на онези, които приемат раболепно да се предадат…
	— Разкажи ми всичко с най-малки подробности. Опитвам се да намеря и да накажа отговорния за тази гавра с честта ти.
	— И за какво ще ми послужи това? Съсипана съм завинаги!
	— Нямаш още двайсет години, Регила, целият живот е пред теб — опроверга я сенаторът.
	— Какъв живот? Баща ми не иска да ме погледне, а годеникът ми ме изостави, сякаш случилото се е по моя вина!
	— Светът вече не е този от едно време: ще си намериш друг съпруг…
	— Да, някой плебей, склонен да ме приеме като развалена стока в замяна на голяма зестра. Баща ми обаче няма намерение да ми я даде: не съм нужна вече като обект на размяна за неговите амбициозни цели, следователно не си струва да вкара пари в мен… А като си помисля, че бях доволна, че ще се женя за Кай Емилий…
	— Той обича ли те?
	— Много, не го интересува това, което ми се е случило. Но баща му… — оплака се девойката.
	— Знам: по закон има право да анулира годежа. Не трябва да мислиш за това сега: кажи ми обаче нещо, което да ми помогне да открия нападателите ти.
	— Не видях нищо. Изведнъж над мен се притъмни и се оказах със завързани ръце. Отвлякоха ме, като ме накараха да вървя, с ритници, и се оказах просната на тревата, с глава, пъхната в чувал. И после усетих болка, голяма болка…
	— Бори ли се, противи ли се? — попита Аврелий, притаявайки дъх: тази подробност щеше да има първостепенно значение, ако се стигнеше до съдебен процес.
	— Бях много уплашена — призна девойката. — Не мислех за репутацията си, за честта си на римска гражданка; мълчах, надявайки се да остана жива.
	— Държала си се по най-добрия начин; ако се беше възпротивила, можеше да те убият — призна патрицият, макар да знаеше, че при процес поведението на Регила нямаше да бъде прието със същото снизхождение.
	— Ти мислиш така, но другите… казват, че ако дадено момиче е пострадало, означава, че по един или друг начин си го е търсело!
	— Нищо ли няма, абсолютно нищо, което можеш да ми кажеш, за да ми помогне да открия кой те е нападнал? Мирис, вкус, докосване, изражение?
	— Преди да бъда съборена на тревата, усетих странен мирис като на мента. И той беше много по-висок от мен: спомням си, че не можех да дишам с чувала на главата, защото рамото му ми натискаше носа… Не помня нищо друго, съжалявам.
	— Мога ли да говоря с робинята ти?
	— Балсамина? Действай, но ти повтарям, че е безполезно, съдбата ми е белязана. Като скъпа амфора съм, която, веднъж счупена, може да бъде възстановена добре, по някакъв начин, но не може никога да придобие първоначалния си вид… — каза девойката, свеждайки глава.
	— Ако ти самата се чувстваш унижена, и другите ще вярват в това! — укори я Аврелий.
	— Злословят за мен, подкрепяйки се, и се питат дали в края на краищата не ми е харесало — коментира Регила с горчивина.
	— И какво, ако е било така? Няма за какво да се укоряваш, за нищо! — възкликна Аврелий, но разбираше, че думите му отиваха в пространството.
	Остана за миг да я гледа, малка, миниатюрна, трепереща, после се обърна, без да добави друго.
	— Господарката ти е понесла голям удар и не си спомня много. Може би ти можеш да ми кажеш повече — каза сенаторът на робинята Балсамина.
	— Защо не? На една слугиня някои неща не правят такова впечатление: ние сме привикнали от малки към насилие и изнасилвания — отвърна саркастично девойката, фиксирайки патриция с открита злоба. — Щеше ли да си правиш такъв труд, ако жертвата бях само аз?
	Аврелий замълча, улучен по болното му място.
	— О, разбира се, аз си спомням много добре господарката и това не е изненадващо: по-рано трябваше да се освободя от чувствителността си, още от първия ден, когато първият ми господар ме прекатури в бърлогата си — изсъска Балсамина. — А сега ти искаш да ти помогна да намериш престъпника, който се е отнесъл жестоко с бедничката Регила. Кажи ми нещо, сенаторе, с колко от робините ти си си лягал? А питал ли си се някога дали са били съгласни?
	В началото Аврелий не отвърна нищо, но когато започна да говори, гласът му беше твърд:
	— Две жени с различно юридическо и социално положение са били отвлечени, бити и изнасилени. Някой им е показал закона на по-силния, че този, който бие, има винаги право. Опитвам се да открия виновните и да ги изправя пред тяхната отговорност. Чувстваш ли, че ще можеш да ми помогнеш?
	Робинята се поколеба за момент, раздвоена между яда и болката, без да направи нищо, за да прикрие огорчението си. После бавно, почти мъчително, си позволи да се освободи от мъката си:
	— Моят беше дебел, много дебел. Беше противен — каза, без да повдига поглед. — Беше с подути устни и брада на поне два дена, която ми остави драскотини на гърдите. Вонеше на гнило, сигурно е бил с развалени зъби, усетих това изпод чувала. Ръцете му бяха мазолести, груби, със счупени нокти, като на човек, който извършва тежка физическа работа. Беше мазен и мокър. Много се затрудни, въобще не изглеждаше много ентусиазиран от това, което правеше…
	Момичето беше перфектна свидетелка, помисли си сенаторът с възхищение: внимателна, прецизна, точна. Жалко, че думата й на робиня струваше малко…
	— Благодаря. Мисля, че има начин рано или късно да ти покажа признателността си — каза Аврелий и успя, без да вади обичайния бакшиш, считайки го за видимо обиден при подобно обстоятелство.
	Малко след това се отправи към къщата на Емилиите, където имаше среща с избягалия годеник.
	Кай Емилий Джемин беше младеж с приятен външен вид, с фини и правилни черти, и накривена уста с нерешително изражение, което показваше безволие.
	— Значи ще позволиш твоята годеница да плати за чужда вина? — апострофира го сенаторът, без да се помъчи да прикрие презрението си.
	— Не решавам аз, баща ми решава — отвърна предпазливо момчето. — Обичам Регила и съм готов да се оженя за нея, но той…
	— Браво! — присмя му се Аврелий. — Когато големите командват, келеметата трябва да се подчиняват, без да спорят!
	— Според обичая задачата да ми избере съпруга е на _paterfamilias_ — опита се да се защити леко младежът.
	— Правилно! Кого го интересува дали ще ти е вярна, или ще те отрупа с рога? Дали ще остане с теб в добро и зло, или ще те зареже заради първия срещнат? Важното е да е девствена и с богата зестра! — промърмори патрицият.
	— Нищо не мога да направя. Баща ми вече преговаря със Сервиян за втората му дъщеря…
	— Познавам я. Поздравления, Кай Емилий Джемин. Може би ще имаш удоволствието да си първият й, но със сигурност не и последният! — Възкликна Аврелий, избухвайки в грозен смях, после обърна гръб на младежа, оставяйки го да оплаква лошата си съдба.


	Седнал в таблинума в _domus_ Виминала, сенаторът слушаше отношенията на Кастор и Помпония.
	— Значи, скъпа моя, Регил Тетрик е понесъл финансови неуспехи неотдавна…
	— Да, и немалко. Вече не е земевладелецът с големи финансови възможности от преди година; затънал е в дългове до шията — разкри матроната.
	— Дъщеря му е била сгодена от мъничка, със също толкова строг договор като брачен — помисли Аврелий. — А сега е в процес заради изнасилване.
	— Не — опроверга го Помпония. — Регил Тетрик дори и не си помисля да участва в публичен процес; предпочита да заточи дъщеря си на село и да забрави за съществуването й. Не можем да му позволим това, Аврелий!
	— Ще говоря с него с надеждата да го склоня да промени поведението си…
	— Ще бъде трудна задача, приятелю мой. Тетрик не иска и да чуе никакви причини.
	— Винаги мога да опитам: съобщи за моето посещение Кастор; ще бъда в къщата му следобед!
	— Ако нещата стоят по този начин, _domine_, опасявам се, че той няма да се съгласи да те приеме — помисли секретарят смаян.
	— Помпония не ни ли каза, че Регил има спешна нужда от пари? Добре, ще му предложа да ми продаде Балсамина, ще трябва да платя теглото й в злато!
	Тетрик го слуша дълго, клатейки глава. Беше отстъпил с удоволствие собствеността на робинята, но когато разговорът се прехвърли върху дъщеря му, веднага се беше вкаменил.
	— Сигурно не е била нейна вината, но фактът си е факт.
	— Изглежда ли ти достатъчен мотив, за да я третираш като прокажена?
	— Опорочена е, изгуби завинаги честта си!
	— Честта на едно човешко същество, мъж или жена, е в сърцето и душата му, а не между краката! — изръмжа Аврелий вбесен.
	— Говориш така, защото нямаш дъщери за женене! — оправда се другият — Но сега кого ще открия да бъде склонен да се ангажира с Регила, с незначителна зестра и разрушена репутация? Разбира се, ще има много използвачи, готови да си затворят очите, за да се сродят с древен род като моя, обаче аз не възнамерявам да смесвам кръвта си с подобни хора: имам други две дъщери, които ще ми дадат достойни потомци на нашия род!
	— А онова бедно момиче ще крета далеч от роднините си, без надежда повече да създаде семейство? Ти си ретрограден тип, Регил Тетрик, придържаш се към посредствено и остаряло мислене! — нападна го сенаторът.
	— Няма да постигнеш нищо, обиждайки ме, Публий Аврелий Стаций. Вече реших.
	— Почакай, може да я уредим…
	— А, да, и кой мислиш, че би я взел? Може би ти? — присмя му се Тетрик.
	Аврелий усети, че му се качва кръвта в главата.
	— Разбира се! — възкликна и едва след това си даде сметка какво беше казал.
	Тетрик остана с отворена уста:
	— Сериозно ли говориш? — промърмори.
	— Виждам, че имаш претенции, Регил. Стига ли ти за зет сенатор, чиито предци произхождат от рода Анк Марций? Състояние, възлизащо на милион сестерции, земи из целия полуостров, търговски флот и стотици кредитни банки, разпръснати из цялата империя, биха ли били достатъчна гаранция, за да ми дадеш ръката на дъщеря ти? Ако се целиш по-нависоко, винаги можеш да опиташ лично с Клавдий. В противен случай напиши договор за финансиране, подпиши го, а аз ще отведа в дома си Регила!
	— О, това шега ли е, или си полудял, Публий Аврелий — каза другият с треперещ глас.
	— Сложи печата! — изръмжа сенаторът яростно.
	Миг след това се отправи с документа в ръка към кубикулума на Регила.
	Девойката беше изтегната на леглото, с очи, покрити с влажен чаршаф. В краката й до нея Балсамина й правеше вятър с ветрило от паунови пера.
	— Оправяй си багажа, момиче, купих те — каза Аврелий грубо на слугинята. — Приготви и този на господарката ти; ще ви отведа и двете с мен!
	Регила се надигна от леглото, махайки покривалото от чумавите си клепачи:
	— Много съм зле, сенаторе…
	— Глупости! Балсамина, сложи й малко червило и я облечи почтено. Искам да излезе оттук с високо вдигната глава!
	— Но аз не… — опита се да протестира Регила.
	— Млъкни! Трябва да ми се подчиняваш, аз съм твой съпруг! — наложи се патрицият.
	Двете жени се погледнаха с недоверие.
	— Или поне ще бъде, щом Фалмин на Юпитер хвърли поглед на това! — уточни, показвайки подписания от Тетрик договор.
	Регила прочете документа и падна на леглото, замаяна.


	Когато се прибра вкъщи, сенаторът се отправи към квартирите на робините.
	— Събери момичетата, Нефер! — заповяда на египетската масажистка, после тласна едно плетено столче до _comluvium_ в антрето на сервизното помещение и седна удобно, кръстосвайки крака.
	— Ето ни, _domine!_ — крещяха робините, прииждайки от всички краища на къщата в един вихър от цветни рокли.
	— Чухте ли новината? — попита патрицият.
	— Да, господарю! — изкрещяха в унисон трийсетина гласа, а от също толкова други лица прозираше глуха решителна враждебност.
	— Както изглежда, Регила ще стане моя съпруга, и затова не искам да бъде обезпокоявана, притеснявана или подигравана по някакъв начин — продължи сенаторът.
	— Как можеш да си помислиш… — започна Нефер, която изпълняваше ролята на говорител на групата.
	— Познавам ви, скъпи мои — прекъсна я господарят — Сигурен съм, че ти, Филида, вече си нагласила пресата за гладене, така че да развали дрехите й, а ти, Иберина, ще й разхлабиш халките на огърлицата, за да си изгуби перлите по пътя.
	— _Domine…_ — опита се да протестира египтянката.
	— Колкото до теб, Нефер, не се осмелявай да й причиняваш болка, когато й правиш масаж. А ти, Гая, старай се да не й изгориш косите, докато й ги къдриш. Мога да продължа още дълго, но мисля, че бях достатъчно ясен, нали така, момичета? — възкликна сенаторът, но погледът на разбирателство, който видя да минава сред робините, направи всичко друго, освен да го увери в това.
	— Може би не обясних добре — започна отново Аврелий с по-решителен тон. — Регила е жена като вас, унизена, хулена, подигравана… Била е бита и изнасилена и същото нещо се е случило и с нейната слугиня.
	Сега робините мълчаха и всяка от тях започваше да показва леко изчервяване на лицето, сякаш се срамуваше от това, което мислеше да направи.
	— Който е извършил това престъпление — продължи патрицият, — е бил сигурен, че една жена, третирана по този начин, няма изход, защото никой не би се осмелил да й помогне да се изправи и да продължи отново с вдигната глава. Да не уважаваш Регила или нейната робиня, би означавало да се съгласиш с насилника и да му позволиш да постигне целта си.
	Робините се погледнаха отново и този път между тях се забеляза знак на съгласие.
	— Ще й служим вярно, господарю — ангажира се Нефер от името на всички.
	— Добре, сега можете да си ходите — отпрати ги сенаторът и робините започнаха да се движат към стаите си. Една обаче не помръдна. Аврелий повдигна очи и видя Балсамина права до него.
	— След като чух какво мислиш, реших да ти дам нещо, _domine_ — каза, изваждайки от туниката си едно парче плат. — Дръж, откъснах го самата аз от нападателя на Регила. Бях го задържала за себе си, без да го показвам на никого, защото законът пет пари не дава за изнасилване на робиня, а аз се надявах рано или късно да достигна до отговорния за престъплението и да накарам да го заколи някой приятел от Субурата… Вземи го и го използвай, както сметнеш за най-добре.
	— Най-сетне една улика! — възкликна щастлив сенаторът, грабвайки плата. — Почакай, имам няколко въпроса — каза, викайки я обратно. — Познаваш ли някого, който да ти е вбесен, че да те нападне?
	— Не, _domine_. За една робиня винаги е по-добре да поддържа симпатия у всички, истина или не.
	— Разбирам… Още нещо: маршрутът, по който ти и господарката ти отивахте в термалните бани, винаги един и същи ли беше?
	— Да, разбира се.
	— И ходехте винаги в един и същи час?
	— Обикновено да, но онзи ден отидохме по-рано.
	— Как, как… — наостри уши Аврелий.
	— Младият Кай Емилий беше посетил Регила, но си беше тръгнал набързо, защото неговият чичо го чакаше, а преди да го види, трябваше да мине през дома си и да вземе един плик, за да му го даде. Щеше да се опита да побърза и да се върне вечерта, каза на господарката, така тя реши да отиде веднага в баните, така че да бъде отново вкъщи, когато мине отново той.
	Аврелий я слушаше умислен: а ако агресията е била насочена не към робинята, а към самата Регила?
	— Кай върнал ли се е наистина?
	— Да. Остана да чака повече от два часа, докато не ни видя да влизаме в знаеш какво състояние. Беше разстроен, плачеше повече от нас.
	„Е, браво, Кай, хубава подкрепа на девойка в беда!“, помисли Аврелий. После сложи отново плата в _касата_ и освободи робинята с кимане с глава.


	— Възнамеряваш да подадеш оставка ли, Кастор? Винаги си заплашвал, че ще се оттеглиш в Чилича, ако се оженя отново…
	— Е, докато онази жена все още не е твоя съпруга… — отговори уклончиво освободеният роб, поглаждайки козята си брадичка.
	— Ще бъде след една седмица.
	— Значи за момента все още съм на служба при теб.
	— Тогава открий кой може да е носил това — каза Аврелий, показвайки парчето плат, което беше получил от Балсамина.
	— Фин плат с отлично качество — оцени секретарят. — Господарска работа, не се връзва хич с голямата човка, която ти описа слугинята. Сигурен ли си, че казва истината? Може би са я подкупили, за да подпомогне за залавянето на господарката…
	— Нямам избор, трябва да се доверя.
	— _Domine_, невъзможно е да претърся гардеробите на целия Рим — протестира александриецът — Кажи ми откъде да започна!
	— От дома на бившия годеник на Регила — заповяда господарят.
	— И по каква причина, за бога? — учуди се освободеният роб.
	— Просто е. Кастор, помисли, че единственият, който печели от цялата тази история, е Кай Емилий, който сега е свободен да се ожени за богато момиче.
	— Не го виждам, наистина не го виждам — промърмори гъркът, изобщо неубеден.
	— Нито пък аз, но никога не може да се знае — заключи Аврелий, сбогувайки се със секретаря.
	Оставаше му едно-единствено нещо да направи, най-трудното.
	Нито едно голямо име, нито огромното имущество щяха да убедят Регила, че тялото й можеше да е източник на удоволствие освен на болка. Една изнасилена жена се бори да се примири с женствеността си; така без съмнение с всеки изминал ден Регила се мразеше малко повече; тази спирала трябваше да бъде прекъсната, а Кай, какъвто беше тромав и нерешителен, никога нямаше да е в състояние да го направи.
	Сенатррът стана и премина перистилия с големи крачки, надявайки се да е взел правилното решение.


	Тя не спеше, когато той прекрачи прага на стаята й: лежеше, както обикновено, сгушена в бърлогата си, подобно на ранено животно.
	— Така не става, Регила; съпругата на сенатор Стаций не се крие като крадец.
	— Защо ме пожела? Дори не ме познаваш… трябваше да го направи Кай!
	— Докато е жив баща му, няма никаква власт.
	— Опасявам се, че дори не се е опитал… но сега не искам да мисля повече за него. Безкрайно съм ти благодарна, сенаторе.
	— Публий — коригира я патрицият.
	— Обещавам ти, че ще се опитам да бъда за теб най-добрата съпруга, подчинявайки се за всичко — закле се, хълцайки, девойката.
	— Започни веднага, като си избършеш сълзите: нали не искаш да прекарам първата брачна нощ с жена, която плаче?
	— Публий… ние още не сме женени! — отбеляза тя учудена.
	— Има ли значение? — попита сенаторът.
	— Не, не точно сега. Аз обаче… ти не можеш да разбереш, не знаеш какво са ми сторили…
	— Не знам, но мога да ти помогна да го забравиш… — каза Аврелий, започвайки да милва нежно врата й.
	— Страх ме е — простена Регила със слаб глас, покривайки лицето си с ръце.
	— Ако не победиш страха сега, никога няма да успееш. Ще направя само каквото поискаш… — опита се да я увери сенаторът, облягайки я на леглото.


	— Имаш ли новини? — попита на следващия ден Публий Аврелий своя доверен секретар.
	— Да, _domine_, може би открих дебелака.
	— Кастор, безценен си! — възкликна патрицият, скачайки от стола.
	— Е, не, господарю: ако беше така, моите услуги не биха могли да се оценят в сестерции; обаче очаквам петдесетина сестерции за тази работа! — поправи го секретарят.
	— Смятай, че са в торбата ти! — обеща Аврелий.
	— Ти имаше истинско вдъхновение да ме пратиш в дома на Емилиите, _domine_. Тъй като бях там под колкото лъжливия, толкова страшен праг на един императорски бирник, се възползвах да си пъхна носа навсякъде и да се запозная един по един с всички роби: описанието, което ти направи Балсамина, отговаря напълно на някой си Лардо, отруден човек от _дома_ и телохранител на господаря. Освен това ще ти бъде интересно да научиш, че една зарзаватчийка от _Vicus Stablarius_ е забелязала по улицата двама подозрителни мъже точно няколко минути преди нападението: единият значително дебел, а другият с орлов нос.
	— Емший Джемин, баща на Кай, е много висок и има клюн като на хищна птица! — изсмя се Аврелий.
	— Освен това според неговия сладкар обича много ментови бонбони. И сякаш не стига това, в дома му сред дрехите за пране, благодарение на мързела на една жертвоготовна робиня… има амикт с откъснат ръб!
	— Не ми казвай, че платът е същият като този, който ти дадох аз! — ликуваше Аврелий. — За всемогъщия и добър Юпитер, би било твърде красиво, за да бъде истина!
	По лицето на Кастор се появи широка усмивка.
	— Кай Емилий е бил при чичо си, когато двете жени са били нападнати — продължи сенаторът. — Знае ли се къде е бил баща му по това време?
	— Не, _domine_. Той твърди, че е бил на разходка из града, но никой не го е видял… и неслучайно ескорт му е правил точно дебелакът!
	— Сега разбирам какво се е случило! Това прасе Емилий Джемин е изнасилил бъдещата си снаха с помощта на един нает роб, за да има легалната възможност да прекрати договора за годеж, който не му е бил изгоден повече! Каква низост!
	— Не по-голяма от тази, причинена на дъщерята на Сеян, изнасилена преди изпълнението на смъртната присъда, защото римският закон не позволяваше да се съди една девственица — напомни му секретарят. — Все пак Емилий Джемин наистина е мръсник. Тъй като е бил сигурен, че няма да бъде търсен някакъв звяр в доброто общество, дори не се е опитал да прикрие уликите.
	— Улики все пак, които в съда ще имат незначителна стойност: едно е да знае, че е виновен, друго — да получи присъда — помисли Аврелий.
	— Значи този червей рискува да му се размине? — възмути се Кастор.
	— Не е казано: очакваше се да се сблъскаме с беден баща, затворник на предразсъдъците си до такава степен, че да не се осмели дори да обяви открито изнасилването на дъщеря си. Сега обаче ще си има работа с мене, а аз ще го повикам да отговаря за изнасилването на съпругата на един сенатор!
	— Да, един богат, могъщ и достатъчно твърдоглав сенатор, че да сложи в чинията на везната цялото свое влияние и финансовите си ресурси, за да го разори — завърши освободеният роб. — С какви доказателства обаче? Думата на Балсамина няма да е достатъчна, нито пък тази на зарзаватчийката.
	— Знам добре и въпреки това… Кажи ми, Кастор, какво би направил, ако беше запален рибар и откриеш поток, пълен с пъстърва, точно в деня, в който си си оставил въдицата? — попита патрицият.
	— Ами бих си направил една от подръчни средства — отговори секретарят.
	— Именно, а средството на наше разположение е Регила. Трябва да я убедим, че този път в името на доброто трябва да каже някаква лъжа…
	— Чудесно, господарю: забелязвам с удоволствие, че се подобряваш: имаш голям напредък в това, да държиш под контрол вродената си честност на римлянин! Не бих искал да съм на мястото на Емилий Джемин през следващите месеци… — продължи Кастор с лукава искра в очите си. — Обаче ми е любопитно още нещо: ти какво ще спечелиш от цялата тази история?
	Патрицият тъкмо щеше да отговори, когато Помпония се появи изненадващо, връхлитайки на сцената устремено.
	— Сега разбрах, че си спасил онази нещастна девойка, като си я поискал за жена. Ти си велик, Аврелий! — възкликна развълнувана матроната, отпечатвайки на бузата му малка влажна целувка с червило.
	Сенаторът погледна Кастор с усмивка, сякаш в отговор на въпроса й.
	— _Domine_, ти си луд — въздъхна секретарят все по-учуден.
	Прав пред масата на Емилий Джемин, сенатор Стаций свърши да развива последния папирус.
	— Значи всичко е тук: обвинение в изнасилване, искане за доживотно изгнание и за конфискуване на имуществото; декларация на _стражарите_, че пазят дрехата ти, както и идентичното парче, откъснато от Балсамина; показанията на зарзаватчийката, която те е видяла на уличката и която вчера се е скрила сред твоите _clientes_, за да може по-добре да те идентифицира. Накрая ето, свидетелствата на десет минувачи, трето поколение римски граждани, които са те забелязали на _Vicus Stablarius_ в часа, в който е извършено престъплението.
	— Колко им плати, знатни сенаторе? — попита саркастично Емилий Джемин.
	— О, твърде много, но все пак мога да си го позволя — смекчи Публий Аврелий Стаций. — Моите мъже трамбоват из целия Рим в търсене на очевидци; мисля, че ще намерят много сред безработните в града. Искам да възстановя ходовете ти миг след миг, когато се изправим пред съдиите!
	— Тетрик никога няма да участва в процес, който би го посрамил!
	— Тетрик не, но аз да — отвърна сенаторът.
	— Бащата притежава _patria potestas_ върху Регила; само той може да заведе дело!
	— При брак _сит тапи, la patria potestas_ преминава в ръцете на съпруга — уточни Аврелий с ангелска усмивка.
	— Но Регила не е омъжена!
	— След няколко дни ще бъде, като положи подписа си върху документа. А аз не се страхувам от скандал.
	— Целият Рим ще ти се присмива, знаейки, че някой преди теб се е насладил на жена ти. Не можеш да си го позволиш, сенаторе — разхили се Джемин.
	— Рим ще разбере едно-единствено нещо — че не могат да ме обиждат безнаказано. И никой няма да има желание да се присмива, когато видят императорския печат на твоите врати, твоите мебели продадени на търг, твоите роби теглени на пазара с етикет на врата. Колкото до сина ти… няма да му остане много да се разори след делото, но казват, че е добър в аритметиката, така че бих могъл да го наема като служител в някоя от банките ми…
	— Нямаш достатъчно доказателства, за да ме осъдиш!
	— Имам най-доброто доказателство, показанията на жертвата. Регила те е познала.
	— Невъзможно е!
	— Как може да си толкова сигурен? Чувалът, с който си й покрил главата, може да е имал малка дупка…
	— Лъже! Моята дума срещу нейната, думата на един _paterfamilias_ срещу тази на една жена!
	— Съпруга на сенатор обаче. Не мислиш ли, че сме на равни позиции?
	— Ако обаче аз те съдя за клевета, би могъл да бъдеш изключен от Сената!
	— Моите триреми ще продължат да прекосяват Средиземноморието, гарантирайки ми скромен приход. И освен това без скуката от всички тези заседания на Курията бих намерил време най-после да се посветя на ученето на философия.
	— Използваш цялата тежест на богатството си и на високата си социална позиция срещу мен, Аврелий, без всякакви скрупули да използваш лъжа и измама!
	— Колко осъдително е поведението ми, нали? Почти като да наложиш бруталността на един възрастен мъж на едно беззащитно момиченце, прибягвайки към унижение и терор — отвърна патрицият студено.
	— Но ако Регила не е твоя съпруга, ти няма да стигнеш дотук… — помисли другият, поглеждайки го с хитър поглед.
	— Бих могъл да се позова на стария договор, който подписах с Третрико, карайки да се ожени Регила за сина ми…
	— Как, да не би да искаш за снаха една използвана жена? — направи се на учуден сенаторът. — А, извинявай, работата ще остане в семейството!
	— Да бъдем сериозни, Публий Аврелий: всички знаем, че нямаш намерение да се жениш повторно. Анулирай договора и аз ще предложа на Тетрик да поднови този на сина ми.
	— За да можеш да насилваш свободно Регила, щом заживее под твоя покрив ли?
	— Мислех да дам на младите друга къща…
	— Кажи да повикат Кай; да видим какво мисли.
	— Не е тук, отиде си… — каза Емилий, неспокоен.
	— Време беше! — коментира Аврелий. — Примири се: не мисля, че ще се върне, причини му твърде много…
	— Синът ми не знае нищо! — възкликна Емилий, оставяйки се да му се изплъзне неволно признание.
	— Ще се погрижа да го информирам възможно по-скоро — отвърна патрицият, без да скрива сарказма си.
	— Не! — простена бащата на Кай. — Без него бих бил мъртъв…
	— Ще му дадеш законната еманципация с една къща и една рента и ще одобриш женитбата му с Регила, отказвайки под всякакъв претекст зестрата — обяви Аврелий решително.
	— Ако направя, каквото поискаш, ще оттеглиш ли жалбата? — попита другият навъсен.
	— Ще видим. Междувременно съветвам те да не стъпваш извън къщи, освен в компания на добър ескортедин или друг ден моите мъже биха могли да те хванат сам и тогава… — заплаши сенаторът, тръгвайки си, без да обещае нищо.
	Същата тази вечер при господаря дойдоха двама роби, които влачеха един непознат, с лице, скрито от широка качулка. Като се хвърли в краката на сенатора, колосът начело на групата го заби на земята, забивайки една рапира в гърдите му.
	Тази предпазливост, да признаем, беше прекалена, тъй като мъжът с качулката, далече от това да се опита да избяга, трепереше като лист. Самсон е трябвало да действа деликатно, помисли Аврелий, още повече че се беше нахвърлил на Лардо, причаквайки го зад една колона, за да вкара главата му в чувала, преди да го напердаши пред Балсамина…
	— _Domine_, хванахме този натрапник, докато се опитваше да прескочи стената на зеленчуковата градина!
	— Чаках те, Кай Емилий — каза патрицият.
	Учуден, младежът покри лицето си и промърмори:
	— Исках да я видя още веднъж…
	— Греша ли, или говориш за жена ми? — попита Аврелий, показвайки тежка бръчка.
	— Още не си се оженил за нея! — протестира Кай.
	— Е, малко или много… — остави се да му се изплъзне сенаторът, веднага поразен от пламенния поглед на Кастор.
	— Аз я обичам от дете. Могат да ме лишат от наследство, но няма да ми попречат да избягам с нея!
	— Похвално е, че споделяш тези планове със съпруга на твоята възлюбена. Може би ще ми поискаш позволение за прелюбодеяние?
	— Остави ми я, сенаторе! — умоляваше го момчето. — Дадох да се разбере на баща ми и смятам да съм твърд. Колкото до Сервиано, тъкмо минавах да му кажа какво мислех за брака с неговата второродна дъщеря…
	— И той сигурно те е изслушал търпеливо? — попита с недоверие патрицият, който познаваше Сервиано като по-скоро сприхав мъж.
	— Не! Преби ме до смърт, като накара да ме държат робите му! — довери младежът и показа на всички синините си, отново с гордост в гласа си.
	Аврелий се усмихна доволен: може би момченцето се беше спасило по-добре от предвиденото…
	— Кай Емилий, ти ли направи това? — изкрещя един възхитен глас в дъното на таблинума. На вратата се беше появила Регила, която сега съзерцаваше младежа герой като божествения Юлий, триумфиращ след завладяването на Галия.
	— Ела с мен, Регила, ще живеем заедно в изгнание и бедност… Не притежавам вече нищо, но какво значение има това? Любовта е важна…
	— Ще решите ли вместо нея? Ти си красиво момче, не го отричам, но и моите имоти притежават своя чар! — каза патрицият, опитвайки се да бъде сериозен.
	Регила погледна сенатора, сбърчвайки чело; после се обърна към Кай, после отново към Аврелий.
	— Спри се, скъпа, или ще се главозамаеш — посъветва я патрицият.
	— Помисли си, имаш още време: господарят прехвърли четирийсетте, а Кай е млад и силен — шушнеше й междувременно Кастор, опитвайки се да избегне сватбената клетва, която би го принудила да емигрира в Чиличия.
	Момичето пое дълбоко дъх, после отговори съкрушена:
	— Доверих се на Публий Аврелий и не смятам да го предавам. И освен това вече би било твърде късно.
	— Не е вярно! — възрази й момчето.
	— О, да, вчера вечерта… — започна Регила.
	Секретарят прехапа устни: ако не се намесеше мигновено…
	— Небеса на Олимп, земетресение! — изкрещя, колкото му глас държи, опитвайки се да разклати възможно по-силно шкафа на раменете си.
	Докато всички се хвърляха на земята, търсейки подслон под мебелите, Аврелий прошепна на Регила:
	— Внимавай, момиче, ако кажеш още една дума за онази нощ, и аз няма да се оженя за теб…
	— Няма място за притеснение, оказа се фалшива тревога! — отговори Кастор, излизайки изпод масата.
	— Слава богу! Сега отведете този дързък младеж в стаята за наказание на робите: не бих искал в героичния си устрем да забърка някаква беля — заповяда сенаторът. После хвана ръката на годеницата си и я изпрати отново до покоите й.
	— Още ли си влюбена в Кай? — попита я на прага на стаята.
	— Как бих могла? Жена съм ти… — каза с явно притеснение.
	— Все още не: договорът за годеж би могъл да бъде разтрогнат по взаимно съгласие по всяко време.
	— Но ти и аз правихме… — промърмори тя объркана.
	— Има ли значение? — попита Аврелий и тъй като момичето не отговори, продължи: — Искам да кажа, че аз ще се жертвам, връщайки ти свободата. Ако те интересува, Емилий Джемин изготвя нов документ, в който те приема за снаха без нито стотинка зестра. Естествено ще направим така, че да извади все пак нещо, така че да се ползваш с известна свобода.
	— О, Публий Аврелий, прекрасен си! — каза тя със сълзи на очи.
	— Без благодарности, получих вече отплата — усмихна се сенаторът, карайки я да се изчерви. — Ако искаш да говориш с Кай, отивай, можеш да го направиш зад тази врата.
	— Няма ли да ми отвориш? — учуди се Регила.
	— Естествено, че не: би било грешно за двама годеници да останат сами преди церемонията — престори се на скандализиран сенаторът. — И освен това, веднъж завинаги, би могла да чакаш първата брачна нощ!
	— Корабът за Чиличия заминава утре, господарю. Какво да правя, да се кача ли? — прекъсна ги секретарят.
	— Следващия път, Кастор! — увери го Аврелий, поглеждайки Регила, която тичаше към стаята на Кай.


>	Приложение II
>	В сянката на империята
>	Обичаи, навици и любопитни факти за Рим на Публий Аврелий Стаций
>	Резюме
>	Latrunculi и хазартни игри

	В известен свой труд изтъкнатият историк Хьойзинха твърди, че цялото развитие на цивилизацията, дори в нейните най-трагични аспекти като войната, се е дължало не толкова на човека като _homo fabe_ или _homo sapiens_, а като _homo ludens_, тоест човек, който играе, който се забавлява, установявайки правилата на церемониите, ритуалите, жестовете, партиите за игра, било то на бойното поле, в научен кабинет или в личен план.
	Дали ще се приеме, или не тази теория, истината е, че играта винаги е имала първостепенно значение в живота на всички народи, особено на римляните, които наричали _ludi_ дори битките на арената, грандиозни игри на късмета и ловкостта, където залогът е животът. А Юлий Цезар, когато решил да рискува всичко и за всички, прекосявайки Рубикон, казал просто: „_Alea iacta est“_, където _alea_ означавало „случай“ и било името, което латините давали на зара, който, след като бил хвърлен, не можело да се върнеш назад.
	Заклети комарджии, всъщност римляните били много запалени по хазартните игри, които си оспорвали със заровете и ашиците на съответните поставки, наречени _tabulae lusorie_. Те можело да бъдат подноси от обикновено дърво от пиния, масички от мрамор или полускъпоценни камъни; или пък груби резбовани графити върху пейките, тротоарите, стъпалата или обществена настилка: единствено последните са стигнали до нас, а нищо не е останало от най-богатите шахматни дъски, като тази появила се при триумфа на Помпей, за която говори, Плиний, или la _tabula_ от дъб, описана от Петроний в _Satirycon_.
	Сред хазартните игри най-популярна била _felix six_, чиято _tabula_ била съставена от шест букви, разположени така, че да образуват сентенция. Познаваме някои от тези любопитни текстове, като призива: _arthi Occisi, Britto Victus, Ludite Romani_ (Като убиете партите, като победите британците, играйте, римляни!); или пък да цитираме друг пример, мотото, открито в една таверна, което служело и като меню: _„Abemos in cenapullum, piscem, pernam, paonem“_ (За вечеря имаме пиле, риба, шунка и паун).
	Освен това била известна и играта на „дванайсет линии“, _duodecim scripta_, един вид древен _backgammon_, вече изобразен на задната част на огледало от II-III век преди Христа, и от които произлезли северните _Taefle and Fayles_ и _Ad Elta Stelpur_, познати към хилядната година. Сред фанатичните играчи на „дванайсет линии“ най-отявленият безспорно бил император Клавдий, който не само накарал да оборудват каруцата му, за да продължи партиите на път, но написал и кратка история на играта, която за съжаление била изгубена.
	В редиците на игрите, които изисквали употреба на шахматна дъска, най-трудната и най-обичана все пак била тази на _latrunculi_, достигнала до нас вероятно (с много промени) от гърка _Petteia_, известен от времето на Троянската война. _Latrunculi_ са споменати от много класически текстове, някои от които, _Tristia_ на Овидий и _Laus Pisonis_, ни описват дори фазите на една партия. Освен това тези вметки не са достатъчни да ни илюстрират правилата: авторите предполагат, че читателите познават чудесно едно толкова популярно забавление, така че не се притесняват никога да илюстрират принципите, които стоят в основата.
	Поради същата причина не притежаваме никаква сигурна информация за размерите и броя на кутийките върху шахматната дъска, някои учени, убедени, че претендентите са подреждали 30 фигури всеки, предполагат, че са разполагали с 15 кутийки настрана, но археологическите доказателства, способни да подкрепят тази теория, остават оскъдни: всъщност, макар да са били намерени части от много големи шахматни дъски, не съществува никаква сигурност, че са били с квадратна форма, нито пък че са използвани за игра на _latrunculi_.
	И по отношение на стойността на фигурите въпросът е още спорен, макар да се знае, че са съществували поне два различни вида, обикновените _mandrae_ и най-силните _bellatores (о milites)_, тоест „войници“ От текста на Овидий заключаваме, че и двете фигури са се движели по права линия, но не знаем колко хода наведнъж. Впрочем смята се, че _mandrae_, тоест обикновените пешки, се премествали с една-единствена позиция, а най-силните пешки имали правото да преминават цялата линия; все от прочита на _Tristia_ може да се разбере, че някои пешки били „изяждани“ може би, когато попадали между две с противоположен цвят, или може би, когато било възможно да ги прескочат като нашата игра на дама.
	В заключение за най-разпространената в Древен Рим стратегическа игра не се знае нищо сигурно. Следователно ние трябва да се задоволим да представим партиите, представяйки си богатите шахматни дъски от твърди камъни, слонова кост и сребро, на които се съревновавали най-големите шампиони на Рим, сред които бил и Юлий Кан, шахматист и философ, живял в Рим през I век след Христа, който се появява и в _„Cuiprodest“_.


>	Речник на гръцките и латинските термини

	__Amasio:__ любовник от мъжки пол.
	__Aquiminale:__ легенче за миене на ръце.
	__Area:__ ракла, кош, каса.
	__Arcario:__ слуга, занимаващ се с арката (виж), тоест и счетоводител, и касиер.
	__Archimagirus:__ главен готвач.
	__Armaria:__ мебели с предназначение на гардероби, шкафове, секции.
	__Ars topiaria:__ изкуството да се садят храсти, като им се придава различна форма.
	__Atarassia:__ спокойствие, откъснатост от страстите, към които се стремяло епикурейството.
	__Aulos:__ музикален инструмент в Древна Гърция (употребяван и в Рим) с мундщук от тръстика.
	__Ave (мн.ч. avete):__ поздрав при среща.
	__Ave domine:__ Привет, господарю!
	__Bellatores:__ войници, пешките с най-висок ранг в играта на Latrunculi (виж.).
	__Balneatores:__ роби баняджии.
	__Bulla:__ златна топка, съдържаща амулети. Тя се носи на врата от _ingenui_ (виж), свободните деца до момента на обличане на мъжката тога.
	__Caligae:__ военни обувки.
	__Capsa:__ кръгла кутия за носене на свитъци.
	__Cathedra:__ стол с подлакътници и облегалка.
	__Calcei:__ затворени ботуши; тези на сенаторите били от черна кожа, декорирани с люнет от слонова кост.
	__Caupona:__ механа, хан с подслон.
	__Ccdrium:__ кедрово масло, използвано за подобряване на качеството на папирусите.
	__Cenacula:__ стаи, често под наем на горните етажи на една _insula_ (виж).
	__Clientes:__ защитени от друг персонаж хора, наречен патрон.
	__Codicillus:__ покана.
	__Compluvium:__ вана в средата на антрето, предназначена за събиране на дъждовна вода.
	__Crepidae (крепиди):__ сандали за вкъщи.
	__Cum manu:__ най-древната форма на брак между патриции, при който жената се съгласявала с фразата _„Ubi tu Gaio, ego Gaia“_ т.е. „Където ти ще бъдеш Гай, аз ще съм Гая“.
	__Dactylotheca:__ кутийка за пръстени.
	__Digitabularius:__ търговец на ръкавици.
	__Dominus:__ господар, стопанин.
	__Domus:__ голямо римско жилище, разположено на партер, състоящо се от антре, таблинум, триклиний, перистилий и кубикулум.
	__Fauces:__ вход в римски _domus_ (виж).
	__Flabelliferus:__ роб, назначен да носи ветрилото.
	__Forica:__ обществена тоалетна.
	__Fullones:__ бояджии или миячи.
	__Ingenui:__ деца, родени като свободни римляни, т.е. които не са роби.
	__Insula:__ голяма конструкция на пет или шест етажа, разделена на апартаменти.
	__Ius osculi:__ древно право на _paterfamilias_ (виж) да се целуват жените в къщата, в уверение, че не са пили вино.
	__Kirie (ж.р. _Kiria_):__ дума от гръцки произход за „господин“ или „госпожа“.
	__Lacerna:__ късо наметало с качулка.
	__Latrunculi:__ игра на табла, подобна на дама или шах, която се играела върху шахматна дъска с шейсет кутийки.
	__Lupa (мн.ч. lupae):__ проститутка от бедняшки квартал.
	__Mandra (мн.ч. mandrae):__ пешка с най-ниска стойност в играта на _latrunculi_.
	__Марра (мн.ч. tappae):__ лична салфетка, с която поканените на банкет обикновено отнасяли остатъците от храната си вкъщи.
	__Mos maiorum:__ „законът на предците“ или древната традиция на бащите.
	__Novacula:__ бръснач.
	__Nundinae:__ пазар, който се провеждал на всеки девет дни. Впоследствие тази дума означавала интервала между два пазарни дни.
	__Ostiarius:__ портиер.
	__Paelex:__ робиня или свободна римлянка, наложница на господаря.
	__Paterfamilias:__ най-възрастният мъж в семейството, на когото през античността се падала абсолютната власт върху съпругата, децата, потомците и робите.
	__Popina:__ таверна, механа.
	__Pocillator:__ виночерпец.
	__Recitatio:__ публично четене на литературна творба.
	__Raeda:__ лека каруца на четири колела.
	__Sabana:__ хавлия за баня.
	__Sapo di Magonza:__ боя за изсветляване на коса.
	__Sella:__ стол без облегалка.
	__Solae:__ обувки, сандали.
	__Sportula:__ малка кошница, съдържаща ежедневния бакшиш в храна или пари, която патронът подарявал на своите _clientes_ (виж).
	__Subligaculum:__ мъжки ингвинален пояс.
	__Sudatorium:__ стая за потни бани, надлежно затопляна чрез тръби, поставени под пода или в стените.
	__Synthesis:__ дреха от гръцки произход, обикновено използвана на банкети.
	__Thermopolium:__ римски еквивалент на снекбар.
	__Torus:__ дюшек. В по-широк смисъл легло.
	__Triclinius:__ слуга, занимаващ се трапезата, келнер.
	__Umbilicus:__ тръбичка от кост, в която слагали свитъците, които съставяли „книгите“ в Древен Рим.
	__Virtus:__ съвкупността от качества, които трябвало да притежава римският гражданин, роден свободен.
	__Verna, varnaculus:__ роб, от женски или мъжки пол, роден в един дом.
	__Vigils nocturni:__ обществена охрана, занимаваща се с превенция на пожари и престъпления.
	__Volsellae:__ пинсети за депилация.


>	Речник на историческите личности

	__Клавдий:__ римски император. Наследник на племенника Калигула през 41 г. след Христа, Клавдий възстановил (формално) властта на Сената, дал римско гражданство на много колонии, насърчил социалнополитическия възход на „конната класа“, укрепил властта на Империята върху Мавритания, Юдея и Тракия.
	__Епикур:__ гръцки философ. През 306 година преди Христа открил в Атина школа по философия (Градината), която била отворена както за жените, така и за робите. Тема на размишление на епикурейците било щастието: въпрос, който философът разрешавал, посочвайки освобождаващия инструмент на _atarassia_, или трезво, ясно, балансирано оттегляне от страстите на живота.
	__Федър:__ латински баснописец, живял между 20 година преди Христа и 50 година след Христа. По примера на Езоп героите в неговите разкази са животни, които въплъщават пороците и добродетелите на човешкия род.
	__Германик:__ живял между 15 година преди Христа и 19 година след Христа, провел няколко успешни военни кампании в Германия.
	__Митридат:__ име не само на един-единствен владетел, а на цяла династия, която царувала върху многобройни територии на Мала Азия.
	__Палант:__ бивш роб на Клавдий, станал на върха на бързата си кариера министър на финансите.
	__Сеян:__ политик между 20 година преди Христа и 31 година след Христа. Префект на преторията, стремял се да наследи Тиберий, особено след оттеглянето на последния в Капри.
	__Теренций:__ комедиограф, живял между 190 година и 160 година преди Христа, истински предшественик на театъра в модерния смисъл. Починал в Гърция, където отишъл да събира творбите на Менандър, един от неговите основни вдъхновители.


>	Речник на географските местности

	__Аргилетум:__ в Древен Рим улицата с копирните помещения, която тръгвала от Форума, минавала покрай Субурата и влизала във _Викус Патрициус_.
	__Месения:__ област в Южна Гърция. По времето на римското завоевание на Елада била част от провинция Акая.
	__Нарбо Марциус:__ съвременна Нарбона, в Южна Франция.
	__Сардиния:__ днешна Сардиния.
	__Вицетия:__ съвременна Виченца.
	__Викус Патрициус:__ в Древен Рим улицата, която от Аргилетума се изкачвала до Виминала.
