D>
	На Франсис, който подсказа заглавието
D$


>	Пролог

	_1807 година_
	Мълвата се разнесе из Академията за млади дами на госпожа Ъптън малко след часа за следобедния чай. Беше пристигнала нова ученичка, вероятно от изтъкнато, богато семейство. Момиче бе зърнало спряла отвън карета — черна, лъскава, с герб на вратата — и слуховете плъзнаха: май е глезена дъщеря на херцог или чуждестранна принцеса.
	Нищо подобно. Дванайсетгодишната Софи Греъм не бе роднина на херцог или на чуждоземен сановник. Беше сираче, внучка на виконт Мейкпийс и не желаеше да има нищо общо с него, както впрочем и той — с нея. Седмица след пристигането й в мрачната къща в Линкъншър той обяви, че тя трябва да тръгне на училище при първа възможност. Затова сега стоеше мълчаливо в кабинета на госпожа Ъптън и слушаше как дядо й се опитва да сплаши директорката да приеме Софи.
	— Обикновено не вземам нови ученички по средата на срока, милорд. В това е проблемът — обясни госпожа Ъптън.
	Беше относително висока жена, елегантно облечена в пастелни тонове, без никакви украшения и очевидно ни най-малко не се страхуваше от Мейкпийс — достатъчно основание моментално да предизвика уважението на Софи.
	— Трябва! Родителите й умряха от някаква треска, хваната по копторите. Изгледа свирепо Софи, която го наблюдаваше безизразно. — Не са й оставили нищо и без да ме питат, ми я натрапиха. Нужно й е женско влияние и да научи някакъв почтен занаят.
	— Сър, тук е академия за млади дами — натърти леко последната дума госпожа Ъптън. — Не обучаваме ученичките на занаяти, а ги въвеждаме в света на изкуствата, на изящните маниери…
	Мейкпийс махна с ръка.
	— Не ме интересува на какво ще я научите. Тя е дива, а нищо неструващите й родители я пренебрегваха напълно. Нямам нужда от мъжкарана.
	Директорката погледна Софи. Момичето продължаваше да стои кротко и тихо. Нито беше мъжкарана, нито родителите й я бяха пренебрегвали. Много държеше обаче госпожа Ъптън да я одобри, затова не оспори клеветническите лъжи, избълвани от дядо й.
	— Милорд, нашите възпитанички са от най-добрите семейства в Британия. Репутацията ни се гради на личното ми уверение, че момичетата излизат с характер и поведение, подходящи за бъдещия им живот във висшето общество.
	Виконтът се разгневи.
	— Разбирам накъде биете! Синът ми избяга с оперна певица. При това — французойка! Благородническата кръв не бива да се смесва с кръвта на простолюдието. Е, момичето е доста диво и нищо не може да промени това, но носи моето име, което, мадам, е гаранция, че отговаря на вашите стандарти. Препоръчаха ми учебното ви заведение и желая да настаня внучката ми тук. Назовете цената.
	Докато тирадата му се лееше, лицето на госпожа Ъптън бе станало безизразно, но сега тя хвърли преценяващ поглед към Софи. Или нещо от вида й, или думите на дядо й я подтикнаха да преодолее колебанието си. Софи бе сигурна, че е заради парите. Не винеше госпожа Ъптън; дори се молеше да поиска огромна сума. Мейкпийс щеше да плати колкото му кажат, за да се отърве от нея, както се убеди през трите седмици, прекарани под неговите грижи. Ненавиждаше го достатъчно, за да го види „олекнал“ с голяма сума пари.
	— Трийсет процента — отсече директорката. — Трийсет процента по-висока такса от обичайната ни и ще я сместя някак.
	— Приемам. — Мейкпийс си взе бастуна и се изправи. — Сандъкът й е отвън.
	— Не желаете ли да разгледате Академията?
	— Не.
	Виконтът се отправи към каретата. Багажът на Софи вече бе свален на чакълестата пътека.
	Мейкпийс надяна ръкавиците си и свъси гъстите си бели вежди.
	— Ще плащам за обучението ти, докато навършиш пълнолетие — изръмжа той гневно към Софи. — И нито ден след това. Постарай се да научиш нещо полезно тук, защото после няма да нося отговорност за теб.
	— Аз и не искам — вирна тя брадичка и издържа на изпитателния му поглед. — Сбогом.
	Вторачи се в нея и изсумтя високомерно.
	— Правиш се на горда, така ли? Нямаш основание. Ако не носеше моето име, щеше да си толкова незначителна, колкото и майка ти.
	Виконтът се качи в каретата и подвикна на кочияша да тръгва. Поеха веднага. Лорд Мейкпийс нито веднъж не погледна назад.
	— Ще ти покажа спалнята, госпожице Греъм — обади се госпожа Ъптън в настъпилата неловка пауза. В тона й се долавяше известно съчувствие. — Дядо ти ще поомекне, когато види колко старателно се учиш, сигурна съм.
	— Няма. Каквото и да направя, няма да е доволен и се радвам, че си тръгна. — Загледа се в минаващата през високата желязна порта карета. — Няма да съжалявам, ако го нападнат разбойници и го застрелят. — Обърна глава към шокираната директорка. — Благодаря, задето ме приехте, мадам. Обещавам да съм много добра ученичка.
	Направи безупречен реверанс, достоен и за най-добрата балерина от Москва; съвсем нормално, защото именно руска балерина я бе учила да го прави.
	Госпожа Ъптън я въведе навътре в сградата и изпрати учителка да доведе госпожица Елайза Крос и лейди Джорджиана Лукас.
	— Този срок ще бъдете в една стая — обясни госпожа Ъптън. — И двете са възпитани млади дами.
	— Мои връстнички ли са, мадам?
	Въпросът живо я интересуваше. Рядко бе имала възможност да се сприятелява с момичета на своята възраст.
	— И двете са във втори курс. Момичетата на твоята възраст обикновено са в четвърти, но понеже не съм преценила знанията ти, най-добре да започнеш по-отначало. — Погледна Софи несигурно. — Нали все пак си учила нещо, госпожице Греъм?
	— Да, мадам.
	Беше й болно, че я поставят в по-долен курс, но Софи се въздържа да уведоми госпожа Ъптън, че говори свободно френски и малко италиански, обича математиката и географията, знае да танцува и свири на пиано от четиригодишна. Възнамеряваше да спечели сърцата на всички в Академията и нямаше да й навреди да не сподели веднага някои приятни изненади.
	Лейди Джорджиана пристигна първа — на височина беше колкото Софи, светлокоса и с фин силует. Госпожица Крос влезе задъхана секунди след нея. Беше по-нисичка и по-пълна и със съвсем обикновени черти, за разлика от красавицата Джорджиана. Софи се усмихна и на двете.
	— За мен е огромно удоволствие да се запознаем — заговори тя. — Надявам се да станем приятелки.
	Госпожица Крос се усмихна притеснено, а лейди Джорджиана й хвърли преценяващ поглед, който казваше: ще видим. Софи нямаше нищо против. На тяхно място и тя би била предпазлива. Но Софи бе наследила чара на баща си и решителността на майка си. Веднага се захвана да се сближава с тях.
	Беше й необходимо. В никакъв случай не възнамеряваше да се върне в дома на Мейкпийс, където господстваше сърдитият й дядо. Детството й премина в столиците на Европа, където ги отвеждаше оперната кариера на майка й. Смъртта на родителите й сложи край на този щастлив, макар и неустановен начин на живот. Така попадна под опеката на дядо си, сякаш твърдо решен да я държи отговорна за всички грехове, извършени от родителите й, а те — в неговите очи — очевидно бяха безброй. Софи съвсем скоро усети, че умирайки, всъщност баща й е извършил най-големия грах, защото в завещанието си бе посочил виконта за неин попечител. Ако имаше начин да пренебрегне завещанието, Мейкпийс щеше изцяло да вдигне ръце от нея; но понеже нямаше начин това да се случи, според дядо й следващото най-подходящо нещо бе да я изпрати в Академията.
	Училището за млади дами едва ли бе толкова вълнуващо, колкото Европа, но й предлагаше единственото, което бе нямала през своите дванайсет години досега: дом. По време на безкрайното пътуване към Академията на госпожа Ъптън Мейкпийс я уведоми, че през ваканциите ще остава там, ако някое момиче не я покани да му гостува. Софи щеше да издържи да прекарва ваканциите в Академията, но копнееше за приятелки.
	Елайза и лейди Джорджиана разполагаха с голям потенциал да станат такива. Елайза бе притеснителна и сладка; този тип момичета винаги са непоколебими и лоялни. Софи се възхищаваше от тези качества. Лейди Джорджиана, от друга страна, изглеждаше енергична и неуморна; такива момичета будят всеобщо възхищение. Софи твърде бързо разбра, че Елайза е единствено дете на заможен баща, без връзки обаче във висшето общество, а Джорджиана, от едно от най-високопоставените семейства в Британия, е много по-малката сестра на граф Уейкфийлд.
	След вечеря ученичките се оттегляха по стаите, за да учат. Софи четеше урок по френски — езикът на майка й — и се радваше, че в тези часове няма да изостава. В един момент шепнещите гласове на съквартирантките й привлякоха вниманието й.
	— Опитай отново — настояваше Джорджиана. — Ще го научиш.
	— Опитвам се — въздъхна Елайза. — Наистина. Но не…
	— Със събирането ли се борите? — попита Софи, погледнала листа пред тях.
	— Много са ми трудни — призна Елайза засрамена.
	Софи се усмихна.
	— Ще ти помогна.
	Затършува в сандъка и извади тесте карти.
	— Комар ли предлагаш? — вирна вежди Джорджиана.
	Софи изсумтя.
	— Не е комар, ако не се обзалагаме. Картите обаче са чудесен начин да се упражняваш да събираш, да съпоставяш величини и какви ли не други математически действия. — Раздаде по няколко карти. — В тази игра събираш стойността на картите. Правиш го бързо и мълчаливо и преценяваш дали искаш още една карта.
	— Дамите не бива да играят карти — обяви Джорджиана, захласната в картите в ръцете й.
	— Наистина ли? — изненада се Софи. — Всички дами в Париж го правят. А и в Лондон. Татко твърдеше, че по-запалени играчи от английските дами са единствено английските джентълмени.
	— Не може да бъде! — прихна Джорджиана.
	— Така е — увери я Софи, но не добави, че баща й е бил наясно, защото е играл с всички господа.
	Майка й започна да си губи гласа след една гнойна ангина. Изоставиха Европа и се прибраха в Англия, където баща й пусна в употреба чара и името си, седна на игралните маси и започна да ги издържа посредством хазарт. Тя му помагаше да се упражнява, като уж играеше небрежно, а всъщност пресмяташе внимателно всеки ход.
	— Наистина ли ще ми помогне в събирането? — недоверчиво я изгледа Елайза. — Толкова… ми е трудно.
	— Разбира се! — увери я Софи. Показа й картите в ръката си.
	— Събери стойностите.
	— Шест — отвърна Елайза, загледана в четворката купа и двойката спатия.
	— А сега? — добави Софи седмица куца.
	— Тринайсет — отвърна другото момиче предпазливо.
	— Чудесно! А този път? — попита Софи при появата на осмица каро.
	— Двайсет. — Елайза се поколеба — и едно.
	— Браво! — похвали я Софи.
	— Така е много по-забавно, отколкото да ги събираш на хартия — призна лейди Джорджиана и се усмихна доволно. — Откъде го научи?
	— От татко. — Долови погледа, който съквартирантките й си размениха. — Той и мама починаха — добави тя. — Дядо не ме иска, затова ме доведе тук.
	— Колко ужасно — въздъхна Елайза.
	Софи успя да се усмихне. Смъртта на родителите й беше ужасна; дядо й беше ужасен; госпожа Ъптън бе най-малкото ужасно нещо в живота й в момента.
	— Предпочитам да съм тук, отколкото с него. Вие у дома ли бихте искали да сте?
	— Мама е починала при раждането ми — обясни Елайза. — Татко ме прати тук, за да се науча да бъда дама. Той ми липсва, но…
	— Брат ми искаше да се отърве от мен — включи се на свой ред лейди Джорджиана охотно. — И аз, като теб, предпочитам да съм тук. Брат ми е странна птица. Изпитвам истинско удоволствие, че съм нежелана от него.
	— Академията на госпожа Ъптън за Нежеланите — ухили се Софи.
	Джорджиана прихна.
	— Звучи ужасно — опита се да възрази Елайза, но също се засмя.
	Софи раздаде още карти и продължиха да се упражняват да събират. Постепенно Софи ги запозна с правилата на играта Двайсет и едно и как да пресметнат дали да поискат нова карта, или да се откажат. Самочувствието на Елайза порасна и съвсем скоро тя смяташе почти толкова бързо, колкото и Джорджиана.
	— Какво да правя с тази ръка? — попита Софи.
	Елайза погледна картите. Десетка спатия и петица купа.
	— Вземи карта, защото почти половината карти в тестето са със стойност шест или по-малко — посъветва я Елайза плахо.
	— Точно така — похвали я Софи. — Много добре се справяш.
	В този момент вратата внезапно се отвори.
	— Млади дами! — не повярва на очите си госпожа Ъптън. — Какво е това?!
	Елайза пребледня; Джорджиана трепна и шумно въздъхна. Трите момичета бързо се изправиха.
	Госпожа Ъптън прекоси стаята и отметна края на одеялото, което Софи инстинктивно бе метнала върху тестето.
	— Играете на карти?! — отбеляза директорката разочарована. — Това е недопустимо за млади дами.
	— Не играем — уточни Софи. — Никоя от нас няма пари.
	— Няма да приема подобно обяснение, госпожице Греъм. Игра на карти е не само неморално, но излага репутацията и състоянието на хората на риск. Никой уважаващ се джентълмен не би се обвързал с дама, която играе комар. Не би искал да носи отговорност за загубите й.
	— А ако тя печели? — провокира я Софи.
	Госпожа Ъптън я изгледа строго.
	— Който разсъждава така, непременно ще загуби. Желанието да се спечели тласка хората да залагат все повече и повече, докато накрая разорят семействата си. Какъв е шансът всеки път да печелиш, госпожице Греъм?
	Софи не отговори. Добре помнеше вечерите, когато баща й се прибираше късно, в унило настроение, защото не бе спечелил достатъчно.
	— Комарът е унищожил не един и двама почтени господа — продължи госпожа Ъптън. — За една дама е още по-ужасно да залага. Запомнете думите ми, млади дами: комарът води към сигурен провал. Винаги го избягвайте.
	— Да, госпожо — смотолеви Елайза със сълзи в очите.
	— Да, мадам — присъедини се и Джорджиана.
	Госпожа Ъптън вирна вежди.
	— Госпожице Греъм?
	Софи се канеше да вдигне рамене, но се усети и промърмори:
	— Да, госпожо.
	Директорката ги изгледа строго.
	— Госпожице Греъм, този път ще си затворя очите, защото не си запозната с правилата тук. Но случилото се да не се повтаря!
	Прибра картите и излезе, като междувременно намали светлината от лампата.
	— Ще се упражнявам по друг начин — въздъхна Елайза, докато си лягаха. — Татко много ще се разстрои, ако госпожа Ъптън му пише как съм играла комар. Надява се да се омъжа за джентълмен, което означава да се държа като дама. Ще ми се обаче джентълмените да не държат толкова много на събирането на цифри при ръководенето на домакинството.
	— Не държат — успокои я Джорджиана. — Обикновено оставят секретарите си да се занимават с това.
	— Няколко раздавания на никого няма да навредят — обади се Софи. — Освен това не залагахме, значи не беше комар.
	Софи мислено отправи благодарствена молитва, задето госпожа Ъптън конфискува нейното старо тесте, а не онова на баща й. Щеше да се бие като див звяр да запази бащиното тесте — един от малкото спомени от родителите й, а това можеше да доведе до изключването й от Академията, с други думи — да я върнат при лорд Мейкпийс.
	Сърцето й се сви при мисълта за родителите й. Преди четири месеца бяха живи и здрави; не разполагаха с много средства, но бяха щастливи. След това всичко изчезна.
	Охтика, казаха лекарите. Имала късмет, че и тя не се е заразила.
	Късмет! Много мразеше тази дума.
	Софи се насили да диша дълбоко и равномерно. Всичко в живота бе въпрос на шанс. Щастието се постига единствено благодарение на собствените усилия, защото съдбата рядко проявява благосклонност или щедрост. Отрано бе научила този урок и никога нямаше да го забрави. Не възнамеряваше да разчита на късмета.
	— Но госпожа Ъптън няма да ни учи да смятаме, ако не е нужно дамите да го умеят — разсъждаваше Елайза, в неведение за вътрешните терзания на Софи. — Ще трябва да измисля друг начин да го овладея… И дано не се налага да пресмятам шансове…
	— Защото, според шансовете, е много вероятно да срещнеш и да се омъжиш за привлекателен и чаровен джентълмен, Елайза — засмя се Джорджиана. — А той ще се отнася към теб като към херцогиня, независимо дали умееш да смяташ, или не.
	— Надявам се — въздъхна Елайза замечтано. — Не притежавам нито твоята красота, нито ума на Софи, затова не бива да рискувам.
	Софи подпъхна одеялото под брадичката си, докато двете момичета обсъждаха бъдещето. Фактът, че я нарекоха умна и по име, бе достатъчен по тялото й да се разлее топлина. Сега, когато родителите й бяха мъртви, тя бе сама на този свят. Дядо й се оказа чудовище, а семейството на майка й бе далеч — чак на континента. Знаеше, че някъде има чичо и вуйчо и евентуално братовчеди, но никой нямаше да й се притече на помощ.
	Добре — няма семейство, било то знатно или да държи на нея, но за начало истински и верни приятелки щяха да са й от полза. Незнайно защо имаше чувството, че тя, Елайза и Джорджиана са предопределени да са първи приятелки.


>	Глава 1

	_1819 година Лондон_
	Клуб „Вега“ заемаше любопитно положение в Лондон. Закътан в задънена улица близо до площад „Сейнт Джеймс“, той се намираше между богатството и елегантността на квартал Мейфеър и бруталната нищета на бедняшките къщурки в Уайтчапъл. Всеки — херцог и докер, дама и лека жена — можеше да кандидатства. Към щастливците, одобрени да получат сребърната плочка, знак за членство, имаше само две изисквания:
	Плащай си дълговете. Дръж си езика зад зъбите.
	Според мълвата членовете полагали клетва да не разкриват какво се случва между стените на „Вега“; според мълвата, защото никой не можеше или не искаше да го потвърди. Запитан направо, всеки член твърдеше, че не знае нищо и бързо се отдалечаваше. Дори най-запалените клюкари не успяваха да изтръгнат повече подробности за клуба, където насърчаваха комара. Затова клетвата за запазване на тайната се бе превърнала в легенда. Това, от своя страна, насърчаваше разпространението на всякакви истории какво всъщност се случва.
	Джак Линдвил, херцог на Уеър, знаеше всичко за „Вега“. Клубът бе проклятието на живота му, макар никога да не стъпваше там. По-малкият му брат, Филип, обаче бе чест посетител, заедно с приятелите си. Канеха от време на време и Джак да ги придружи, но той винаги отказваше. Не заради чара му и интелигентността му бе добре дошъл на техните маси. Младите мъже с фиксирани доходи — дори значителни фиксирани доходи — винаги търсеха богаташи, срещу които да играят, а, както Филип често му напомняше, Уеър бе сред най-богатите херцози в Англия.
	В този смисъл Джак бе желана плячка за приятелите на Филип и техните празни джобове. За тяхно съжаление обаче Джак не бе глупак и отказваше да играе. Малко лош късмет и човек можеше да си съсипе живота.
	Тази мисъл го накара да стисне устни, когато каретата пое по Сейнт Мартинс Лейн, на път за клуб „Вега“. Филип твърдеше, че именно на лош късмет се дължи последната му значителна загуба — двойка спатия, когато се нуждаеше само от коя да е по-голяма карта от тройка. Филип бе убеден, че правилно е изчислил вероятността да му се падне такава, но крупието е допуснало грешка, ала не смееше да го обвини направо — какъв смисъл има да рискува членството си. В резултат обаче подписа разписка за почти две хиляди лири, а не бе в състояние да ги плати.
	Филип се разкая. Извини се, задето иска подобна услуга. Обеща никога повече да не се повтори, макар вече няколко пъти да му се беше случвало. Той също така сподели какво го е сполетяло с майка им, която нахълта в кабинета на Джак и настоя той да уреди дълга, за да не бъде унизен публично Филип.
	Отначало Джак не искаше и да чуе. Филип сам си го беше докарал до главата и щом бе достатъчно мъж, за да подпише разписка за такава крупна сума, нека е достатъчно и мъж да измисли как да се издължи. Но майка им прибягна до всичко: спореше, умилкваше се, плачеше и гневно обвиняваше Джак в пълно безразличие към семейната чест. Най-накрая по-големия й син склони. Решеше ли нещо херцогинята, нищо не бе в състояние да я откаже.
	Каретата спря. Кочияшът отвори вратата и Джак слезе. Щеше да плати дълга на Филип, но не без последствия. Брат му разполагаше с независими доходи — благодарение на майка им, — но получаваше и средства от имотите на херцогството, които Джак ръководеше. Седем години бе посветил да разработва тези имоти и проклет да е, ако позволи трудът му да се окаже напразен заради лошия късмет на Филип на игралните маси.
	Стиснал устни, влезе в клуба. Едър мъж в безупречно вечерно облекло застана пред него, преди да е направил и две крачки.
	— Добър вечер, сър. Как да ви помогна?
	— Тук съм да се видя с Дашуд — отвърна Джак, назовавайки собственика на клуба.
	Извади визитка и я подаде на мъжа.
	— Той очаква ли ви?
	Джак се усмихна мрачно.
	— Смея да твърдя, че няма да се изненада от посещението ми.
	Филип не се стесняваше да споменава наляво-надясно семейното име. Ако господин Дашуд бе наполовина толкова предпазлив, колкото гласеше репутацията му, вероятно бе очаквал посещението на Джак от момента, в който Филип бе подписал разписката.
	Управителят го изгледа изпитателно.
	— Вероятно няма. Бихте ли изчакали в трапезарията?
	Боже, не! Ами ако види познат и го въвлекат в разговор?
	Джак искаше историята да приключи възможно най-бързо и за предпочитане да не се разчуе.
	— Ще изчакам тук!
	Тонът му даде да се разбере, че не желае да го бавят.
	— Защо не се включите в едно-две раздавания? — предложи мъжът.
	Над рамото му Джак виждаше основния игрален салон. Не беше претрупан или богато украсен, както очакваше; напротив — изглеждаше изтънчен; приличаше на обикновен салон за мъже, но… присъстваха и жени. Не леки жени, вкопчили се в ръцете на джентълмените, а дами от обществото. Веждите на Джак се стрелнаха леко нагоре, когато зърна лейди Ротеруд да играе вист.
	— „Вега“ не изключва присъствието на дами — отбеляза управителят, проследил погледа му. — Някои господа се изненадват, но скоро започват да виждат предимствата.
	Джак стисна устни. Празноглави жени можеха да загубят цяло състояние също като безразсъдните млади мъже.
	— Без съмнение.
	Запита се дали Филип някога е губил значителна сума от жена, но реши, че е без значение. Изгубените пари си остават изгубени.
	Все пак любопитството му се събуди. Дами да залагат наравно с мъжете? Голяма новост. Управителят се отправи да извика господин Дашуд, а Джак пристъпи напред да погледне салона иззад паравана от палми.
	Разпозна Ангъс Уитли и Фъргъс Фрейзър — приятели на Филип. Седяха на маса с един мъж и жена в яркочервена рокля, с гръб към него. Тъмната й коса бе вдигната на кок и разкриваше бледата й кожа. На шията имаше тънка черна панделка, вързана на фльонга на тила, а краищата й се спускаха игриво и изкушаваха мъж да ги дръпне.
	Погледът на Джак се задържа върху жената. Защо ли е станала член на клуб, където се играе комар? Всяка почтена представителка на нежния пол би се посвенила да го направи. Лейди Ротеруд, макар и виконтеса, бе известна със своята екстравагантност. Но друга? Какви ли са изискванията за членство, запита се той; различни ли бяха за мъжете и за жените? Но едва ли са много строги, след като Филип е станал член; Филип, чиято препоръка се свежда до знатното му име, значителния му чар и невероятния му късмет на карти.
	Уитли възкликна и хвърли картите. Фрейзър се засмя, предвкусил победа. Пресегна се да прибере купчината пари от средата на масата, но жената го спря с докосване по китката. Джак не чу какво му каза, но по шокираното изражение на Фрейзър предположи, че новините не са добри. Третият мъж показа картите си и се разсмя гръмко, което стана причина мнозина глави да се обърнат към тях. Очевидно жената бе спечелила.
	Вместо да се смути, задето е станала център на внимание, тя видимо изпита удоволствие. Промълви нещо, Уитли прихна, а неколцина от съседната маса се засмяха. Джак не виждаше изражението й, но явно бе доволна, ако съди по начина, по който наклони глава. Събра парите, а Уитли разбърка картите и започна да ги раздава.
	Нищо чудно защо брат му харесва това място. Джак се запита дали Филип познава жената в червената рокля.
	— Ваша светлост — обади се глас зад гърба му. Джак се обърна, отърсвайки се от тези мисли без съжаление. Управителят се беше върнал. — Господин Дашуд ще ви приеме.
	Преведе го през врата, дискретно прикрита от палмите, после по коридор до втора врата. Поклони се, почука и я отвори. Джак влезе.
	— Никалъс Дашуд на вашите услуги, ваша светлост. — Собственикът, висок строен мъж с изсечени черти, се поклони. — Извинете за забавянето. Не ви очаквах.
	— Тук съм заради дълга на брат ми.
	Устните на Дашуд се извика в лека усмивка.
	— Той спомена, че вероятно ще се появите.
	Джак потисна яда си, предизвикан от самоувереността на Филип, че не само ще го измъкне от тази каша, но и да го спомене пред Дашуд. Трябваше да се досети; Филип бе достатъчно безсрамен да се изнизва от всякакви неприятни ситуации.
	Собственикът отиде до писалището и взе лист хартия.
	— Две хиляди сто и двайсет паунда.
	Джак си пое дълбоко въздух, за да се въздържи наново. Филип бе излъгал и за това, като обяви, че дългът му е по-малко от две хиляди.
	— Разрешете да погледна.
	Дашуд му подаде разписката с тънка усмивка. Очевидно непрекъснато се справяше с подобни проблеми. Бегъл поглед увери Джак, че почеркът е на Филип. Обещаваше да възстанови тази голяма сума на сър Лестър Багуел.
	— Обичайна практика ли е да гарантирате връщането на дължимото от членовете ви? — попита Джак, връщайки разписката.
	— Аз не гарантирам нищо. — Дашуд се облегна на писалището. — Членовете разполагат със свободата да си разменят разписки или средства директно. В някои случаи предпочитат да ги връчат на мен. Не им ставам гарант, а го правя като услуга. Нещо като посредник съм. Във „Вега“ имаме много малко правила, но едно от най-важните е да си плащаме дълговете.
	Това означаваше, че сър Лестър се е опасявал дали Филип ще се издължи и е искал Дашуд да приложи правилото на клуба. Мислено проклинайки брат си, Джак написа с мрачно изражение искане до банката си за сумата. Мълчаливо го подаде на Дашуд, а той му връчи разписката на Филип.
	— За мен беше удоволствие, ваша светлост — обяви домакинът, придружавайки го до вратата. — Ако някога търсите маса, на която да играете, надявам се да се върнете във „Вега“.
	Как ли пък не, помисли си Джак.
	Дашуд го изпрати чак до преддверието. През листата на палмите Джак неволно хвърли поглед към главния салон. Разполагаше с тържественото обещание на брат си в продължение на месец да не сяда на масите за залагане като наказание за безразборното му харчене. Вероятно това бе начин да научи някакъв урок и да хвърля на вятъра по-малко пари. Филип едва ли щеше да е в салона… Виж, дамата в червената рокля… Изпитваше странно желание да види лицето й. Любопитно му бе що за жена е готова да играе комар.
	За негово изумление зърна чернокосата глава на брат си в средата на салона; малка група се бе събрала до масата. Джак застина на място. Филип бе нарушил дадената дума и правеше залози не по джоба си, като без съмнение обясняваше, че брат му ще покрие загубите днес, утре и завинаги. Докато наблюдаваше, зяпачите около масата нададоха възгласи, а Филип вдигна ръце и се засмя.
	Джак познаваше този жест. Подсказваше, че Филип губи. Той винаги губеше със замах, смееше се и си придаваше безгрижен вид. Едва по-късно, когато осъзнаеше последствията от загубата си, се разкайваше. Доколкото току-що бе уредил изплащането на голяма сума, загубена на комар, Джак се чувстваше напълно в правото си да извлече брат си от клуба, преди да затъне отново, както бе най-вероятно да стане. Играеше на зарове — игра, зависеща напълно от шанса. Джак се извърна, мина край Дашуд и влезе в салона.
	— Падам — заяви Филип галантно, докато Джак се приближаваше, — но поне е от най-красивата жена в Лондон.
	Хората наоколо се засмяха.
	Идиот, помисли си Джак, с усилие пристъпвайки към масата. За да не падаш, е достатъчно само да престанеш да играеш. Дашуд щеше да преустанови членството на Филип, ако Джак откаже да плати новия дълг. Джак нямаше нищо против да откъсне брат си от игралните маси в Лондон. Прие да посвети живота си на ръководенето на именията на херцогство Уеър, но проклет да е, ако допусне Филип да пропилее семейното състояние.
	Застана до масата, но по случайност се озова срещу брат си. Без да го забележи, Филип се поклони церемониално и подаде заровете на жената — онази в червената рокля, която преди малко играеше на карти с безразсъдните приятели на Филип.
	— Благодаря, сър — засмя се тя приветливо. — Винаги е удоволствие да се печели от теб. — Вдигна ръката със заровете до устните си. — Пет — обяви тя, преди да ги хвърли.
	Хората наоколо затаиха дъх, а Джак не бе в състояние да откъсне очи от жената.
	Не беше класическа красавица, но определено въздействаше хипнотизиращо с овалното си лице и очи с цвят на шери. Сребърен медальон с капаче висеше на черната кадифена панделка, вързана на шията. Когато се наведе напред, за да събере отново заровете, преди да ги хвърли, Джак зърна бюста й, който заплашваше да изскочи от червеното деколте. Тя се изправи и погледна Филип кокетно. Джак най-после откъсна очи от нея и се обърна навреме, за да види заинтересуваното изражение върху лицето на брат си.
	През ума му минаха две мисли.
	Първо — тя е омайна стройна сирена. Захласнат в деколтето й, Филип не забеляза колко всъщност загуби.
	И второ: Джак я желаеше.


>	Глава 2

	Клуб „Вега“ се бе превърнал почти във втори дом за Софи Камбъл.
	Понякога си представяше как сградата е била дом на джентълмен, а защо не на граф или на маркиз? Тъмната дървена ламперия му стоеше като елегантен костюм, а елегантността се допълваше от кристалните полилеи и дебелите килими. В някои игрални домове почти не проникваше слънчева светлина, но не и във „Вега“. Там завесите се спускаха само вечер, а през деня светлина нахлуваше през високите прозорци, които оставяха отворени през топлите вечери. Пушенето бе разрешено в една стаичка отзад, а трапезарията си съперничеше с тази в хотел „Миварт“, вероятно за да се чувстват по-уютно жените.
	Това бе най-голямото достойнство на „Вега“ — допускаха се жени. Не просто гости, придружаващи мъжете, а като пълноправни членове. Не бе никак лесно да те приемат, но Софи от самото начало осъзна, че мястото е идеално за целите й. Клуб „Вега“ привличаше всякакъв вид мъже, а те бяха готови да загубят от жена. Беше жизненоважно за нея, защото така си изкарваше прехраната.
	От постъпването си в Академията на госпожа Ъптън, Софи знаеше, че навърши ли пълнолетие, ще се налага да разчита единствено на себе си. Сутринта на осемнадесетия й рожден ден госпожа Ъптън я извика, за да й съобщи възможно най-внимателно решението на лорд Мейкпийс да не плаща повече за обучението й. Доколкото писмото на виконта бе пристигнало сутринта на рождения й ден, Софи си представяше откога навъсения заядлив старец е копнеел да го прати. Директорката й предложи да остане като преподавател по математика, но Софи отказа. При госпожа Ъптън шансовете да изкарва достатъчно, за да води добър живот, бяха минимални; кой знае какво щеше да постигне в широкия свят навън. Тя бе от хората, винаги готови да рискуват.
	Отначало определено не й бе лесно. Без средства, тя прие да стане компаньонка на овдовяла виконтеса. Лейди Анна Фокс се оказа истинско откритие необикновена, дръзка, щедра и находчива. Именно тя загнезди в съзнанието на Софи идеята как да се справи. Всяка жена се нуждае от собствено състояние, повтаряше работодателката й често, а Софи, макар и съгласна, се усмихваше кисело. Не беше леснопостижимо. Лейди Фокс вярваше в думите си. Когато почина, остави на Софи триста паунда. Добро начало, бе написала тя в завещанието си; а Софи реши да не пропилява този късмет. С тристата паунда и лични скромни спестявания тя си измисли покоен съпруг, промени името си и на двайсет и една замина за Лондон, за да осъществи своя Велик план.
	Всъщност, замисълът й бе прост. Осигури ли си веднъж независимост, щеше да бъде господарка на съдбата си и сама да чертае бъдещето си. Ако независимостта — а това означаваше пари — не бе ключът към щастието, то поне бе важен фактор. Затова Софи се залови да си ги осигури по единствения й познат начин: чрез игра на комар.
	Понякога изпитваше угризения, задето живее от загубите на другите. Добре помнеше лекциите на госпожа Ъптън срещу хазарта и съзнаваше правотата на думите на директорката колко опасен и пагубен е този път. Разработи си железни правила, за да не губи много, но оставаше въпроса за… репутацията й.
	Приятелките й също се притесняваха. От онзи първи ден преди повече от десетилетие тя, Джорджиана и Елайза бяха неразделни. През годините, които Софи прекара при лейди Фокс, а двете момичета още ходеха на училище, всяка седмица си разменяха по няколко писма. Сега и трите бяха в Лондон. Елайза — в дома на баща си в Гринуич, а Джорджиана — с постоянната си придружителка контесата на Сидлоу. Приятелките непременно пиеха чай веднъж на две седмици, обикновено в уютния дом на Софи на Алфред Стрийт.
	— Защо не инвестираш парите? — често питаше Елайза. — Така ще бъде по-безопасно.
	— Никога! — възразяваше Софи. — Да играеш на борсата е най-рисковано.
	— Татко се справя добре и многократно е предлагал да те съветва — напомняше й Елайза.
	Не беше никаква утеха за Софи. Господин Крос бе в състояние да си позволи загуба от хиляда паунда при лоша сделка, но не и тя.
	Джорджиана виждаше по-добър залог.
	— Погрижи се някой джентълмен във „Вега“ да се влюби в теб. Според Стърлинг сър Томас Мейфийлд е чудесна партия.
	Виконт Стърлинг бе бъдещият съпруг на Джорджиана и тя непрекъснато цитираше авторитетно мнението му по всички въпроси.
	Това разсмиваше Софи.
	— Томас Мейфийлд ли? Баронът? Ти си луда!
	— Луда ли? — Джорджиана ококори изразителните си зелени очи. Обърна се към Елайза: — Нима съм луда да я насърчавам да обърне внимание на висок, привлекателен джентълмен? Та той кара сърцата на повечето дами в Лондон да трепват, когато им се усмихне дяволито.
	Софи забели очи, а Елайза се засмя.
	— Ти май си се увлякла по него. Да предупредим ли лорд Стърлинг?
	— Не, естествено. Стърлинг няма от какво да се бои. Влюбена съм в него от години — махна Джорджиана небрежно.
	Виконт Стърлинг, чието имение граничеше с имението на граф Уейкфийлд, предложи брак на Джорджиана, когато тя навърши осемнайсет. Девойката прие охотно. Лорд Уейкфийлд все отлагаше сватбата, но всички познаваха неговата ексцентричност, а и това позволяваше на сгодената Джорджиана да се радва на втори лондонски светски сезон, а докато продължава да купува всичко необходимо за венчавката и чеиза си, Уейкфийлд и Стърлинг да спорят за окончателния вид на брачното споразумение.
	— Затова май е най-добре да не закачаш Софи на тази тема — подхвърли Елайза предпазливо. — Ти лесно намери своя герой. Не всички сме такива късметлийки.
	— Но аз искам точно това — възкликна Джорджиана. Обърна се към Софи: — Сър Томас толкова ли е лош?
	— Не — излъга тя с усмивка. — Просто не е за мен.
	Софи беше наясно защо Стърлинг намира барона за подходяща партия за нея. Сър Томас, със съмнителната си представа за чест, и с ръце, ненаситни да блуждаят по женските прелести, бе напълно неприемлив съпруг за лейди Джорджиана Лукас, а дори и за наследничката Елайза Крос, но за госпожа Софи Камбъл, предполагаема вдовица със скромни средства, която прекарва вечерите си в игрален дом, би бил изгоден партньор. Софи бе напълно наясно как отбраното общество гледа на нея.
	— Тогава нечий по-млад син — не се предаваше Джорджиана.
	— Лорд Филип Линдвил, например.
	— Кой?! О, не!
	— Познаваш го, Софи. През последния месец са те забелязали в неговата компания — продължи Джорджиана настойчиво.
	— Според Стърлинг е страхотен и е дяволски привлекателен.
	— Според татко е нехранимайко — обади се Елайза.
	— Истинската любов ще го преобрази — намигна й Джорджиана.
	— Прекалено голяма грижа, с която не ми се нагърбва — засмя се Софи.
	Елайза кимна, но Джорджиана изсумтя невъзмутимо.
	— Само ти би описала ухажор като „голяма грижа“, Софи!
	— Лорд Филип — отвърна тя — не е ухажор.
	По неизвестна причина на път за „Вега“ разговорът се въртеше в главата й. Вечерта беше хладна и облачна, от време на време преваляваше. Отново беше с червената рокля, но не за късмет, а за добро настроение; беше й любима. Господин Форбс, управителят, пое пелерината й и Софи зърна силуета си в огледалото над камината. Не се чувстваше стара, но на двайсет и четири не беше и млада. Не би се отказала от ухажор, ала й се щеше да е джентълмен, влюбен в нея, който да успее да спечели и нейната любов. Мъжете, които срещаше, обаче не се интересуваха от подобно нещо.
	Ако продължаваше да печели със същото темпо, до шест години щеше да натрупа десет хиляди паунда — сума, достатъчна да й осигури финансова сигурност. Шест години плюс десет хиляди означаваха независимост. Не биваше да го забравя, защото иначе щеше да е изложена на милостта на развратни барони, които не са дори наполовина толкова привлекателни, колкото сър Томас Мейфийлд. Изправи рамене и влезе в салона. Не и отне дълго да намери маса и тя седна с доволна усмивка.
	Мина час. Отначало изгуби малко, но после го навакса. Вече имаше шейсет паунда. Някой зад гърба й възкликна:
	— Госпожо Камбъл!
	Софи трепна. Тя и партньорът й Джайлс Картър успешно се справяха с господин Уитли и господин Фрейзър на вист. Вистът не само бе подходяща игра за дама, но и лесно се печелеше на нея, стига да внимаваш и да не пиеш прекалено много. Господин Уитли не внимаваше достатъчно, а господин Фрейзър беше на третата чаша вино. Възторженият поздрав на лорд Филип Линдвил прекъсна за миг играта.
	— За мен е удоволствие да те видя тук — поклони се той леко.
	— И за мен — усмихна му се тя.
	В подмятанията на приятелките й имаше известна доза истина относно лорд Филип. Той често играеше с нея. Беше привлекателен и забавен, макар и малко прекалено уверен в чара си. Софи го слагаше в категорията „голяма грижа“ като ухажор.
	— Няма ли да поиграеш с мен? — Ухили се и прошепна конспиративно: — Бях обещал да не идвам тази вечер, но възможността да те видя ме изкуши.
	— Не бих искала да изкушавам, когото и да било да наруши дадената си дума — отвърна тя закачливо.
	Той се засмя.
	— Беше глупаво обещание. Хайде. Вероятно ще ме биеш и това ще бъде моето наказание.
	— Но ние вече играем — обърна му внимание тя.
	Лорд Филип обаче размени поглед с приятеля си господин Уитни.
	Той веднага стана от стола и обяви:
	— Време е да се оттегля. Направо ме разбихте, мадам.
	Поклони се. Господин Фрейзър последва примера му. Господин Картър, нейният партньор, се поколеба, но Софи знаеше, че поиска ли нещо Филип, обикновено го получава.
	Тя потисна раздразнението си и остави картите.
	— Господин Картър, надявам се някога отново да играем заедно. Невероятна двойка на вист сме.
	Както и очакваше, той се поотпусна и дори й пожела късмет, а лорд Филип побърза да я отведе.
	— Бях по средата на игра — упрекна го тя, докато той я хващаше под ръка. — Търпението е добродетел, милорд.
	Филип се ухили.
	— Нищо чудно, че не притежавам и капчица. Всъщност дойдох да говоря с Дашуд, но те видях и напълно забравих защо съм тук.
	— Да се чувствам ли поласкана?
	Имаше само две причини да се говори направо с Дашуд, собственика на „Вега“: или да се поръчителства за нов член, или да се уреди комарджийски дълг — по-крупен. На два пъти Софи бе имала щастието да спечели по-голяма сума и господин Дашуд лично присъства на издължаването. Съмняваше се, че Филип ще се разсее така лесно от присъствието й, ако е дошъл да прибере печалба.
	Погледна го. Кичури тъмна коса се бяха разпилели по челото му, а на устните му играеше съблазнителна усмивка.
	— Да. Трябва да се чувстваш силно поласкана. Кажи ми, че е така и аз също ще бъда поласкан.
	Беше наистина привлекателен и чаровен и й стана жал, задето ще охлади неподправения му интерес.
	— Ласкателствата лесно се леят — засмя се тя. — Е, какво? На зарове ли ще играем?
	На зарове се играеше бързо. После щеше да се поотдалечи от него, защото напоследък лорд Филип бе станал прекалено настойчив в ухажването си.
	Наистина жалко. Никой не знаеше, но тя си държеше очите отворени с надеждата да си намери съпруг. Щеше да е добре, ако той бе приемлив. Джорджиана определено щеше да се гордее с нея, ако се задоми с брата на херцог.
	Но колкото и да го харесваше, сър Филип Линдвил не бе подходящ за съпруг; поне не за нея. През трите години, откакто живееше в Лондон, Софи си изработи изисквания по отношение на евентуален съпруг, а Филип не отговаряше на тях. Беше чаровен, но безразсъден; беше добродушен, но самонадеян; беше дяволски привлекателен с чупливата си тъмна коса и стройната си фигура, но го съзнаваше отлично и знаеше, че привлича погледите на всички жени в града. И най-лошото: макар тоталното му безразличие колко пари губи да го правеше желан партньор на всеки във „Вега“, това го превръщаше в тотално неприемлив за съпруг. Софи нямаше никакво намерение да се омъжи за човек, който ще проиграе на комар бъдещето им. Затова въпреки високопоставените му връзки и неподправения интерес към нея, се налагаше да го загърби.
	Джайлс Картър ги последва до масата за игра на зарове. Тя го изгледа печално, докато Филип вземаше заровете. Господин Картър бе далеч по-подходящ за целта й. Беше поне десетина години по-възрастен от нея и разчиташе на самостоятелен доход. Филип, както й беше известно, зависеше финансово от брат си. Той намираше отпуснатите му пари за крайно недостатъчни за ергенския му живот, та какво оставаше за женен мъж. Господин Картър знаеше кога да стане от игралната маса, макар напоследък да се задържаше по-дълго от обичайното, особено… когато играеше с нея. Софи се надяваше това да е добър знак. Винаги приемаше загубите елегантно, а печелеше ли — имаше вид на човек, готов да се извини. От господин Картър щеше да излезе чудесен съпруг — не беше зъл, стиснат или грозен.
	Всяка надежда за това обаче би изчезнала напълно, ако позволи на Филип да я изкуши да прекоси границата на почтеността. Софи съзнаваше, че се движи по ръба, но не възнамеряваше да се подхлъзне. Да, печелеше пари, докато мъжете губят, флиртуваше с тях, но никога до степен да си помислят, че е готова за връзка.
	— Е, да започваме — предложи Филип и я погледна със сияещи тъмни очи. — На какво играем?
	— Гвинея на завъртане?
	Той въздъхна разочарован и извади няколко жетона от джоба, с което опроверга твърдението си, че е дошъл, за да говори с Дашуд.
	— На пари значи? — промърмори той унило.
	Тя се засмя и седна до господин Картър.
	— Че на какво друго? — Преди той да отговори, тя взе заровете. Отсече: — Седем! — и хвърли.
	Играта на зарове зависеше от шанса. Играчът обявява цифра от пет до девет и хвърля заровете. Ако сборът отговаря на обявеното — печели. Ако хвърли двойка или тройка — губи. По-нататък правилата се усложняват. Сбор от единайсет или дванайсет пак означава загуба. Играчът има право да хвърля до три пъти, преди да даде заровете на следващия.
	Наложи й се да хвърли три пъти, но спечели. Лорд Филип изръкопляска.
	— Добро начало!
	Той винаги губеше с лекота, сякаш парите не го интересуват. Този път обаче, след три неуспешни хвърляния, по лицето му за миг премина сянка.
	Преди години, в Академията на госпожа Ъптън, Софи прекара не една или две безсънни нощи, за да изчислява вероятността да се хвърлят успешни комбинации. Изписа цяла тетрадка с варианти. След като директорката я смъмри не посмя да играе повече със съученичките си, но момчетата от конюшнята бяха друго. Беше научила множество игри на карти от баща си, но конярчетата я научиха на зарове. При всички игри тя добре знаеше кога да рискува и кога да проявява предпазливост. Придържаше се към тази тактика и така, за трите години в Лондон, успя бавно да натрупа сумата от четири хиляди паунда. Повечето спечели във „Вега“.
	Лорд Филип никога не изчисляваше нищо. Отново дойде неговият ред. Той й се усмихна лукаво и хвърли. Този път не загуби. Очите му засияха победоносно, макар още да не бе спечелил. Заложи поредния жетон и отново хвърли.
	Около тях вече се бе събрала малка тълпа. Софи изглеждаше овладяна и спокойна. Филип увеличаваше залога всеки път, когато не хвърляше губещ зар. Безразсъдството му обаче бе наказано, когато реши да рискува и да хвърли заровете още веднъж. Уви, излязоха двойка и тройка. Изсумтя, но събра купчината жетони и ги бутна към нея.
	— Хайде още една игра — предложи той веднага.
	— Ти не бива…
	— Склони, моля те.
	Тя се поколеба. По всичко личеше, че Филип ще остане тук цяла вечер. Ако тя не спечели парите му, някой друг щеше да ги вземе.
	— Добре. Но само една.
	— Която пак тя ще спечели — обади се някой и всички се засмяха.
	Лорд Филип го погледна навъсено и взе заровете.
	— Ако загубя, то поне ще бъде от най-красивата жена в Лондон — обяви той. После се обърна към нея и закачливо протегна свитата си в юмрук ръка. — Целуни ги за късмет.
	С крайчето на окото си забеляза Джайлс Картър да следи развоя на играта безизразно. Дяволите да го вземат Филип. Започваше да се превръща в проблем. Трябваше да започне да го избягва на всяка цена; него и флиртаджийската му настойчивост.
	— Тъй като определено ти е нужен. — Тя изпрати въздушна целувка към заровете. — Късмет, милорд.
	— Спри веднага!


>	Глава 3

	Думите, произнесени решително и ледено, изкънтяха във въздуха. Софи за малко да подскочи. Лорд Филип светкавично сложи ръката със заровете зад гърба си.
	— Чакай. — Звучеше стреснат и плах. — Ще ти обясня.
	— По дяволите, спри! — заповяда мъжът, прекъснал играта.
	Тя продължаваше да не го вижда, тъй като тълпата го скриваше. Тонът му обаче беше бесен. Филип изглеждаше притеснен. Множеството се отдръпна и направи път на новопристигналия. Тя го изгледа с любопитство. Нещо в лицето му й се стори познато. Хвърли поглед към лорд Филип и се досети, че двамата са роднини.
	Разбира се. Филип го беше споменавал. Това беше херцогът, суровият по-голям брат, който контролираше доходите на Филип и му се караше, задето губи пари на игралните маси. Филип го беше описал като скучен и суховат човек, който прекарва по цял ден над счетоводните книги. Софи констатира, че несъзнателно си е изградила представа за далеч по-възрастен и непривлекателен мъж.
	Оказваше се, че дълбоко е сгрешила.
	Беше висок, със златиста коса и изглеждаше превъзходно в тъмно вечерно облекло. Лицето му сякаш бе изваяно от Микеланджело. Филип също бе висок на ръст, но слабоват. Херцогът бе широкоплещест, със стройни крака и добре оформени прасци. Беше най-много пет години по-възрастен от Филип.
	В синьо-сивите му очи обаче нямаше никаква топлина. Пренебрежителният поглед, който й хвърли, я накара да се почувства дребна и незначителна. Спря до масата и се обърна към брат си.
	— Е? — попита той настойчиво.
	Филип се насили да се усмихне.
	— Изненадан съм да те видя тук. Да поиграеш ли си дошъл?
	— Не, не такъв е планът ми. Какъвто, предполагам, е твоят.
	Изпод мигли Софи гледаше ту единия, ту другия. Зад гърба й имаше тълпа зяпачи, от едната й страна стоеше Филип, пред нея — херцогът. Нямаше как да помръдне.
	— Не — погледна го Филип предизвикателно. — Случайно обаче забелязах моята скъпа приятелка госпожа Камбъл и всичките ми добри намерения се изпариха. Не успях да устоя. Нима би ме укорил?
	Хвана ръката й и я поднесе към устните си.
	Софи се изчерви. Как смееше да я изкарва нея виновна?
	— Милорд — промълви тя, издърпвайки ръката си, — става късно. Ще доиграем играта друг път.
	Изправи се и направи лек реверанс.
	— Вероятно ще е най-добре — усмихна й се ласкаво Филип. — До някоя следваща вечер, мила — промълви той с повече интимност, отколкото й беше приятно.
	— Не говори глупости! — сряза го херцогът. — Напълно неприемливо е!
	О? — подсмихна се Филип. — Прощавай, по кое…
	— Няма да довършиш играта друг път — продължи брат му троснато. — Нито с нея, нито с друг. Преставаш още сега, Филип. Нямам повече търпение за твоите лудории!
	— Лудории? — повтори Софи, макар да не смяташе да се намесва.
	— Не съм дете! — просъска Филип.
	— Ако не си, значи си глупак! — отвърна херцога ледено. — От детето поне се очаква да порасне и да стане разумен и достоен мъж.
	Филип се изчерви.
	— Уеър — процеди той през стиснати зъби, — престани.
	— Да престана?! Точно това те помолих, а ти обеща да го сториш — херцогът натърти всяка дума. — Даде дума месец да не сядаш на игрална маса и да не залагаш по конни надбягвания. А ето те тук. В деня, в който се закле. Как ще го обясниш?
	— Дойдох само, за да се видя с Дашуд — промърмори Филип.
	Зяпачите се бяха поотдалечили, но в салона бе достатъчно тихо и те чуваха разговора. Джайлс Картър никакъв не се виждаше.
	— Аз дойдох да видя Дашуд! — тросна се благородникът. — Ти си дошъл да залагаш пари, с които не разполагаш. — Погледна Софи с открито презрение. — Виждам колко е твърдо решението ти, след като оставяш да те уговори първата жена, която ти се усмихне.
	Значи Филип е обещал да не играе комар, съобрази Софи. Тайничко оправдаваше гнева на херцога; тя също смяташе, че мястото на Филип не е на игралните маси.
	Същевременно обаче не желаеше да я винят за прегрешенията на друг.
	— Който от вас е безгрешен, нека пръв хвърли камък върху нея — обади се тя. — Да, всички имаме недостатъци, но нека не ги обсъждаме публично.
	— О, проява на морал — провлачено поизнесе херцогът и за пръв път изгледа Софи с известен интерес. — Нещо невиждано досега сред твоите приятели, Филип.
	Брат му бе свел глава. Ушите му бяха почервенели.
	— Достатъчно, Уеър — повтори той. — Моля те, Джак.
	Джак? Какво безгрижно име за такъв суров човек. На Софи започна да й става жал за Филип, унижен така пред приятели и познати.
	— Да, моля ви — застъпи се и тя. — Тук не е нито мястото, нито времето.
	— Нима? А на мен ми се стори, че няма време — хвърли й той хладен поглед. — Но явно предпочитахте да замълча, за да успеете да спечелите тлъста сума от него.
	Тя си пое дълбоко въздух, за да не каже нещо, за което ще съжалява. Трябваше по-категорично да откаже на Филип, когато прекъсна играта й с Джайлс Картър.
	— Това е напълно невярно! Нямам желание да разорявам когото и да било и съм възмутена, задето дори го загатвате!
	— Не я набърквай — обади се Филип. — Мила, най-добре се оттегли, та благородникът, мой брат, и аз да се караме насаме.
	Устните на херцога се извиха в мрачна усмивка и на Софи й мина през ума, че би бил неустоимо привлекателен, ако се усмихне от сърце.
	— Колко спечелихте от него?
	— Това определено не ви засяга! — отвърна тя възмутено.
	Какво значение има как се усмихва, след като е такова студенокръвно чудовище?
	— Напротив. Винаги се обръща към мен да платя дълговете му — възрази херцогът. — Вие ли сте следващият кредитор, на когото ще трябва да се издължа?
	Филип вече бе лилав от унижение и гняв. Пристъпи напред и сложи ръка на рамото на Софи. Задържа я за миг, а после я плъзна по гърба й, към талията. Софи застина.
	— Остави я на мира — прошепна сковано Филип. — С госпожа Камбъл сме… приятели.
	Последвалата пауза загатна за нещо повече.
	— Не ставай глупак! — отсече Джак, без да откъсва очи от Софи.
	— Тя не ти е приятел. Не ти е дори метреса, което щеше да оправдае разхода. Тя просто печели пари от теб.
	Софи зяпна от възмущение.
	— Как смеете.
	— Ще го докажа. — Най-накрая отмести очи от нея. Взе заровете от масата. — Желаете да играете, така ли, мадам? Тогава нека е срещу мен.
	Протегна ръка и Филип неохотно му подаде шепа жетони. Без дори да ги погледне, херцогът ги постави на масата.
	Тя ги зяпна и бързо направи изчисления. Купчината жетони възлизаше на солидна сума пари.
	— По гвинея на завъртане — отсече той. — Или ви е страх да не загубите, когато опонентът ви не е празноглав млад мъж?
	Лорд Филип изгледа брат си враждебно. Джак не забеляза; Софи обаче не го пропусна. Ала нямаше да допусне да я сплашат. Не се оставяше да я тъпчат. Научи се да се защитава и срещу младите дами от Академията на госпожа Ъптън, които се присмиваха зад гърба й, и срещу лондонските матрони, които се отнасяха високомерно към нейната независимост. Ако се оттегли, щеше да е проява на слабост. Освен това херцогът я обиди, намеквайки, че е едва ли не измамница. Да, Софи обичаше да печели — все пак трябваше да се издържа, — но играеше честно. А когато губеше, го правеше великодушно. Несправедливите думи на херцога й подействаха като шамар.
	— Да ме е страх? — изимитира тя най-високомерния тон на госпожа Ъптън. — От вас?! — Изгледа го изпитателно. — Откъде ви хрумна подобна мисъл?
	По лицето на Филип се появи злорада усмивка. На брадичката на херцога заигра мускул.
	— Тогава да играем!
	Беше лудост да се подчини; лудост, безразсъдство и вероятно глупост. Но Софи бе правила и по-лоши неща. След като той иска да играе срещу нея, ще й е приятно, ако успее да го победи.
	От малкото неща, които Филип бе разказвал за брат си, помнеше, че херцогът не играе комар; никак не го одобряваше. Следователно щеше да играе като аматьор. Херцогът на Уеър се държа грубо и обидно и й се искаше да го постави на място. Изпита необяснима солидарност към сър Филип и бе готова да накаже дръзкия му брат.
	Седна отново до масата, постави жетон и вдигна заровете.
	— Седем.
	В настъпилата около масата тишина гласът й изкънтя, но тя не забеляза. Не виждаше струпалите се наоколо хора, а само своя враг. Целуна юмрука със стиснатите зарове и ги хвърли.


>	Глава 4

	Софи знаеше, че е редно да се оттегли в мига, когато херцогът нареди на брат си да спре да играе. Играта на заровете зависи изцяло от късмета, а тази вечер нейният постепенно намаляваше. Джайлс Картър не само изчезна, а сега се бе превърнала в център на внимание благодарение на херцога.
	Ако нейният късмет не бе в изобилие, неговият беше ужасяващ. Той губеше. И губеше много. След няколко завъртания на челото му се появи лека бръчка. Гледаше масата озадачен, сякаш не вярва какво се случва. Това й даде миг за размисъл. Преди малко й стана неловко, задето се възползва от небрежната игра на Филип, но сега тържествуваше вътрешно, докато бие мъж, който очевидно въобще не умее да играе хазарт.
	Зад гърба на херцога Филип й се усмихна злорадо. Тя не успя да се въздържи и на устните й се мярна лека усмивка. В този момент обаче херцогът вдигна глава й я забеляза.
	— Професионален играч сте, виждам — отбеляза той.
	Софи се изчерви от гняв.
	— По-скоро съм олицетворение на госпожа Късмет.
	— Госпожа Късмет значи?
	Той взе заровете, готов за ново завъртане.
	Така да бъде; щом иска да губи, тя е готова да спечели.
	Софи вдигна залога и дори започна да флиртува с някои от зяпачите, като ги питаше какво да предприеме. Те неизменно я насърчаваха да увеличава мизата. Филип се премести и застана зад нея. Доброто му настроение видимо се бе върнало. Поздравяваше я всеки път, когато хвърли успешен зар. Късметът продължаваше да я съпътства.
	Изненадата й нарастваше, защото той продължаваше да играе, макар тя вече да бе спечелила солидна сума от него. Дори най-наивният играч би се досетил, че заровете не са на негова страна. Но не и херцогът.
	Най-накрая, макар и малко неочаквано, той постави ръце на масата и се загледа в купчината жетони пред Софи. Златистата му коса беше разчорлена и върху челото му се бяха разпилели кичури. По някое време си бе разкопчал жакета. Това до голяма степен му придаваше вид като на вятърничавия му по-малък брат.
	— Достатъчно! — отсече той.
	Тя му се усмихна ослепително.
	— Както желаете, сър. За мен беше огромно удоволствие, признавам.
	Преданата й публика се засмя. Жетоните пред нея възлизаха най-малко на двеста паунда. Повече от година не бе имала толкова печеливша вечер.
	Думите й видимо го раздразниха. Сините му очи проблеснаха и той изведнъж предложи:
	— Последно завъртане?
	Тя се засмя невярващо.
	— Боже, какъв комарджия.
	Зад гърба й Филип също прихна. Развоят на нещата страшно много го радваше. Софи погледна противника си смаяно и сниши глас.
	— Загубихте достатъчно за една вечер, милорд.
	Херцогът я изгледа изпитателно. Прекалено късно тя си даде сметка, че предупреждението й прозвуча снизходително.
	— Не говоря за нищожни залози — уточни той.
	Моментът й на разкаяние свърши. Нищожни?! Сега си обясняваше презрението, което Филип изпитва към брат си.
	— Нека това ти послужи за урок, Филип подметна тя лековато, все така впила поглед в херцога. — Сто гвинеи са нищожна сума.
	Филип се ухили. Херцогът не откъсваше очи от нея. На брадичката му отново потреперваше мускулче. Очевидно едва сдържаше емоциите си.
	— Аз ще заложа пет хиляди паунда — обяви той.
	Софи зяпна, а сред тълпата се разнесе жужене. Във „Вега“ не ставаха често свидетели на подобно безразсъдно поведение.
	Тя несъзнателно сведе поглед към жетоните пред себе си. Налагаше се да заложи всичките на едно хвърляне. Ако спечели обаче, това щеше да я приближи чувствително към бленуваната сума от десет хиляди паунда. Независимостта й бе само на едно хвърляне разстояние…
	Но основното правило при хазарта е: лесно се губи спечеленото. Късметът на херцога не бе на негова страна, ала това не означаваше, че нейният ще продължи в същия дух.
	— Не тази вечер, сър — отвърна тя с известно съжаление.
	По-добре бе да запази спечелените дотук двеста паунда.
	— Не ме разбрахте правилно. Вие няма да рискувате и пени.
	Тя допусна грешката да го погледне отново. Без да обръща внимание на зяпачите той се изправи в цял ръст и тя за пореден път остана впечатлена от широките му рамене и силните ръце. Искаше да откъсне очи от синия му морски взор, но не намираше сили, а през това време сърцето й биеше учестено.
	— От вас само искам една седмица да прекарам във вашата компания.


	Джак би окачествил подобно поведение от друг мъж като абсолютна лудост.
	В случая обаче мъжът беше той и именно той очевидно си бе загубил ума. Верен на здравите си принципи, той смъмри брат си, макар и на обществено място, ала сега щеше да развърже езиците на клюкарите. Из цял Лондон щеше да се разчуе какво е станало тази вечер във „Вега“, въпреки клетвите за мълчание, които Дашуд изкопчваше от постоянните си посетители.
	И дори нещо още по-лошо: наруши дадения пред себе си обет да избягва хазарта — нещото, което може да превърне в бедняк всекиго.
	Но нещо у тази жена го провокираше и привличаше необяснимо. От кока й се бяха изплъзнали кичури коса и сега един, паднал на шията й, се преплиташе с черната панделка. При навеждането й над масата, за да вземе заровете или да прибере печалбата си, той се изкушаваше да протегне ръка и да го отмести; и не само това. Идеше му да зарови лице в кестенявите й коси и да вдиша аромата й. Представяше си извивките на тялото й, притиснати към него. Усмихнеше ли се при сполучлив зар, той не мислеше за загубените пари, а какъв ли е вкусът на розовите й устни.
	Пълна лудост.
	От години жена не му беше правила подобно впечатление. Изумяваха го надигналите се у него чувства. Погледна я безпомощно, ясно давайки си сметка, че тя флиртува с всеки от застаналите плътно до масата им зяпачи, а те един през друг се опитваха да надникнат в деколтето й. Джак се почувства длъжен да признае, че тя изпълва великолепно яркочервения плат на роклята. Нищо чудно, че Филип е нарушил даденото обещание. Джак не бе пропуснал да забележи запленения вид на брат си, но проклет да е, ако й позволи да направи Филип на глупак. Той просто се намеси, за да спаси брат си от меркантилна изкусителка, нищо повече.
	Ала когато очите й се впиха в неговите, всякаква мисъл за Филип изчезна от съзнанието му.
	Добре, де, увлече се, когато я предизвика да играе срещу него. Смяташе, че Филип се е държал непристойно, а той попадна в същата ситуация. При това се захвана с нещо, от което нямаше никаква представа.
	Сред тълпата плъзнаха превъзбудени нашепвания, след като изрече скандалния залог.
	Филип, който до момента видимо се наслаждаваше на публичното му унижение, се почувства длъжен да се намеси:
	— Какво, по дяволите, правиш?!
	Джак дори не го удостои с поглед.
	— Обявявам залог.
	— Той не е приемлив!
	— Нима?
	Отново погледна госпожа Камбъл внимателно. Щеше ли да се поддаде на подобно безразсъдство? Тя го гледаше с широко отворени очи и разтворени розови устни. По-умно щеше да бъде да си вземе печалбата и да си тръгне.
	— Пет хиляди паунда срещу седмица в моята компания — правилно ли разбирам? — попита тя едва чуто.
	Тя обмисляше предложението му! Сърцето му трепна. Вероятно той щеше да загуби, при липсата на късмет, която го преследваше цяла вечер, но… тя премисляше!
	С рязко движение тя изправи рамене и обяви:
	— Съгласна съм.
	Тълпата нададе изненадан възглас. Филип замръзна на място с ужасено изражение. Джак не забелязваше нищо наоколо. Душата му ликуваше. Госпожа Камбъл го изгледа предизвикателно, но някъде дълбоко в себе си той усети, че този път ще спечели.
	Дяволите да го вземат! Не очакваше тази перспектива да му ускори пулса.
	— Един момент, ваша светлост — обади се глас до него. Дашуд си беше пробил път сред тълпата. — Това е доста съществен облог.
	Джак бавно се извърна към собственика.
	— Нима се съмнявате в платежоспособността ми?
	Зяпачите се разсмяха. Той бе в състояние да посрещне и пет пъти по-висок залог.
	— Не това е притеснението ми — отвърна Дашуд невъзмутимо. — Вие обаче не сте член и не мога да съм гарант нито на едната, нито на другата страна.
	Джак го изгледа ледено.
	— А очаквате да се наложи ли?
	Дашуд направи пауза, преди да заяви:
	— Не и ако дамата е сигурна, че желае да продължи. — Погледна я очаквателно. — Е, госпожо Камбъл?
	Настъпи пълна тишина. Джак забеляза как вената на шията й запулсира; не пропусна и плъзналата по страните й руменина. Беше порозовяла и изглеждаше вкусна като свежа ягода. Същевременно се надяваше въпросът на Дашуд да я отрезви и тя да откаже. Беше лудост от негова страна да предложи подобно нещо. Тя бе успяла напълно да омае Филип, а сега сякаш правеше същото и с него.
	Същевременно едва сдържа възторга си, когато тя вирна брадичка и ясно и смело заяви на всеослушание:
	— Напълно сигурна съм, господин Дашуд!
	Собственикът се поклони и отстъпи. Джак взе заровете и ги предложи на госпожа Камбъл. Пръстите й докоснаха дланта му и нещо у него трепна. Той й даде знак, че очаква тя да хвърля първа.
	— Седем! — обяви тя и хвърли заровете.
	Сборът възлезе на осем.
	Джак събра заровете. За пръв път тази вечер те не тежаха в ръката му. Искаше да победи. Ако спечели…
	— Шест! — отсече той.
	Хвърли. Заровете се претърколиха. Паднаха се две тройки.
	Незнайно защо той въздъхна облекчено. Това бе почти единственият печеливш зар, който бе хвърлил цяла вечер. Тълпата се разжужа. Джак се обърна към брат си, който, силно пребледнял, не откъсваше очи от масата.
	— За теб това е краят — обяви херцогът. — Няма да покрия нито един твой дълг повече било тук, било в друг салон.
	— Добре. Съгласен съм. — Филип видимо дишаше трудно. — Заслужавам го. Но не и това. Не с нея.
	Джак погледна госпожа Камбъл. Тя стоеше неподвижно. Всички се бяха отдръпнали, а тя пребледняла, гледаше вторачена заровете.
	Джак се озадачи защо му стана съвестно. Възраженията му не бяха отправени към нея. Би могъл да я покани да поговорят насаме в кабинета на Дашуд и да й обясни целта на залога си.
	А целта му бе единствено да предпази брат си от пълен провал. Е, не само, помисли си той, плъзгайки поглед по деколтето й, но мотивът му наистина беше добронамерен. Добре; ще я освободи от задължението да се издължи, при условие че се закълне да не играе повече на комар с Филип. Такива бяха намеренията му; единствената цел, дявол да го вземе, припомни си той, докато очите му жадно обхождаха тялото й.
	Филип мина край него, застана до госпожа Камбъл и взе ръката й.
	— Не се тревожи, скъпа. Залогът ти беше натрапен. Не си длъжна да го платиш.
	Хвърли мрачен поглед към Джак.
	— Какво? — обади се тя, сякаш изпаднала в транс.
	— Не си длъжна да го платиш, скъпа — повтори той. — Джак го предложи, за да ме накаже за нашето приятелство. Нито той ще настоява, нито аз ще му позволя.
	Вдигна ръката й и я доближи до устните си. Госпожа Камбъл погледна херцога. В очите й нямаше страх, нямаше ужас; тя беше бясна. Филип си позволяваше да държи ръката й прекалено дълго.
	Съвестта престана да гризе Уеър. Изправи рамене и обяви:
	— Госпожо Камбъл, загубихте доброволно приет облог. Редно е да се издължите.
	Тя задиша учестено. Очите й блестяха.
	— Да, разбира се. Знам. Ако ваша светлост се отбие у дома утре, сигурно ще…
	— Господин Дашуд — прекъсна я Джак и се обърна към собственика, — приберете печалбата на госпожа Камбъл и я прибавете към сметката й.
	Хвана я под ръка и я отдалечи от Филип. Тя се възпротиви и той я хвана през талията. Правеше го, за да дразни Филип, но, усетил топлината на тялото й до своето, сърцето му се разтуптя. Отправи се към вратата заедно със Софи.
	— Чакайте! — задъхано се обади тя. — Къде.
	— Сключихме облог и вие загубихте. Всички във „Вега“ си плащат дълговете, скъпа.
	— Да, но е изключено да тръгна с вас сега.
	— Напротив.
	Зад тях се чуха развълнувани гласове. Филип спореше с Дашуд, но той отказваше да се намеси. Джак изпита задоволство: крайно време бе Филип ще разбере, че не говори празни приказки.
	— Утре… — подхвана госпожа Камбъл, ала той стисна ръката й и тя млъкна.
	— Защо чак утре? За да измислите как да се измъкнете, или да дадете време на Филип да го направи? — Гледаше я изпитателно, докато чакаха прислужник да донесе пелерината й. — Не се страхувайте. — Взря се развеселен в пребледнялото й, гневно лице. — Нямам нечестиви помисли към вас. — Наведе се и устните му се озоваха съвсем близо до слепоочието й. Тя ухаеше на портокал. — Можете ли да кажете същото за брат ми?
	Лицето й придоби цвета на роклята. Джак неволно сведе поглед към деколтето й и усети как по тялото му се разлива топлина. Забрави за Филип, искаше да каже той. Нека аз да те съблазня. Което бе съвършено ясен знак, че си е загубил ума.
	Прислужник дотича с вещите на Джак и с пелерината на Софи. В мига, в който тя я пое, той я изведе през вратата и надолу по стълбите. Беше започнало да вали; госпожа Камбъл се притисна към него и вдигна качулката над главата си, за да се защити. Филип извика след тях, ала Джак не му обърна внимание. Правеше го за негово добро и не му се разправяше повече тази вечер.
	Каретата на Уеър чакаше, където го бе оставила, макар той да се задържа вътре много повече от очакваното. Вратата отвори лакей и остана с безизразно изражение, докато Джак настаняваше спътничката си вътре. Тя седна в най-отдалечения край, а той даде кратки нареждания на кочияша.
	Филип, изхвърчал от клуба гологлав и бесен, крещеше със стиснати юмруци:
	— Не смей да го направиш! Никога няма да ти го простя.
	Джак го изгледа изпитателно и продължително, копирайки обичайния поглед на баща им.
	— Ако беше спазил обещанието си, нямаше да се стигне дотук. До след седмица, братко.
	Докосна периферията на шапката си, давайки си вид, че му праща дружелюбен поздрав, и влезе в каретата.


>	Глава 5

	Софи седеше на меката кадифена възглавница и се мъчеше да събере мислите си.
	Този път май прекали. В рамките на няколко часа рискува и вероятно загуби всичко, за което бе положила толкова труд. С горчивина си припомни думите на госпожа Ъптън отпреди много време: Комарът води към сигурен провал. Тази вечер тя безцеремонно загърби всички преподавани й уроци.
	Херцогът се качи и се разположи срещу нея. Светлината от улична лампа за миг проблесна върху русата му коса. После лакеят затвори вратата.
	Щеше й се да бе слушала Филип по-внимателно, когато разказва за брат си. Щеше й се по-рано да се бе вслушала в инстинктите си и да обезкуражи Филип. Ако му беше отказала, още щеше да играе вист с господин Картър и спокойно да спечели още сто паунда или там някъде, които да добави към спестяванията си. Херцогът обаче я изкуши с огромния си залог — пет хиляди паунда! — и това щеше да е краят й.
	Но ако херцогът на Уеър си въобразяваше, че е купил тялото и душата й за една седмица, щеше да бъде безумно разочарован.
	— Вие сте напълно луд — реши тя да започне нападателно.
	— Луд ли? — Той изсумтя насмешливо. — Няма никакво съмнение.
	Тя стисна пелерината с две ръце, за да не го зашлеви.
	— Това си е направо отвличане. Да, загубих облога, но нямате право да ме извеждате от „Вега“ все едно сте пристав, хванал престъпник!
	— Онова, което причинявахте на брат ми, си е престъпление — отвърна той.
	Софи зяпна.
	— Престъпление? В Лондон хазартът е разрешен, а брат ви беше там по своя воля. Искаше да залага. Защо не се нахвърлите срещу господин Дашуд, задето му разрешава?
	— Сутринта Филип даде дума да не стъпва в игрална зала един месец. — Тонът на херцога бе леден. — Но не издържа на изкушението, заради вашето присъствие.
	Идеше й да хвърли нещо тежко по него.
	— С няколко господа играех тихо и кротко вист, когато той се появи. Той провали моята вечер със заплахата да направи сцена, ако не играя с него. Предложих да са зарове, за да приключи по-бързо.
	— И парите му да се озоват във вашата чанта.
	— Само защото играе лошо — сопна се тя. — Но това явно ви е семейна черта.
	Той си пое дълбоко въздух, а тя се подготви за някаква хаплива забележка, но той съвсем спокойно отбеляза:
	— Да, тази вечер изобилства с лоши преценки…
	Обзелата я надежда й позволи да седне малко по-изправена.
	— Не е прекалено късно. Откарайте ме вкъщи и ви давам дума никога повече да не сядам със сър Филип на маса — нито за да играя комар, нито за да вечерям, нито дори да пия чай. Ако ми дадете списък на приятели или други членове на семейството ви, които искате да предпазите от моето присъствие, ще го наизустя и ще ги избягвам.
	— Не е необходимо. — На оскъдната светлина тя не виждаше добре лицето му, леко извърнато към прозореца. — Само Филип.
	— Приемам! — възкликна тя. — А сега ме откарайте вкъщи…
	— Няма.
	Стори й се, че не го е чула добре.
	— Какво? Защо не?
	— Обзаложихте се и загубихте. Членовете на „Вега“ си плащат дълговете, нали?
	Усети как кръвта се оттегля от лицето й. За пръв път потрепери от страх. Придърпа пелерината към гърдите си, за да се предпази, но дрехата едва ли щеше да я защити. Бе изложена на неговата милост; сама с него в каретата, отправила се бог знае накъде. Нямаше кой да й помогне.
	— Вие възнамерявате да ме унищожите — промълви тя глухо и изведнъж се изпълни с надежда това да бъде най-лошото, което ще й се случи.
	— Ни най-малко — изсумтя презрително той.
	— Напротив. Тази вечер пред очите на всички ме извлякохте от клуба с твърдението, че искате само компанията ми за седмица — промълви тя отчаяно.
	Дори той да не я докосне, достатъчно хора ги видяха да излизат заедно, за да плъзнат слухове. Тя щеше да се прочуе като жена, която залага тялото си, и малкото уважение, на което се радваше, щеше да изчезне.
	— Да. За да не докарате брат ми до просешка тояга.
	— Изиграх само една игра с него. Една! Опитах да го спра, но той настоя за втора. Ако толкова ви е грижа за кесията му, дръжте го далеч от „Вега“.
	— Де да можех.
	Софи вдигна ръце, правейки се на смаяна.
	— Какво?! Безпомощен сте да повлияете върху поведението на брат си, но не изпитвате никакви угризения да ме карате да направя нещо против волята ми. Защо така?
	— Ако не ви харесват условията, не биваше да приемате залога — отвърна той. — Защо постъпихте така, мадам? Изкушихте се да изкарате лесни пари ли? Не ви ли стигна, дето спечелихте от Филип?
	Да. Нямаше как да отрече. Предложеният от него висок залог я изкуши. Софи извърна глава и се загледа през прозореца. Трябваше да се оттегли, когато херцогът застана пред Филип; още по-лошо бе, че го осъзнаваше още тогава. Някакво лукаво дяволче обаче я накара да остане и дори да позволи да я въвлекат в семейната разправия. Нейна работа ли беше да се намесва в защита на Филип? Не. Той е голям мъж, по-възрастен от нея, и след като не успява да спази обещанието си пред брат му, сам си е виновен и трябва да си понесе последствията. Нейна работа ли е да се присмива на херцога? Не. Разумно ли постъпи, като прие поканата му да играят? Определено не.
	Най-добре е да го убеди да я откара вкъщи.
	— Прислужничката ми ще повика пристава, ако не се прибера.
	— В момента слугата ми без съмнение тропа на вратата ви да я уведоми, че са ви извикали по спешност и няма да се приберете цяла седмица.
	— Какво… Какво… — Бе загубила дар слово от яд. — Как смеете!
	— Как смея да не искам да се тревожи, че господарката й не е нападната или убита ли? — попита той невинно.
	— Как смеете да разпространявате лъжи.
	— Лъжи ли? — Наведе се към нея. Светлина отвън огря лицето му. Боже, беше дяволски красив! Предпочитате да й кажат истината ли?
	Не, естествено. Колийн беше добра прислужничка, но ако разбере, че Софи е загубила скандален облог и е в компанията на херцога на Уеър за седмица, шансът да каже на някого беше огромен. Достатъчно бе да го спомене само пред готвачката, която пък съвсем не умееше да си държи езика зад зъбите.
	Херцогът се облегна удобно.
	— Кажете им каквото искате, когато се върнете.
	— Ако отидем вкъщи сега, ще й обясня — подхвана тя.
	— Не! — прекъсна я херцогът.
	Софи си пое дълбоко въздух, за да не избухне. Господин Дашуд, а и всички в клуба, позволиха на херцога да я отведе като пленница. Всички в Лондон щяха да узнаят. Може да опита да скочи от каретата, но с този загърбил я късмет най-вероятно ще си счупи крака. Залепи лице за прозореца и все пак се замисли дали да не го направи. В момента минаваха край Хайд Парк.
	— Къде отиваме? — попита тя, загледана в дъжда.
	— Алуин Хаус.
	— Къде?
	— Мое провинциално имение — уточни той, сякаш притежаваше повече къщи, отколкото може да преброи. — Намира се в Чизик.
	Господи, та това дори не е в Лондон. Всичко отвъд Кенсингтън определено беше извън града. Ще я изолира там, без възможност да се измъкне и да се прибере вкъщи пеша.
	— Това направо е отвличане!
	— Не говорете глупости. — За пръв път той звучеше почти развеселен. — Само на десет километра е.
	— Защо толкова далеч? Вече дадох дума да не се виждам повече с Филип…
	— Но Филип не е дал дума да не се вижда с вас — отсече той отново със суров тон. — А и едва ли щях да му повярвам, дори да беше обещал.
	— Защо аз да бъда наказана за това?
	Той се засмя гориво.
	— Аз ще бъда наказан далеч повече, отколкото вие, уверявам ви.
	За пореден път тя отправи гневен поглед към него. Беше прекалено тъмно, за да различи чертите на лицето му, но от време на време на светлината от уличните лампи зърваше бялата му вратовръзка или проблясването на златистата му коса. Не че й трябваше да го види, за да си припомни как изглежда лицето му. Възмущаваше се от себе си, защото продължаваше да го намира за привлекателен.
	— Колко типично по мъжки! — тросна се тя. — Вие създавате проблема, а после се изкарвате жертвата. Ако ще бъдете наказан, смятам, че напълно го заслужавате!
	Загърна се по-плътно в пелерината и решително му обърна гръб.
	Джак не си даде труда да спори. Беше съгласен с нея.
	Кой дявол го накара да предложи проклетия облог?
	Ревността, нашепна съвестта му. Ревност от начина, по който Филип я държеше за ръката и как тя гледа брат му: с игриви пламъчета в очите, с доверие и фамилиарност. Така навремето го бе гледала Порша, преди да забегне с друг мъж.
	Затвори очи и въздъхна, раздразнен на себе си, задето въобще мисли за нея. Преди много години Порша Вилиърс присъстваше в живота му. Тя му даде тежък — но необходим — урок за жените. Тази вечер също получи тежък урок, ала се надяваше да го овладее по-добре от предишния. А за целта е по-добре да измисли какво ще прави с госпожа Камбъл.
	Пътуването до Алуин Хаус обикновено отнемаше малко повече от час. Беше чудесно място за кратък отдих от Лондон, защото пребиваването тук не изискваше особена подготовка. През лятото отскачаше до имението почти всяка седмица. Пътят до Търнхам Грийн обикновено беше поддържан, но когато стигнаха до завоя към Алуин скоростта им рязко намаля. Джак прекалено късно си даде сметка, че тук определено не само вали, но вали много силно. Пътят до къщата се намираше в ужасно състояние.
	Каретата се наклони заплашително на една страна. Госпожа Камбъл изхвърча от мястото си и извика сепнато. Джак я хвана, преди тя да се озове на пода, но следващото накланяне ги притисна към вратата.
	— А аз се чудех какво още ще се обърка тази вечер — промърмори тя, едва поемайки си дъх; същевременно се бореше с пелерината, усукала се около нея.
	Джак вдиша дълбоко аромата на портокали. Спътницата му бе попаднала в скута му и в стремежа си да се освободи, постави ръка на бедрото му, прекалено близо до чатала. Кръвта му закипя, а тя продължи да се върти, очевидно, без да си дава сметка къде е ръката й.
	— Госпожо Камбъл, чакайте… — успя да процеди той през зъби.
	Каретата бе силно наклонена настрана и Софи се мъчеше да се надигне.
	— Помогнете ми! — настоя тя.
	Побутна я леко и тя се озова на мястото отсреща.
	— От дъжда е — обясни той.
	Тя само изсумтя.
	Каретата продължаваше да се движи напред много бавно. Непрекъснато обаче попадаше в дупки и ги подмяташе наляво-надясно. До къщата оставаше около километър. Стигнат ли, ще остави спътницата си на грижите на икономката, а той ще си облее главата със студена вода, за да се отърве от обзелата го възбуда.
	Тази мисъл още не бе отлетяла от ума му, когато каретата отново се килна силно и този път не помръдна повече.
	След малко вратата се отвори. Дъждът ги плисна безмилостно.
	— Ваша светлост, каретата затъна и е изключено да помръдне — обяви кочияшът.
	— Какво може да предприемем?
	Подгизналият прислужник се поколеба.
	— На километър от Алуин Хаус сме. Джефърс ще отиде за помощ. Пътят напред обаче е още по-лош и какъвто и превоз да намери, той най-вероятно също ще затъне.
	Джак се наведе и надникна през вратата. Краката на кочияша бяха затънали до глезените в калта. Нямаше намерение да прекара нощта в заседналата карета заедно с госпожа Камбъл.
	— Нека Джефърс доведе коне. Безсмислено е да рискуваме с втора карета. Ще яздим.
	— Няма ли къща наблизо? — обади се госпожа Камбъл.
	— Не — отвърна той.
	— А странноприемница?
	— Не и в тази отсечка.
	— Господи, каква идиотщина — промърмори тя достатъчно високо, та той да я чуе. — Много нескопосано отвличане, ваша светлост!
	— Не е отвличане! — сряза я херцогът. — Желаете да си тръгнете ли? Моля. Свободна сте, мадам.
	— Добре, чудесно. — Нахлузи качулката на главата си и се плъзна навън. — Коя е най-близката къща? — обърна се тя към кочияша.
	Човекът направо зяпна.
	— Алуин Хаус, мадам. Натам сме тръгнали. На километър пред нас е — посочи той в тъмнината.
	Госпожа Камбъл погледна Джак раздразнено. Той само вирна вежди. Каретата не затъна по негова вина.
	Тя въздъхна и вдигна поли.
	— Нали не възнамерявате да извървите разстоянието пеша? — смая се той.
	— Ако алтернативата е да стоя тук с вас — да. Не е толкова студено и от дъжда няма да се разтопя.
	— А калта?
	Тя погледна фините кожени боти на краката си.
	— Всичко по мен ще бъде съсипано. Възнамерявам да ви пратя сметката, за да ми възстановите загубите.
	— Представа нямате накъде да поемете.
	— Досега това никога не ме е спирало — дари го тя със странна усмивка.
	Той въздъхна дълбоко. Тази вечер въобще не биваше да излиза от Уеър Хаус в Лондон. Трябваше да остави Филип да се съсипе, щом иска. Или трябваше да се обърне и да си тръгне още щом я съзря в клуба и усети как го полазват тръпки на желание: не обърна никакво внимание на този предупредителен сигнал. Сега ще се наложи да върви километър през калта, под неспирния дъжд.
	Най-вероятно съдбата го наказваше.
	С мрачно изражение вдигна яката на жакета си и се накани да последва госпожа Камбъл, която вече крачеше напред. Преди това обаче се разпореди:
	— Разпрегнете конете и се прибирайте — подкани той кочияша. — Ще се погрижите за каретата сутринта.
	Няколко широки крачки бяха достатъчни, за да догони госпожа Камбъл.
	— След като проявявате лудостта да вървите пеша, идвам с вас.
	— Не е задължително.
	— Нямате представа къде е къщата, а и икономката не ви очаква — озъби се той.
	Софи само сви рамене.
	— Е, да поемаме — предаде се Джак.
	Тръгна напред, за да води по пътя. Продължаваше да вали обилно, но не беше студено. Така или иначе след километър в тези условия и дрехите, и обувките щяха да са не само подгизнали, но и напълно съсипани.
	През целия път жената зад него не се оплака нито веднъж.
	След време — както му се стори цяла вечност — най-после стигнаха портата от ковано желязо. Отвъд нея вече стъпиха на настланата с чакъл пътека. И по нея имаше локви, но бе далеч по-твърда под краката им от калта по коларския път. Дъждът продължаваше да се лее безмилостно по главата и раменете му, но перспективата от предстоящата гореща баня и чаша бренди след това го крепеше.
	Докосване по лакътя го накара да се обърне. Госпожа Камбъл го бе хванала за ръкава и гледаше пред себе си с широко отворени очи.
	— Това ли е къщата ви?
	— Слава богу, да кимна той.
	Тя не можеше да откъсне очи от сградата, построена от прадядо му в стила на френските замъци, макар и в много по-малък мащаб.
	— Защо? Някакви възражения ли имате?
	Тя премигна.
	— Никакви, особено ако е топла и суха.
	— Чудесно.
	Отправи се към вратата и почука с чукалото. Както винаги, нямаше търпение да прекара няколко дни тук.
	— Има ли някого? — попита госпожа Камбъл.
	— Да, винаги — увери я той. Потропа отново. — Но не ни очакват.
	— Сигурно, след като отвличането стана ненадейно — промърмори тя.
	— Престанете да говорите така — погледна я той раздразнен. — Искахте приключение и го получихте.
	— Не и с вас — ядно процеди тя през зъби.
	— Нека ви послужи за урок. Не приемайте залози, които не възнамерявате да изпълните.
	Отвътре се чу дръпването на резе. Вратата се открехна.
	— Кой е? — попита мъжки глас.
	— Уеър — отвърна Джак и си свали шапката, въпреки силния дъжд. — Отвори, Уилсън.
	Икономът се ококори от изненада. Отвори вратата със замах и се поклони ниско.
	— Простете, ваша светлост. Не бяхме предизвестени за пристигането ви…
	— Знам.
	Джак мина навътре. Съгласно неговите изисквания винаги поддържаха къщата в почти пълна готовност. Алуин представляваше убежището му извън Лондон, където по всяко време да си отдъхне от тегобата да управлява херцогството. Не беше пълно бягство, защото задачите го следваха и тук, но поне бе по-тихо и по-спокойно. Майка му ненавиждаше този дом — намираше се далеч от лондонския светски живот, а Филип го намираше за старомоден. Затова Джак обикновено пребиваваше тук сам.
	С изключение на тази вечер. Докато разкопчаваше връхната си дреха, хвърли поглед назад и видя госпожа Камбъл да стои колебливо на прага.
	— Влезте — покани я той, — освен ако дъждът няма да ви липсва.
	Тя присви очи и понечи да му отвърне подобаващо, но се отказа. Пристъпи напред и Уилсън затвори вратата след нея.
	Чу се шум от тичащи стъпки. Икономката се появи на стълбището.
	— Ваша светлост — поздрави задъхано тя и направи реверанс, — не ви очаквахме.
	— Знам, госпожо Гибън. Решението ми да дойда, е спонтанно. Това е госпожа Камбъл. Пригответе й гореща баня и стая. Гладна ли сте? — обърна се той към гостенката.
	Тя изглеждаше замаяна. По миглите й все още имаше капки дъжд.
	— Ами… не. Но чаша чай би ми дошла добре.
	— Госпожо Гибън, оставям я във вещите ви ръце.
	Джак тръгна към стълбището. Ботушите му скърцаха на всяка стъпка и той нямаше търпение да ги събуе.
	— Сър!
	Гласът на госпожа Камбъл го спря. Вече с крак на първото стъпало той се обърна.
	Беше свалила пелерината. Съвсем очаквано, червената й рокля беше подгизнала. Така прилепнала към тялото й от раменете до коленете, очертаваше тялото й ясно под плата и Джак си представи зърната на гърдите й — щръкнали и твърди. Представи си и как сваля тази рокля и вкусва всеки сантиметър от кожата на Софи. Искаше му се да я притегли към себе си в огромната медна вана, която без съмнение в момента приготвяха в будоара му, и затаи дъх.
	Бог да му е на помощ. Та той бе по-отвратителен и от Филип.
	— Да? — попита той стегнато, докато се бореше с нахлулите неканени образи в главата му.
	— Какво… — Тя разпери безпомощно ръце. — Какво да правя?
	Свали тази мокра рокля, разпусни си косата и ми се усмихни, както се усмихваш на Филип.
	— Стопли се и се изсуши — посъветва я той. — После ще говорим.
	И нищо повече. Обърна се и продължи нагоре.


>	Глава 6

	Софи едва се въздържа да не подхвърли нещо твърде неприлично след отдалечаващия се гръб на херцога. Той наистина беше нетърпим.
	Икономката я чакаше, опитвайки се да прикрие обзелото я любопитство. Прислужник взе мократа й пелерина и тихо се отдалечи. Софи се окопити.
	— Добър вечер. Госпожа Гибън, значи?
	— Да, мадам.
	Повдигна леко полите на червената рокля. Беше й любима, а сега бе съсипана, с кал чак до коленете.
	— Каретата заседна на километър от къщата. Цял ден вали, предполагам?
	— От вчера, мадам. — Госпожа Гибън се поколеба, но после попита невярващо: — Пеша ли извървяхте този километър?
	— Да — отвърна Софи. — Нямахме избор. От време на време беше трудно, признавам.
	Лицето на жената омекна.
	— С негова светлост сте били в пълна безопасност, колкото и да е било трудно. Насам, моля. Ей сега ще ви стопля и подсуша.
	Тръгна да изкачва стълбите.
	— Съжалявам за излишния труд, който ви създавам.
	Последва жената. Мислеше си кой ли слуга ще бърше мокрите кални стъпки след нея.
	— Не се притеснявайте. Негова светлост държи къщата винаги да е готова да приеме хора.
	Софи се огледа. Всички говореха за „къща“, сякаш можеше да се сравни с тясната тухлена сграда на Алфред Стрийт, където живееше. На нея й приличаше много повече на имение или малък замък, особено отвътре. Стените бяха сини, паркетът хвърляше отблясъци под светлината на лампата в ръката на икономката. Вдигна поглед и ахна, съзряла високите позлатени тавани.
	На площадката госпожа Гибън я поведе по коридор към стая, която изглеждаше луксозна дори на оскъдната светлина.
	— Моля да ни извините. Ей сега ще дойде прислужничка да я приготви изцяло. — Дръпна звънец, отиде в дъното на помещението и отвори друга врата. Оказа се уютен будоар с плочки и голяма медна вана пред камина. — Ще сложим вода да заври, но междувременно свалете тези мокри дрехи. — Тя прецени на око Софи, която вече започваше да потреперва от студ. — После… ще видим какво ще правим.
	Тя свали подгизналата рокля и бельото и се зави плътно с одеяло. Появиха се две прислужнички: едната носеше чаша чай, а другата взе дрехите й и обеща да положи усилие да ги спаси. Софи отпи с наслада от напитката.
	Напълниха ваната и тя блажено се потопи в горещата вода. У дома разполагаше само с прислужничката Колийн и с приходяща готвачка. Чувстваше се чудесно няколко души да се грижат за нея, но от друга страна си мислеше, че го заслужава, след като херцогът я отвлече така безцеремонно.
	Херцогът. Що за човек беше той?
	Филип обясни, че бил дошъл в клуба, за да се види с господин Дашуд и се сепна като гузен хлапак при появата на брат си. Господин Дашуд спомена, че херцогът не е член на „Вега“, а самият Джак обяви, че повече няма да плаща комарджийските дългове на Филип. Следователно благородникът бе дошъл, за да уреди дълговете и Софи разбираше гнева му, ако говореше истината.
	Но защо, по дяволите, се насочи към нея? И ето я сега тук, далеч от Лондон, с мъж, когото не познава и не харесва. Продължаваше да вали и щеше да мине поне един ден, преди пътищата да изсъхнат достатъчно и да са годни за движение. По време на пътуването насам Софи си мислеше всякакви не особено ласкави неща за херцога, но сега бе време да се занимае с по-практичния въпрос как да се справи с него. Щеше й се Филип да й бе разказал повече за брат си. Но и тя не бе проявила любопитство да научи нещо повече!
	Беше по-млад отколкото предполагаше. Едва ли бе по-възрастен от трийсет и пет. Значи бе наследил херцогството твърде млад. Как ли се отразява това на човек? Запита се колко ли различно са били възпитани той и Филип. Ако съдеше по беглите си впечатления от херцога, двамата бяха съвсем различни.
	Накрая реши да не бърза да си съставя окончателно мнение. По-добре да се съсредоточи върху постигнатото споразумение повече да не играе комар с Филип. Ако прояви разбиране, дискретност и успее да спечели доверието му, най-вероятно той ще я отпрати да си отиде още сутринта.
	Беше жизненоважно да се върне в Лондон възможно по-скоро. Независимо от правилото на господин Дашуд да не се клюкарства какво става в клуба, случката щеше да се разчуе. Софи си даваше ясна сметка какво ще последва. Разбере ли се за скандалния облог с херцога да прекара една седмица в неговата компания и как той я отведе още същата вечер, с нейната почтеност щеше да е свършено. Всеки щеше да предположи, че е станала любовница на херцога и това щеше да съсипе всичките й шансове да си намери почтен съпруг. Не. Софи няма да позволи на този мъж да унищожи живота й така безразсъдно.
	След това решение, тя излезе от ваната. Госпожа Гибън бе оставила достатъчно кърпи, за да се подсуши, а когато се върна в спалнята, в камината бумтеше весел огън.
	Решимостта й обаче се пропука при следващите обяснения на икономката. Жените в къщата били четири: двете прислужнички, готвачката и самата госпожа Гибън. И нито една — с ръста на Софи.
	— Продължаваме да търсим нещо подходящо — увери я жената, — но за тази вечер намерихме поне това.
	Постави върху леглото красив син кадифен халат.
	— Чий е? — попита Софи, но се досети за отговора.
	— На негова светлост. Камериерът му ми го даде, когато го попитах какво да правя с вас. До сутринта, кълна се, ще се намери нещо прилично.
	Тя докосна меката дреха. Беше подплатена с лилава коприна. Почти въздъхна от приятното усещане при досега със скъпата дреха.
	— Наистина съжалявам, мадам, но ще се наложи да ви предложа една от моите нощници. Друго наистина не мога да направя.
	— Благодаря. Много сте мила.
	— Негова светлост ще ви приеме в библиотеката, когато сте готова да разговаряте.
	Тя определено имаше доста какво да наговори на херцога. Не беше най-подходящо да го прави загърната с неговия халат, ала до тези обстоятелства доведе неговото поведение. Отново докосна кадифения плат.
	— Благодаря, госпожо Гибън. Ще отида след малко.


	Джак си възвърна голяма част от здравия разум, след като се стопли и облече сухи дрехи.
	Прати Майкълс да съобщи на госпожа Гибън, че очаква гостенката в библиотеката, а после се настани в един от удобните кожени фотьойли пред камината. Майкълс му поднесе чаша бренди и го остави с мислите му.
	Беше му далеч по-лесно да си събере ума, когато Софи Камбъл не е наблизо.
	Първо, и най-важно, той направи необходимото: Филип трябваше да получи шок. Вярно, не го постигна по най-дипломатичния начин, призна Джак, но пък бе от хората, които никога не пропускат възникнала възможност.
	Разклати чашата и се загледа в кехлибарената течност. Ключов елемент на всяка стратегия е винаги да знаеш какво иска другият. Филип показа, че иска госпожа Камбъл дори повече от залагането на комар. Личеше си от начина, по който я докосваше и я гледаше. Ако не го следва по петите и не бди постоянно над него, няма да спре Филип от игралните маси. Джак не се самозалъгваше, че това ще излекува брат му завинаги от лошия навик, но силно се надяваше да окаже някакво въздействие.
	Що се отнася до госпожа Камбъл… По каква причина млада и привлекателна жена играе комар всяка вечер във „Вега“? Съществуваха два възможни отговора, но и двата бяха неприемливи.
	Първият: тя е там поради същите причини като Филип и приятелите му — да пилее богатство, било нейно, било чуждо, търсейки развлечения. Джак не се интересуваше дали тя е най-богатата наследничка в Британия. Хазартът е пагубно занимание.
	Вторият: търси нещо повече от тръпката да печели. Не бе пропуснал да забележи, че макар във „Вега“ да приемаха за членове и жени, малко от тях са красиви и темпераментни като нея. Правеше впечатление на всеки мъж в клуба, особено с червената рокля и игриво спускащия се по шията черен кичур. Възможно бе да играе за нещо повече от висок залог. Ако намерението й бе да привлече Филип като богат любовник, Джак ще сложи край на тази нейна фантазия. Жена като нея ще разори мъж по-бързо и от игралните маси.
	А ако случайно греши по някаква причина, в крайна сметка ще й плати петте хиляди паунда. Всъщност тя иска това, нали?
	Вратата зад него се отвори. Той се мобилизира за предстоящия разговор. Не беше свикнал да се извинява за постъпките си. В случая дори не съжаляваше, че действа така. Дори тя да беше непривлекателна или по-възрастна, пак щеше да направи всичко възможно, за да й попречи да съсипе брат му. Фактът, че е млада и пленителна само я правеше по-опасна.
	— Надявам се планът ви как да се върнем в Лондон да е по-добър от предложения да попаднем тук.
	Тя заобиколи фотьойла му и застана пред него. Виждайки я, Джак едва не изпусна чашата.
	Косата й се спускаше свободно по раменете и на светлината от камината блестеше като тъмен махагон. Порази го обаче облеклото й. Дългият син кадифен халат се влачеше по пода, а навитите ръкави разкриваха ръцете й. Беше препасала колана два пъти и така само подчертаваше тънката си талия.
	— Този халат е мой… — бе всичко, което успя да произнесе.
	Тя го изгледа дръзко и разклати краищата на прекалено дългата дреха около стройните си крака.
	— Само това намериха да ми дадат да облека. Прислужничката с приблизително моя ръст наскоро напуснала. Роклите на другите две са малки. Госпожа Гибон е прекалено едра и така остана само това. — Тя плъзна ръце по меката тъкан. Джак проследи движението й и си представи усещането от кадифето и плътта отдолу. — Моите дрехи са подгизнали и най-вероятно съсипани след налудничавото ви желание да ме отвлечете насред развихрила се буря.
	— Не съм ви отвлякъл!
	Той отпи от брендито, за да не гледа голия глезен, подал се изпод подгъва. И останалата част от тялото й ли беше гола под халата? Не, подобни мисли не му помагаха да се съсредоточи.
	— Не ме пуснахте да се прибера, както пожелах.
	Тя се настани на фотьойла до него и предницата на халата се разтвори достатъчно, за да разкрие крака й до коляното. За щастие тя го покри с края на дрехата, преди да усети как я изпива с поглед.
	Направо я зяпаше, бе длъжен да го признае поне пред себе си той. Боже, нима нямаше нито една подходяща женска дреха в цялата къща?!
	Нима наистина бе останал без капка разум? Какво си мислеше, когато докара тази жена в Алуин Хаус? Как така ще оцелее една седмица насаме с нея? Тя ще го довърши по един или друг начин.
	— Какъв е планът ви? Какво се надявате да постигнете? — попита тя направо.
	— Филип… — успя да промълви той. — Наруши дадената пред мен дума и се налага да поеме последствията.
	— Тогава защо не взехте Филип със себе си вместо мен?
	Защото не желае да прекара и ден, да не говорим за седмица, насаме с Филип.
	Потисна тази мисъл.
	— Нищо нямаше да постигна. Щеше да се цупи и негодува, а после веднага пак да застане до игралните маси.
	— Затова го оставихте на воля да играе комар — отбеляза тя жлъчно. — Чудесна логика.
	Той отново отпи от брендито. Логиката му звучеше все по-неубедително и по-неубедително дори за самия него. А на всичко отгоре най-много го занимаваше въпросът дали под халата тя е облечена, или не.
	— Ако не желаехте да ви въвличам, трябваше да се оттеглите, а не да го защитавате.
	Тя въздъхна.
	— Да, така бе редно да постъпя. Но както отбелязахте, бях съблазнена от алчност. Вероятността да спечеля пет хиляди паунда с едно хвърляне беше прекалено изкусителна, за да я пропусна.
	Той вдигна чашата, преструвайки се, че поздравява Софи за заключението й.
	— Смъртен грях, освен това — добави Джак.
	Тя само леко изсумтя, но очевидно бе съгласна.
	— Значи ли, че Филип е изкусен лъжец? — реши да се информира тя.
	Джак я погледна ледено и не отвърна.
	— Нямам ли право да попитам? — погледна го тя развеселена.
	— Бил нарушил дадената дума, по ваше твърдения. Аз непрекъснато го виждам. Предимно в салоните за игра във „Вега“, но понякога и в общите помещения. Ако си въобразявате, че аз прибирам всичките му пари, дълбоко се лъжете.
	— Не съм и допускал подобно нещо. — Джак се замисли каква сума изплати на сър Лесли Багуел. Допи си брендито. — Всъщност, с колко сте го оскубали, след като повдигате въпроса?
	Тя го изгледа изпепеляващо. Джак продължи да я гледа все така вторачено. После разтърси глава, стана и отиде да си налее още едно питие. Това дотук очевидно нямаше да му стигне. Импулсивно наля чаша шери и я поднесе на госпожа Камбъл.
	— Благодаря — изненада се тя.
	Отпи от сладката течност и миглите й потрепериха от наслада. Отпи повторно и навлажнените й устни заблестяха от шерито.
	Джак не съумяваше да откъсне очи от нея. Боже, тя го омайваше с всяко свое действие. Положи усилия да не плъзне поглед към оголения й глезен или към лъскавите, разпилени по раменете къдрици.
	— Най-много няколкостотин паунда — отговори тя на въпроса му със закъснение. Наклони замислено глава. — Не наведнъж, естествено. А и понякога губя.
	— Но не често, подозирам.
	Тя вдигна краката си върху фотьойла и постави брадичка на коленете. Отпи още веднъж, преди да остави чашата.
	— Да, рядко се случва. Той играе самонадеяно.
	— Как така?
	Светлината от камината огряваше лицето й. Беше придобила замислено изражение. Джак се опита да не гледа голия й палец, подал се изпод подгъва на халата. Беше събула чехлите, без съмнение на госпожа Гибън. Въобще не се покриваше с представата му за шарлатанката, наумила си да докара жертвите си до разорение. Дори да бе подходила изкусно, за да го убеди в своята невинност, тогава тя бе най-добрата актриса, която Джак бе виждал.
	— Никога не взема под внимание вероятностите — обясни тя след малко. — Вдига залозите, дори когато е неразумно. Но пък… има дяволски късмет.
	— Значи не проявява никакъв здрав разум.
	— Настойчив е, защото по-скоро не го е страх да губи — уточни Софи. — Хазартът обаче си остава рисково начинание.
	Той го знаеше добре. На по-млади години, преди да стане херцог, самият той обичаше да залага. Никога на зарове обаче; и рядко на карти. Предпочиташе да се обзалага с приятеля си Стюард Дрейк кой ще спечели състезание с карети от Лондон до Гринуич. Или кой ще повали най-много птици по време на лов. Ще успее ли да накара най-красивото момиче в залата да танцува с него, без да разгласява за предстоящото наследяване на титлата?
	После обаче херцогството стана негово и той изостави тези фриволни занимания. И без това времето вече не му стигаше. Баща му планираше да доживее до деветдесет, а не да почине на петдесет. Джак, от своя страна, очакваше да води безгрижния живот на наследник дълго, а не да го натоварят с управлението на именията, преди да навърши трийсет.
	— Това ли ви допада? — осведоми се той. — Рискът?
	Тя се засмя, макар и не особено весело.
	— Не. Гледам на залагането като на начин да спечеля, а не да загубя.
	— Логиката на отдаден играч — отрече той.
	— А вие не сте ли? Именно вие предложихте сегашния странен облог. Любопитна съм защо.
	Попаднал в собствения си капан, Джак се загледа в празната чаша. Две питиета бяха достатъчни. Трето — и съвсем щеше да си загуби ума, който тази вечер и без това му изневеряваше.
	— Налагаше се да го направя…
	— За да ме откъснете от Филип ли? — Тя изсумтя. — Напълно ненужно. Не аз пожелах да седна на игралната маса срещу него. Вече го споменах. Той прекъсна играта ми на вист, но аз знам как да се пазя от Филип. Противно на онова, което си мислите, не желая да докарвам никого до просешка тояга. Не желая да виждам и приятелите си разорени. Смятам го за такъв, но напоследък е станал прекалено настойчив. Ако ме бяхте извикали настрана да ме помолите да го откъснем от игралната маса, щях да помогна. — На устните й се появи дяволита усмивка. — Щеше да ви струва далеч по-малко от пет хиляди паунда.
	— Филип желае нещо много повече от приятелство с вас — изтъкна Джак.
	Тя застина за миг. Видимо не от изненада. Очевидно знаеше за чувствата на Филип. Джак не успяваше да прецени дали това я радва, или не. Много майсторски умееше да прикрива чувствата си.
	В следващия миг тя се превърна в светска кокетка.
	— Боже, досега никога не съм разбирала за отношението на някой джентълмен към мен от брат му. — Погледна го очаквателно. — Лудо влюбен ли е в мен? Да очаквам ли предложение за брак? Да не би скоро да ви стана снаха, ваша светлост?
	Боже, не! Джак едва се задържа на мястото си при мисълта тази жена да му стане снаха. Щеше да върти Филип на малкия си пръст, а него. Без време щеше да го вкара в гроба, докато наблюдава как двамата си разменят ласки.
	— Би било глупаво да приемете, ако ви предложи. Той не разполага със собствено състояние, а пропилява издръжката си на хазарт.
	Тя се засмя весело. Джак неволно се усмихна, преди да успее да се възпре.
	— Да си бяхте видели изражението! Наистина! — Все така усмихната, тя поклати глава. — Никога не бих приела предложение за брак от Филип, естествено. Нито някакво друго обвързване. От него ще излезе ужасен съпруг и аз…
	— Да? — подкани я той, защото тя внезапно млъкна.
	Тя си навлажни устните.
	— Той е високо над мен по обществено положение, знам — отвърна тя небрежно. — Брат на херцога на Уеър! Никога не бих се захванала с такъв джентълмен.
	Не възнамеряваше да каже точно това. Стори й се обаче добър начин да се измъкне.
	Джак се наведе, остави чашата и се възползва, за да заеме по-удобна позиция да я наблюдава.
	— Повечето жени не биха пропуснали подобна възможност отбеляза той.
	— Нима? Е, значи не съм като повечето жени.
	Отговаряше на истината, но… как? Какво у нея го привличаше и очароваше, когато бе редно да проявява неодобрение и презрение? Не бива да мисли повече за нея. Трябва да я прогони от мислите си.
	— Очевидно е — подхвърли той с равен тон. — Играете комар и не се страхувате да признаете желанието си да печелите. Съзнавате, че Филип ви иска в леглото. Наблюдавах ви как флиртувате с него тази вечер. Същевременно, когато го загатнах, отрекохте да гледате на него като на бъдещ съпруг или любовник. Това ме кара да подозирам, че сядате на игралната маса за нещо повече от няколко гвинеи. Филип очевидно не е достатъчно привлекателна партия за вас. — Наклони глава и я изгледа изпитателно. — Греша ли?
	Тя изправи рамене и спусна крака на пода. Сега тя се бе втренчила в него с леко отворени устни.
	— Явно доста сте разсъждавали по въпроса.
	— Не особено — махна той. — До тази вечер не ви бях виждал. Но знам каква сте всъщност.
	Реши, че я е разтърсил. Тя го изгледа с блеснали очи и вдиша дълбоко. Бързо обаче се съвзе.
	— Това ще си помислите, естествено — този път усмивката й беше пресилена. — Лека нощ, ваша светлост.
	Изправи се и направи реверанс. От движението предницата на халата отново се разтвори леко. Той зърна сянката между гърдите й.
	Устата му пресъхна. Нищо; под халата не беше облечена с нищо. Госпожа Камбъл царствено вдигна полите, нахлузи чехлите и без да го удостои с поглед, излезе.
	Макар и убеден, че й нанесе директен удар с последния си коментар, той мислеше единствено за босите й крака.


>	Глава 7

	На следващото утро Джак стоеше с чаша кафе в ръка до прозореца на малката трапезария и наблюдаваше как вали в градината.
	Както го уведоми Уилсън, от седмица почти не бе спирало. Ако беше затворен в лондонската си къща, Джак едва ли щеше да забележи. Излизаше, разбира се, но обикновено светът му идваше на крака: кланяха се, умилкваха се и винаги искаха нещо. При подходящо време яздеше, но сега си даде сметка, че не се е качвал на кон от няколко дни. Вероятно заради дъжда.
	Ако не беше Филип, сега щеше да преглежда вестниците по време на закуска в къщата на Сейнт Джеймс Плейс, преди да отиде в кабинета си и да се захване с вечните отчети, сметки, доклади и искания, пристигали от цяла Англия. В тези часове в преддверието вече чакаха трима-четирима души — смятаха делата си за толкова важни, че не бяха склонни да ги доверяват на пощата. В някакъв момент неизбежно щеше да се появи майка му: или да загатне какво според нея трябва да свърши, или да го упрекне, че не е свършил нещо, както би го направил баща му. Много рядко се отбиваше някой стар приятел. Джак толкова отдавна не бе излизал с приятели, че те вече почти не го навестяваха. Преди да се усети, ставаше време за вечеря, а после идваше ред на светските ангажименти — невъзможно да бъдат избегнати.
	Но днес не го очакваше нищо подобно. Уилсън не бе поръчал да доставят лондонските вестници, защото не бе предизвестен за пристигането му, а Пърси, секретарят на Джак, изпълняваше в Лондон обичайните си задължения. Баща му вечно го предупреждаваше да не се предоверява на наетите от него хора, но изглежда бе настъпил моментът да провери как Пърси би се справил сам. Всъщност Пърси и херцогинята дори не знаеха къде се намира. Не и докато не ги уведоми. Чувстваше се като през университетските години, когато пропускаше лекции, за да прави нещо по-вълнуващо, пък било то и да безделничи. Джак вдигна чашата и отпи от кафето, наслаждавайки се на вкуса му.
	Вратата зад него се отвори.
	Ваша светлост — обади се Уилсън.
	— Да?
	— Конярите прибраха каретата. Оста е пукната и ще са необходими няколко дни, за да се поправи.
	Новината не го изненада.
	— А пътищата? — попита той, но подозираше отговора.
	— Съвсем непроходими, сър. Били са ангажирани шестима мъже и четири коня, за да докарат каретата до Алуин.
	— Ясно. Да направят необходимото, за да оправят оста. Конете, с които пристигнахме, не са пострадали, нали?
	— В копитото на единия се е забил камък, ваша светлост, но конярче се е захванало с него.
	Джак кимна.
	— Това е всичко засега, Уилсън.
	— Да, сър — икономът тихо затвори вратата след себе си.
	Алуин Хаус бе разположен в голям поддържан парк. На територията на имението имаше и други возила, но предназначени само за къси разстояния. Непроходимите пътища и повредената карета го правеха заложник тук.
	По-скоро те бяха заложници.
	Сякаш по невидим знак вратата отново се отвори. Още преди тя да заговори, той се досети, че това е госпожа Камбъл.
	— Добро утро.
	Виждаше отражението й в прозореца.
	Между другото забеляза, че тя не използва често титлата му. Не се държеше особено почтително. Отнасяше се към него като към равен.
	Дори сякаш е малко по-нискостоящ. Беше колкото дразнещо, толкова и влудяващо.
	— Добро утро, госпожо Камбъл.
	Обърна се и проследи с поглед как тя се насочва към страничния бюфет. Вървеше като танцьорка — пристъпваше изящно и плавно. Започна да вдига капаците на блюдата, явно с намерението да си сервира. Джак направи знак на застаналия до бюфета прислужник. Той излезе от помещението безмълвно и ги остави само двамата.
	— Намерили са какво да облечете, виждам — подхвърли той.
	Тя си взе препечена филийка, мъфин и добави яйце. Занесе чинията до масата и седна.
	— Да. Този стилен тоалет е на бивша ваша камериерка, напуснала внезапно миналата пролет. Госпожа Гибсън многократно се извини за него, но поне е чист, сух и горе-долу ми става. Не се намирам в положение да откажа нещо, което отговаря на изброените изисквания. — Прокара ръка по семплото тъмносиньо бюстие. — Приемлива премяна.
	Той отклони поглед от ръката й, поставена съвсем близо до извивката на гърдите й. Беше рокля на прислужница, но Софи не бе затъкнала кърпичка в деколтето, както правеха камериерките и гърдите й бяха доста разкрити.
	— Радвам се, че ви допада. — Сви рамене. — Не съм я избирал аз.
	— Сигурно. Би било прекалено земно занимание за един херцог.
	— Да — съгласи се той.
	Не виждаше причина да го оспорва.
	Тя го погледна, докато се хранеше. Той седеше в другия край на масата и светлината от прозореца огряваше лицето му.
	— Видях в коридора Уилсън, икономът ви. Прибрали са каретата от пътя.
	— Уведоми ме. — Джак седна на стола и взе каната с кафе. — За жалост оста е повредена и са необходими няколко дни, за да я поправят.
	За миг тя спря да дъвче и отвори широко очи. Погледна навън, където дъждът продължаваше да се лее. Избърса деликатно устни и промълви:
	— Значи сме заложници тук.
	— Доста зловещо описание. Пътищата обаче продължават да са непроходими и връщането в Лондон с файтон би било кошмарно.
	Софи запази мълчание. Погледна я и установи, че го наблюдава, свъсила вежди. Очите й бяха прекрасни: ясни, интелигентни и искрени. В момента го гледаше сякаш е идиот. Леко се раздразни. Той нямаше никаква вина за лошото време.
	— Има ли значение? — продължи той, за да я дразни. — Облогът ни е за седмица.
	Ножът й издрънча върху чинията.
	— Проклет облог! Вие го предложихте. Това ли имахте предвид?
	Джак отвори уста, за да отговори, но си даде сметка, че не знае какво да каже.
	— Честно казано, очаквах да загубя…
	— А аз — да спечеля!
	Той се усмихна неволно.
	— И двамата си получихме заслуженото.
	Тя изсумтя и забели очи.
	— След като и двамата не го желаем, да направим опит да се върнем в Лондон. Така последствията ще са по-леки и за двама ни.
	Не съм казал, че не го желая, помисли си Джак.
	— Не. Глупаво е и неминуемо ще свърши неуспешно.
	По лицето й се изписа раздразнение. Скочи от мястото си, отиде до бюфета и си приготви чай. Върна се с дружелюбно изражение.
	— Тогава, щом сме вързани тук, какво ще правим?
	В този момент Джак си даде сметка, че за пръв път от години е свободен. Посещенията му в Алуин Хаус се планираха за няколко дни напред; секретарят му и управителят на именията пътуваха с него и се знаеше каква работа предстои да отметнат. Дори тук, в своето убежище, всеки ден бе зает часове наред.
	Но всичко това сега остана в Лондон. Това означаваше, че днес няма никакви задължения. Облегна се на стола и се наслади на усещането.
	— Нямам представа — промълви той почти слисан.
	Госпожа Камбъл поклати глава.
	— Това се очертава като отвратително отвличане. Очаквах повече от един херцог.
	— Нима? И какво по-точно?
	Тя се замисли, докато отпиваше от чая.
	— Имате ли затвор тук? — Той поклати глава. — А стая за мъчения?
	— Уви не — отвърна той, развеселен от думите й.
	Тя въздъхна.
	— Ето, разбирате ли за какво говоря? Изведохте ме от Лондон, докарахте ме в прекрасна къща, пълна с прислуга, сред която и невероятна готвачка — вдигна мъфина, за да илюстрира думите си. — Ако това е представата ви за наказание, бих искала да видя как изглежда удоволствието във вашите очи.
	А аз много бих искал да ти доставя удоволствие. Джак си прехапа езика, за да не го изрече на глас. Само отбеляза:
	— Къщата наистина е прекрасна. Тя е любимата ми. Но е сравнително нова. Едва ли има средновековни уреди за изтезания на тавана.
	— Тя ви е любимата? — повтори Софи и вирна вежда. Лицето й бе невероятно изразително; начинът, по който изви веждата, недвусмислено му подсказа, че му се присмива, макар тонът й да бе овладян и любезен. — Толкова ли са много, че да ги подреждате по предпочитание?
	— Достатъчно е да са две, за да предпочиташ едната — обърна й внимание той.
	— Само две ли имате?
	— Не. — Замисли се за миг. — Пет.
	Сега и двете й вежди се стрелнаха във въздуха.
	— Пет къщи?! Боже! Човек как избира между толкова много?
	— Съвсем лесно. Тази е най-малката и най-уютната.
	Каза го, за да я подразни, но вероятно отговаряше на истината.
	— Разбирам… — Огледа стаята. — А как ще опишете другите?
	— В тях става течение. И като цяло са студени и тъмни. — Обърна се към прозореца и въздъхна, като видя надвисналите сиви облаци и стелещата се мъгла. — В слънчеви дни това помещение е ведро и привлекателно.
	— Ще трябва да го приема на доверие — отвърна тя. Допи си чая и стана от стола. — Да обиколим къщата тогава, за да си изясня защо ви е любима. Така и така и двамата нямаме какво друго да правим — добави тя, забелязала смаяния му поглед.
	Това вероятно бе най-безопасното, което можеха да направят заедно. Странно, но предложението му допадна. Той наистина харесваше тази къща, а не бе идвал от почти два месеца.
	— С радост ще ви разведа.


	Софи лежа будна до късно през нощта и се опитваше да измисли как да се измъкне от затрудненото положение, в което се намираше.
	Налагаше се да се върне в Лондон възможно най-скоро. Отсъствието й щеше да подхрани най-невероятните слухове — каквито неизменно щяха да плъзнат — благодарение на разигралата се публична сцена между нея и херцога. Той твърдеше, че не й крои нищо, но упорито се правеше, че не я чува, когато обеща да избягва Филип. Това я притесняваше. Беше се научила да разчита на своя чар и изобретателност и трябваше да убеди херцога да погледне на нещата от нейна гледна точка.
	Той обаче я изслушваше внимателно, с лека усмивка на устните, без да откъсва от нея студените си синьо-сиви очи и постоянно намираше пропуски в аргументите й. Този мъж вече я вбесяваше. Не й оставаше друго, освен да продължи опитите; той беше господар тук и дали ще се върне в града, зависеше само от него.
	Обиколката из къщата вероятно щеше да й позволи да го опознае по-добре. Той не приличаше на никого от познатите й: резервиран и студен, при това херцог. Колкото и да пренебрегваше последното, то само й напомняше нейната безпомощност. Как да се преструва, че не е наясно с различното им обществено положение?
	Преведе я през преддверието, което видя на светлината от лампата при пристигането им. Сега през прозорците нахлуваше сивотата на деня, но дори така то беше великолепно. Огрееше ли слънце сините стени вероятно сияеха, а подът лъщеше. Погледът й попадна на портрет на дама в богато украсена старомодна рокля, окачена над вратата, която херцогът отвори. Лицето на жената беше сериозно и царствено. До краката й стоеше малко куче, захапало края на дългия й шал върху раменете. Зад нея се виждаха стелещи се хълмове и сграда — най-вероятно самият Алуин Хаус.
	— Коя е? — попита Софи спонтанно.
	Херцогът спря и вдигна очи.
	— Прабаба ми. Къщата е построена за нея и тя лично е надзиравала засаждането на градините.
	— Леле! — възкликна тя, впечатлена. — Прадядо ви вероятно много я е обичал.
	— Напротив. Според мен не са могли да се гледат. Той построил къщата и я заточил тук.
	Смутена, Софи отмести поглед от портрета.
	Уеър скръсти ръце зад гърба си и се загледа в родственицата си.
	— Доколкото ми е известно, тук е била много по-щастлива. Той й предоставил пълното право да се разпорежда с имота както иска, стига да стои тук.
	— Очарователно — бе всичко, което й хрумна да каже.
	Нещо подобно би направил и дядо й, лорд Мейкпийс. Херцогът я погледна с неразгадаемо изражение и с ръка й даде знак да продължи.
	Прекосиха фоайето със стълбището и влязоха в друго помещение.
	— Синият салон — обясни той ненужно.
	Килимът беше сапфиреносин с изтъкани по него цветя. И по ламперията, и по мебелите имаше златни орнаменти. Синята дамаска на столовете повтаряше нюанса на копринените тапети по стените. Високите прозорци гледаха към градината, сега удавена от дъжд, но като цяло терасирана и добре аранжирана. Софи бавно разгледа картините, предимно пасторални пейзажи.
	— Погледнете нагоре — подсказа й той.
	Тя вдигна взор.
	Таванът бе богато изрисуван с елени, кучета и всякакви митологични същества.
	— Много е красиво! — прошепна. — Направо невероятно. Колко ли време е отнело да се украси?
	— Като деца с брат ми лежахме с часове на пода и се опитвахме да открием различни животни — припомни си херцогът.
	Тя се засмя, защото бе зърнала острата муцунка на невестулка, дебела котка и дори екзотичен слон.
	— Нищо чудно.
	Все така с лице към тавана тя направи крачка встрани, но се препъна в крака на дивана.
	Херцогът пристъпи напред и вместо да се озове на пода, тя се оказа в обятията му. Инстинктивно се вкопчи в реверите на жакета му. Останаха така за миг, после Джак я пусна. Тя прошепна някакво извинение и отстъпи крачка. Сърцето й биеше лудо и заради непохватната стъпка, и заради усещането от ръцете му около нея. Не си бе дала сметка, че той е толкова близо и сега й бе трудно да го погледне в очите.
	Всъщност беше глупаво. Всеки джентълмен би направил точно това. Софи си пое дълбоко въздух, за да се овладее.
	— Кое ви е любимото? — попита тя.
	Той я зяпна и премигна насреща й. Отново бе скръстил ръце на гърба и стоеше с изправени рамене.
	— Моля?
	— Любимото ви същество на тавана — уточни тя.
	Той погледна нагоре, сякаш не разбираше въпроса й.
	— А… Сфинксът. Онзи над камината — посочи той. Тя вдигна очи, но не рискува да пристъпи напред. — Според мен прилича на дядо ми. Прабаба ми, предполагам, тенденциозно е наредила да изрисуват лицето му — а и другите й деца, — защото почти не ги е виждала.
	— Как така? Защо не? — изненада се Софи.
	— Дядо ми и братята му били изпратени на училище при първа възможност и той рядко идвал насам. Момичетата били разпратени в благороднически семейства. Едната починала, но другите две били представени в обществото и щом навършили осемнайсет, ги омъжили.
	Тонът му бе унесен и Софи усети как стаята някак помръкна. Красивото помещение се превърна в усамотено убежище на скърбяща майка.
	— Колко деца са били? — попита тя тихо.
	— Шест. На сестрите позволили да живеят при нея, докато станат на дванайсет.
	— Това е чудовищно! — възмути се тя. — Кой откъсва деца от родната им майка?
	Джак въздъхна.
	— Човек, който заточва съпругата си и я посещава само веднъж годишно, за да й направи поредното дете.
	Тези думи отново й напомниха за нейния дядо. Лиши сина си от наследство, а когато тя осиротя, я изпрати при госпожа Ъптън. Нямаше значение, че му бе благодарна — той го беше направил, за да се отърве от нея. Неволно стисна гневно устни. После се окопити.
	— Надявам се следващото помещение да е по-ведро — подхвърли тя. — Иначе ще започна да се чудя защо толкова харесвате тази къща.
	— Мрачно ли ви се струва? — Той отново погледна тавана. — Така се е постъпвало.
	— О? И вас с Филип ли рано-рано ви пратиха на училище?
	— Естествено — потвърди той. — Но баща ни никога не ни отдели от майка ни.
	— Родителите ви мили и привързани ли бяха?
	Този път той се поколеба. По лицето му премина сянка и не отговори. Пристъпи към широката врата в другия край на салона и я изчака там. Не е моя работа, напомни си Софи и го последва.
	— Музикалният салон — обяви той, отваряйки вратата.
	Беше повече от очевидно с малкото пиано в единия край и арфата, покрита с чаршаф, до него. Въпреки това Софи бе запленена от красотата на помещението. От три страни го опасваха високи прозорци, които разкриваха великолепна гледка към парка пред къщата. Бледожълти тапети покриваха стените, а копринените пердета подхождаха великолепно на тапицерията на мебелите. Погледна пода и съобрази, че килимът е бил специално тъкан за тук. Орнаментите по него напомняха изящните извивки на лирата. Тази стая бе обзаведена от пламенен любител на музиката.
	Най-привлекателно оставаше малкото пиано. По-прелестно не бе виждала от години. На такива свиреха виртуози. Със страхопочитание вдигна капака и прочете: „Джон Бродуд и синове“. Според баща й те правеха най-хубавите пиана на света.
	— Свирите ли? — попита тя.
	Натисна един клавиш. Имаше нужда да се акордира.
	— Не.
	— Пеете ли?
	Натисна още един клавиш, без да е сигурна защо проявява такава настойчивост.
	— Не особено добре.
	Погледна го изненадана.
	— Мислех, че всички джентълмени учат музика…
	Вместо да й отговори, той попита:
	— А вие свирите ли?
	— Да. Това пиано обаче е разстроено. — Спусна капака. Жалко. Да притежаваш такъв хубав инструмент, а никой да не свири на него. — Директорката в моето училище държеше всяко момиче да се научи да свири поне на един инструмент. — Огледа стаята. Беше красива, но мъртва. Пианото беше разстроено, арфата — покрита и всичко бе подредено прекалено педантично. Ценител на музиката бе обзавел помещението, но в него не звучеше музика. — Явно не прекарвате много време тук.
	— Понеже не свиря — не — отвърна херцога.
	Наистина много жалко. Да разполагаш с тази красива стая, а да не я използваш. Ако къщата бе на нейното семейство, тази стая щеше да е най-използваната. Баща й щеше да свири, а майка й да пее арии и песни. За миг си представи своите родители, преди болестта да ги убие. Баща й щеше да е на пианото, майка й, застанала до прозорците, щеше да пее, а тя щеше да прелиства нотите за баща си…
	Премигна, за да прогони образа на онова, което никога нямаше да се случи. Отиде до прозореца и застана с гръб към пианото. Оттук се виждаше колонадата пред къщата, още по-величествена на дневната светлина. Софи си даде сметка колко дълго са вървели предишната вечер под дъжда. В края на чакълестата пътека имаше дървета. Дори си представи, че вижда портата от ковано желязо. Разкриваше се чудесна гледка към парка, но тя се почувства някак самотна. Всичко беше прекрасно, ала някак застинало, отдалечено.
	Всъщност като самия херцог, мина й през ума.
	Обърна се към него.
	— Коя е любимата ви стая?
	— Библиотеката. Където говорихме снощи.
	— Да отидем там.
	Щом иска да го опознае, най-добре ще стане в помещенията, където прекарва най-много време.
	Той кимна. Минаха отново през синия салон, а после я поведе през широк коридор. Заради дъжда през високите прозорци не влизаше много светлина.
	Поставен в рамка портрет прикова вниманието й.
	— Това е Филип посочи тя, смаяна от рисунка с молив на стената. — Като момче.
	— Да — кимна херцога. — Аз го нарисувах.
	Премигна, изненадана. Момчето на портрета беше доста младо, с по-дълга коса и с много по-невинна усмивка. Седеше на клон и имаше весело изражение.
	— Изглежда толкова безгрижен и щастлив — отбеляза тя.
	Херцогът я изучава доста продължително с поглед и накрая уточни:
	— Беше много отдавна.
	— А сега не е ли такъв? — Отново разгледа етюда. Беше рисуван с любов. Филип се усмихваше широко на брат си, докато позираше. — Явно сте били близки като деца.
	Херцогът си пое дълбоко въздух.
	— Да. Като момчета доста си приличахме. Часове наред прекарвахме край езерото. Там бягахме от уроците.
	Но като мъже бяха съвсем различни. Любопитството на Софи я тласкаше да продължи да разпитва. Защо се бяха отдалечили и кога?
	— Нали са ви пратили на училище?
	— Разбира се — отвърна той монотонно. — Между сроковете обаче пак имаше уроци. Баща ни настояваше.
	— О? — Ставаше й интересно. — Уроци по какво?
	— Как се управлява имение, как се борави със счетоводни книги… И по архитектура, когато баща ни реши да построи къпалня. — Направи гримаса. — Все скучни предмети.
	— Филип вероятно ги е ненавиждал — засмя се тя.
	Устните му трепнаха за миг.
	— Филип беше освободен от повечето.
	Аха! Уроците са били за наследника. Софи се загледа в рисунката и се запита дали Филип е ходил на езерото, докато по-големият му брат е учил как се управлява имение.
	— Все нещо са го карали да учи.
	— Малко счетоводство. И двамата се научихме да караме карета в Алуин Хаус. Отсядахме ли тук, майка ни пълнеше къщата с гости, а от нас се очакваше да участваме във всички развлечения, които организираше. Тя намираше провинцията за скучна и тиха. — Направи пауза. — На баща ни обаче тук му харесваше.
	— Затова ли и на вас ви харесва?
	И той се загледа в портрета на Филип. Накрая промълви:
	— Харесвам го тук по същите причини като него.
	Нещо в тона му й подсказа да не продължава повече темата.
	— Рисунката е чудесна. Много сте талантлив.
	— Благодаря, но това е рисувано преди доста години.
	— Положително не сте забравили напълно как се рисува — подметна тя игриво. Лицето му обаче остана сдържано. Софи знаеше кога да спре и затова отново смени темата. — Да продължим ли нататък?
	Досега не бе видяла нищо, което да обясни защо той предпочита точно това имение. Макар къщата да бе луксозна и красива, обиколката дотук само я накара да усети липсата на нейния уютен дом в Лондон. Там държеше джобния часовник на баща си и гребените за коса на майка си — все спомени от по-щастливи времена, които я караха да се усмихва.
	Херцогът кимна и отвори поредната врата. Преведе я през официалната трапезария, разкошна е червената си дамаска, с три кристални полилеи и огромно копие на картината „Сватбата в Кана“.
	— Майка ми я разшири — обясни той след коментара на Софи за размерите на помещението. — Постоянно канеше гости.
	Доколкото тя намираше тази красива къща за скучна и тиха, Софи заподозря, че Филип прилича повече на майка си — постоянно търсеше компании и забави, а херцогът бе далеч по-въздържан.
	Запита се обаче дали е права, когато влязоха в библиотеката. Въпреки дъжда и сивия ден, тук беше разкошно. В двата края на овалното помещение със зеленикави копринени тапети и бели рафтове се издигаха мраморни колони. Снощи бе прекалено тъмно, а тя — доста раздразнена, за да види всичко, но сега…
	— Смайващо красива е! — възкликна тя. — Снощи въобще не забелязах!
	Джак отиде до високия прозорец и погледна навън.
	— Защо ли? — промълви той.
	— Бях ви ядосана — отвърна тя разсеяно, докато захласната обхождаше стаята. — Цялата се бях съсредоточила да не избухна.
	— Нима? И какво се въздържахте да ми кажете?
	Погледна го сепната. Благодарение на изобилието от прозорци, тук беше по-светло. Погледът му бе ясен и фокусиран като снощи, но далеч не толкова пронизващ. Обичайното му високомерие беше изчезнало и за пореден път й се видя симпатичен.
	Не. Джайлс Картър беше симпатичен с четвъртитата си брадичка и прошарените коси по слепоочията. Херцогът на Уеър беше направо фантастичен. Ако не се бе озовала в обятията му в Синия салон и не се бе уверила колко жив и реален е той, щеше да го приеме за изваяно от мрамор произведение на скулптор. Стоеше пред нея в безупречно ушити дрехи, скъпи ботуши и леко разчорлени златни коси.
	А тя носеше рокля на уволнена прислужница. Пое си дълбоко дъх и докосна грубия плат. Напомни й, че е само малко нещо повече от камериерката, а това бе незначителна разлика за човек като херцога.
	— Щях да ви кажа да се разкарате от очите ми — отвърна тя лековато.
	Херцогът вирна вежди сякаш никой никога не му бе казвал да се разкара.
	— Сериозно?
	Софи се засмя и продължи да обикаля библиотеката. Спря пред стъклена витрина с миниатюри и се наведе, за да ги разгледа по-добре.
	— Определено. Как посмяхте да ме наречете закоравял комарджия и да твърдите, че знаете що за жена съм? Нищо не знаете за мен.
	Уеър си прочисти гърлото.
	— Все пак съм наясно с някои неща.
	— Съвсем малко. Например че не мога да устоя на огромен залог, предложен от човек, готов да загуби от мен.
	— Не е малко.
	— Така е, но не изчерпва цялата ми същност. — Погледна го със закачлива усмивка. — Същото според мен важи и за Филип.
	— Което не му прави чест. Къде се запознахте с брат ми?
	— В Съмърсет Хаус. — Изненаданото му изражение й достави удоволствие. — Да, там, където се провеждат изложбите на Кралската академия. Учудва ли ви, че посещавам такива места?
	— Не, разбира се.
	— Напротив. — Изгледа го дяволито. — Не се притеснявайте. Не ме засегнахте. Нали уточнихме, че не знаете нищо за мен.
	— Всъщност съм учуден, че Филип е бил там. Признавам: вас не ви познавам, но добре познавам брат си и не съм очаквал да присъства на изложба на Кралската академия.
	— О? — Тя стисна устни предизвикателно. — Моя грешка.
	Той кимна:
	— Не се притеснявайте. Не ме засегнахте. Не знаете нищо за мен.
	На лицето й се появи лека усмивка, чувайки го да повтаря нейните думи.
	— Е, сега знаете един от недостатъците ми: понякога съдя прибързано.
	Неочаквано той се ухили насреща й. Софи неволно отстъпи. С ведро, весело изражение херцогът на Уеър бе невероятно привлекателен. Да, обикновено изглеждаше строг, ала усмихнеше ли се… приличаше на мъж, по когото би си загубила ума.
	— Същото важи и за мен, госпожо Камбъл.
	— Наистина ли? — попита тя, но всъщност се опитваше да прогони мисълта, че би си загубила ума по херцога. — Не ни прави чест и на двамата.
	— Същевременно показва, че бихме могли да се разбираме повече, отколкото изглежда на пръв поглед.
	Херцогът направи няколко крачки и застана до нея. Погледна към стъклената витрина, а Софи не бе в състояние да откъсне очи от него. Едно бе да го намира за привлекателен, но съвсем друго бе да усеща присъствието му толкова близо до себе си.
	Виждаше златиста къдрица, чийто край се промъкваше под яката на ризата; ухаеше на свежест и долавяше лек аромат на кафе. Гледаше я с ясните си светли очи и неволно я обзе радостно предчувствие; не — още по-лошо: копнеж.
	— Какво ли друго общо имаме? — промълви той.
	Софи се напрегна.
	— Нищо!
	— Нищо ли?
	Той стоеше прекалено близо до нея и тя не се чувстваше удобно. Усещаше дъха му върху шията си. Отстъпи назад, за да си избистри главата.
	— Говорите сякаш знаете нещо, което аз не знам. Според вас какво общо има помежду ни, ваша светлост?
	— Решителност отсече той.
	— Но впрегната за различни цели — подметна тя леко язвително.
	— Аз действах, за да спася брат си от провал.
	— А аз, за да спася себе си от провал. Моля да ме извините, но за мен моето оцеляване е по-важно от оцеляването на Филип.
	— Оцеляване? — повтори той замислен. — Никога не съм смятал, че Филип е застрашен. На опасност са изложени само доброто му име и парите му. Вие наистина ли се смятате за изложена на риск?
	Продължаваше да се чувства така. Границата между начинанията й, за да се издържа и същевременно да запази уважението на хората към себе си бе доста тънка.
	— Ако знаехте какво е една жена да загуби доброто си име, нямаше да питате. Но от друга страна, като херцог вероятно можете да правите каквото искате и пак да сте добре дошъл навсякъде.
	— Завиждате ли ми за това? Искате ли да ви приемат навсякъде?
	Той я разпитваше; опитваше се да я разгадае. Тя правеше същото, но не й бе приятно да прилагат спрямо нея тази тактика. Софи отстъпи още крачка и го изгледа лукаво.
	— Е, почти успях. Херцог бе готов да рискува пет хиляди паунда, за да спечели компанията ми.
	— Така ли? — Плъзна поглед по нея, но не циничен, а оценяващ. Тялото й реагира и тя усети да я залива вълна от топлина. Дали само тя се чувстваше така привлечена? — Облогът ще затвори ли някои врати за вас? — поинтересува се Джак.
	Тя се засмя безгрижно.
	— По-скоро ще отвори погрешни врати.
	— Значи сбърках?
	— Само защото аз загубих.
	Софи се обърна към рафтовете.
	— Четете ли? Имате чудесна библиотека.
	— Всеки ден — отвърна той. — Но рядко забавни четива като книгите тук.
	Тя огледа кожените подвързии на книгите. Сигурно струваха цяло състояние.
	— Но те са ваши?!
	— Да, но рядко имам време за тях.
	— Жалко, при наличието на такава възможност. — Извади една книга и я разтвори. — „Доставя ми огромно удоволствие да се препирам с нея, а тя показва най-доброто от себе си, когато прави всичко възможно, за да ми опонира“ — прочете тя и го погледна дръзко. — Редно е да четете повече. Има голяма мъдрост по страниците.
	Той пристъпи към нея, взе книгата от ръцете й и я върна на рафта. Лакътят му неволно докосна рамото й. Той обаче не побърза да го отмести. Вместо това й се усмихна. Херцогът твърдеше, че е сключил облога, за да я раздели с Филип, но тя долавяше, че би се насладил на компанията й и по по-интимен начин.
	И преди мъже бяха флиртували с нея; някои дори се бяха опитали да я съблазнят. Софи бе наясно кога интересът на един мъж е провокиран. Преди години се бе поддала на подобни чувства. Направи го най-вече от младежка страст. Даде си сметка за поетия риск, когато умът й се избистри. Любовникът й бе щедър и мил, но когато се разделиха, тя въздъхна облекчено, защото нямаше по-тежки последствия. Оттогава се правеше, че не забелязва опитите на мъжете да я съблазнят. Усетеше ли подобно нещо, бягаше. Беше далеч по-безопасно така, макар и не особено вълнуващо.
	Сега си даваше точна сметка колко несравнимо по-малко вълнуващо е. Обикновено не проявяваше интерес към онези, които проявяваха интерес към нея. Този път обаче се шокира, защото не беше така. Още по-лошо: изпита привличане още снощи, докато той се държеше снизходително и я обвиняваше, че иска да съсипе брат му. Днес й се усмихваше и се държеше чаровно… Проявата на хумор и човечност го превръщаше от студен високомерен херцог в неустоимо привлекателен мъж. Мъж, с когото беше затворена в тази красива къща, напълно изолирани.
	Трепна, дала си сметка колко далеч бе стигнала в мислите си. Идиот, помисли си тя. Най-лошо щеше да бъде, ако позволи херцогът да я съблазни; човек, когото не познава, който я смяташе за мошеник. Трябва да сложи край на всичко това веднага, преди един от двамата да е стигнал прекалено далеч.
	— Стига сме си говорили празни приказки. — Усмихна му се лъчезарно. — Време е да ви научим да играете комар, ваша светлост.


>	Глава 8

	Джак изпрати прислужник да намери карти. Имаше смътен спомен за разположени из библиотеката маси за игра на карти, когато майка му правеше събирания в имението, но това бе преди години. Не беше канил гости в Алуин Хаус, откакто баща му почина.
	Загледа се как госпожа Камбъл се настанява удобно на дивана, откъдето така безмилостно го тормозеше снощи с босите си крака. Днес беше в невзрачна слугинска рокля, а въпреки това го привличаше необяснимо. Коя беше тази жена и защо бе толкова безпомощен да се противопостави на нейния чар? Майкълс се върна с тесте карти и тя му благодари със сияйна усмивка. Стомахът на Джак се сви — искаше на него да му се усмихва по този начин.
	— Много сръчно го правите — отбеляза той, загледан как с умението на крупие разбърква картите.
	Вместо да се запита откъде е придобила това скандално умение, той се чудеше единствено какво ли ще изпитва, ако тези гъвкави пръсти докосват кожата му.
	Тя се усмихна скромно и започна да раздава.
	— Всяка жена е извор на скрити таланти, ваша светлост.
	Куп опасни мисли се завъртяха в ума на Джак. Какви таланти крие, искаше да я попита той. Размърда се неспокойно на мястото си.
	— А тайни?
	— Толкова, колкото и мъжете, предполагам. — Остави тестето и посочи картите пред него. — Играли ли сте лу?
	— Да. — Лу криеше рискове да разори човек за една вечер. — Вече търсите коя нова жертва да ограбите, така ли?
	Тя премигна насреща му и вдигна картите си.
	— Прекалено добре ме познавате, сър.
	Не, никак даже не я познава, даде си сметка той. Но любопитството му растеше с всяка измината минута.
	— В играта участват най-малко трима — отбеляза той.
	Тя го погледна строго.
	— Няма да играем и няма да залагаме. Това е урок. Така негова светлост ще се предпази от по-нататъшни загуби.
	Той се усмихна и най-после си вдигна картите. След което обяви:
	— Пас.
	— Какво?! — При пасуване той излизаше от играта. — Не бива. Проваляте раздаването.
	— Но си запазвам парите. — Ухили се. — Ето, нищо не загубих.
	— Но и нищо не спечелихте.
	Джак остави картите си.
	— Не ми трябва да печеля каквото и да било. Вие защо го искате толкова?
	— Заради тръпката. Но е малко вероятно да разберете.
	— Печеленето ли? — Облегна се още по-удобно. — Снощи спечелих.
	Лицето й порозовя.
	— За което сигурно дълбоко съжалявате.
	Той я погледна изпитателно.
	— Не, не бих казал. Постигнах каквото целях.
	Очите й пламнаха.
	— За Филип ли говорите? Човек би си помислил, че ви е син, като се има предвид какви мерки вземате, за да го предпазите.
	Джак се замисли какво ли би направил баща му на негово място. Ако баща им беше жив, Филип — вероятно разкаян — щеше да изпълнява наложеното му наказание: я да чисти обори, я да оре нива.
	От друга страна, ако баща им беше жив, Филип едва ли щеше да се държи така безотговорно. Старият херцог беше търпелив човек и толерираше донякъде младежката безразсъдност, но в приемливи граници. Искаше синовете му да са силни, почтени мъже и щеше да сложи край на комарджийството на Филип, преди да е станало пагубно — нещо, което Джак не успя да постигне.
	— Да се захванем с нещо по-простичко — предложи тя. Разбърка отново картите и постави две пред него. — Ще играем на двайсет и едно.
	— Какво ще спечеля? — поинтересува се той.
	— Не и мен — отвърна тя бързо.
	Джак се ухили.
	— Какво ще кажете за… — замисли се — … музика?
	— Какво?! — подскочи тя.
	— Една песен на пианото.
	— Ужасно е разстроено — възрази тя.
	Той само сви рамене. Помнеше с какъв копнеж бе гледала инструмента. Музиката означаваше нещо за нея. Мълчеше. Чакаше решението й.
	Тя погледна картите си. После ги пренареди в ръката си.
	— Ушите ви ще съжаляват — предупреди го тя, — но ако настоявате, приемам.
	— Ще поема риска — увери я той.
	— Тогава внимавайте и се молете да спечелите — посъветва го тя.
	Играха в продължение на час. Джак се бе съгласил само и само, за да научи повече за нея. Постепенно обаче се увлече. Знаеше, разбира се, правилата. Играеше на двайсет и едно по баловете, на които майка му настояваше да присъства. Много скоро обаче се изясни, че госпожа Камбъл е несравнимо по-добра от него. Бъбреше и се шегуваше през цялото време, но мислено следеше появата на всяка карта.
	С две думи: играеше като професионалист.
	Нима беше такава? Джак внимаваше да следи играта, за да не падне унизително, но десетки въпроси за жената срещу него се нижеха в съзнанието му. Сега си обясняваше защо често е побеждавала Филип, който по нейните думи играе безразсъдно. Джак отдаваше постиженията й на нейния прекрасен бюст, но явно ставаше въпрос за нещо повече.
	Възникваше обаче въпросът, защо, след като е толкова опитна, не е разорила вече Филип. Определено не би се затруднила. Вероятно заради някаква загриженост за брат му. След известно време на Джак му хрумна, че тя иска да печели, но не огромни суми наведнъж. Редовно играеше във „Вега“, ала не желаеше да привлича вниманието върху себе си. Ако всяка вечер печелеше големи суми, щеше да се сдобие с лоша слава.
	Това все още не обясняваше всичко. Джак не обърна внимание колко загуби от нея във „Вега“, но навярно беше предостатъчно вдовица да живее удобно поне година. Понякога губела, по нейните думи, но той бе готов да се обзаложи, че много по-често печели.
	Дали имаше дългове? Ами ако съпругът й я бе оставил без средства? А и за кого е била омъжена? Защо господин Камбъл не се бе погрижил да я обезпечи? Вероятно се е омъжила млада, щом е овдовяла толкова рано. Или харчи безогледно и не умее да си пази парите? Свъси вежди при тази мисъл. Не му приличаше на такъв човек. Тя постоянно беше нащрек и следеше всичко. За миг се запита каква ли е, ако си свали гарда напълно.
	Именно разсеяността му го спаси. Прекалено зает да се чуди за какво са й пари, той отказа карта, когато всъщност искаше да получи още една. Леко усмихната тя я сложи при своите и я обърна. Той не пропусна да види изненаданото й изражение. С шестицата спатия, която тя прие, надхвърли сбора от двайсет и едно и така загуби.
	Джак погледна сбора на своите карти. Четиринайсет.
	Издаде възторжен възглас.
	— Добре изиграно, сър.
	— Благодаря — отвърна той великодушно, зарадван от неочакваната си победа.
	— Ще приема, че съм добър учител. Успяхте да вземете надмощие в рамките на час. Сега ли да ви посвиря, или по-късно?
	Тя отмести картите и му се усмихна, сякаш са стари приятели. Обичаше да печели, но явно умееше да губи и то с достойнство.
	Джак изпитваше огромно желание да я целуне. Независимо от слугинската рокля и уменията на обигран картоиграч, тя го омайваше. Не беше прекарвал такава приятна сутрин от дълго време, въпреки всички въпроси, които се въртяха в ума му. За него тя представляваше пълна загадка, но с удоволствие щеше да прекара остатъка от деня — остатъка от седмицата — в опит да разгадае тайните й. И да я накара да му се усмихне искрено и сърдечно.
	Правилно прецени, че ако я целуне сега, няма да го постигне.
	— Бих искал песента си сега, ако не възразявате — отвърна той.
	Прекосиха къщата, за да се озоват отново в музикалния салон. На прага госпожа Камбъл застина на място.
	— Боже! — впечатли се тя.
	Докато бяха играли карти в библиотеката, прислугата бе подредила всичко. Бяха свалили покривалата и избърсали праха от всички повърхности. Сега сновяха из къщата и подготвяха помещенията в параден вид. Обикновено го правеха, преди той да пристигне, но този път не бяха предупредени.
	Джак пристъпи към пианото и вдигна капака.
	Софи си възвърна самоувереността.
	— Дали са го акордирали междувременно? — попита тя провокативно. — Съмнявам се. — Плъзна пръсти по клавишите. — Наистина ще е изпитание за ушите ви.
	— Слухът ми не е толкова изтънчен, колкото вашия — ухили се Джак.
	Тя промърмори нещо от рода на: „Не знаете какво ви чака“ и засвири. Отначало пръстите й не я слушаха съвсем покорно, но постепенно увереността й нарасна. Той седна на място, откъдето да вижда лицето й.
	Джак отдавна бе научил, че е най-добре да признава слабостите си поне пред себе си. Госпожа Камбъл бързо се превръщаше в огромна негова слабост. Направо бе омаян от нея. Искаше да знае повече за нея — от това кое я разсмива, до това как изглежда гола. Същевременно съзнаваше, че тези желания ще му навлекат бели.
	Но, за бога, в момента това никак не го интересуваше.
	Тя изсвири нещо, което му приличаше на Моцарт. Погълнат да я съзерцава, Джак мълчеше. Тя остана на столчето. Изражението й се промени, стана по-замислено. На устните й се появи лека усмивка. Засвири отново.
	Повече от ясно бе, че тази музика означава нещо за нея. Видимо я разчувстваше. Бе готов да се закълне, че слуша акомпанимент, който само тя чува.
	— Мелодията не ми е позната — обяви той след края на последните меланхолични акорди.
	— Беше любима на майка ми — сподели тя, загледана в пространството.
	— За нея ли се научихте да я изпълнявате?
	Не отговори. Прокара нежно пръсти по клавишите.
	— Прекрасен инструмент, ваша светлост. Редно е да го акордирате.
	Софи леко потрепери и той си даде сметка, че тя е на път да се разплаче.
	Естествено. Спомена майка си в минало време. Джак знаеше какво е да загубиш любим родител, а тя бе по-млада от него, когато баща му почина.
	— Съжалявам за загубата — промълви той.
	Без да го погледне, тя спусна внимателно капака и се изправи.
	— Ако ме извините, сър, искам да си почина малко.
	Отново направи великолепен реверанс и излезе от стаята.
	Джак я последва, готов да я утеши, но се спря, защото именно той я натъжи с желанието си. Тя въобще не се обърна назад, а когато стигна до стълбището, хукна нагоре. Джак спря и се заслуша в отдалечаващите се стъпки по коридора горе. Чувстваше се пълен кретен.


>	Глава 9

	До часа за вечеря Софи избягваше херцога. Междувременно се овладя и взе твърдото решение да не свири повече. Нямаше представа какво я накара да изсвири любимата ария на майка й от опера на Томас Арне и с която си спечели скромна слава из Европа. Сигурно беше заради пианото — наистина великолепен инструмент, макар и с някои разстроени тонове. Баща й страшно щеше да се радва да свири, а майка й да пее в прекрасния музикален салон с чудесна акустика.
	Но не биваше да се поддава на тези спомени и мисли. Ако родителите й бяха живи, щяха да са шокирани в какво се е забъркала. Вечно се утешаваше, че биха разбрали защо прави такива избори в живота, но сегашното… затруднение… беше глупаво и нямаше да се стигне до него, ако бе овладяла нрава си.
	Сега единственият начин да се измъкне бе да се мобилизира и да събере ума си.
	На слизане по стълбището госпожа Гибън я пресрещна.
	— Негова светлост е отвън — информира тя Софи.
	— Какво?! В дъжда?
	Икономката се усмихна.
	— Не, мадам. Под галерията с колони.
	Тръгна да й показва пътя.
	Дъждът се бе усилил и над земята се стелеха облаци. Пред покритата колонада се ширеше поддържана морава чак до езерото в далечината.
	— Красива гледка — сподели тя с мъжа, загледан натам.
	Той се обърна. Изгледа я така, че през тялото й отново преминаха тръпки.
	— Да. — Отново се извърна към гледката. — Езерото всъщност е преграден поток, който минава през имението, а после тече в гората. Като деца с Филип връзвахме лодка под моста и гребяхме, докато стигнем до място, което не се вижда от къщата. Там плувахме и ловяхме риба.
	— Добре сте се забавлявали.
	— Така е. — Той се поколеба. — Редно е да ви се извиня.
	Тя знаеше какво има предвид, но се престори, че не го е разбрала. Усмихна се широко.
	— Задето ме отвлякохте от Лондон ли?
	— Че ви накарах да свирите.
	— О? Инструментът е разстроен, както ви предупредих…
	Опита се да смекчи случилото се, но той я погледна с такова съчувствие, че тя не довърши.
	— Събуди болезнени спомени у вас, а не възнамерявах да ги предизвикам. Простете.
	Тя преглътна появилата се в гърлото й буца.
	— Няма защо. Нямаше откъде да знаете. Не биваше да свиря тази мелодия. Беше от любимите на мама.
	— Вероятно сте я загубили още като дете — досети се той.
	— Да. Бях на дванайсет.
	— Каква трагедия. — Изрече го искрено. — Музикална ли беше?
	— Да — усмихна се топло Софи. — Много. Когато се държах невъзпитано или се цупех, тя отправяше упреците си към мен с песен. Къщата ни беше пълна с музика. — Преди мама да загуби гласа си, добави тя наум. — Родителите ми вероятно са се разочаровали, като се разбра, че нямам особен глас и свиря умерено добре, независимо колко се упражнявах. После, в училище.
	— Там нямаше ли преподавател по музика? — попита той, защото тя млъкна, връхлетяна отново от болезнени спомени.
	— Напротив, имаше. Но не беше същото — промълви тя.
	Никой от уроците по музика при госпожа Ъптън не можеше да се сравни с пеенето на майка й пред краля или с оркестъра в Милано. Никой учител по музика не постигаше усещането, което баща й успяваше да вплете в изпълняваната мелодия. Звуците от разстроеното пиано, извлечени от него, щяха да просълзят всички слушатели и никой нямаше да долови нито една фалшива нота.
	— Татко ме насърчаваше да рисувам — обади се херцогът. Софи го изгледа изненадана. Той продължаваше да се взира към езерото. — Самият той рисуваше, но архитектурата бе голямата му страст. Рисуваше сгради, а аз — хората, които живеят в тях. Вдигна ръка и посочи надясно. — Там, зад ъгъла, е къпалнята — направена е по негови скици.
	— Още ли рисувате? — поинтересува се тя тихо.
	— Не.
	— Защо?
	Порив на вятъра насочи талаз дъжд към тях. Тя не се въздържа и обърна лице, за да вдиша дълбоко влажния въздух. За нищо на света нямаше да го признае, но вечерта беше чудесна. В Лондон щеше да се намръщи, ако вали, защото щеше да си съсипе обувките. Тази вечер обаче бе доволна да стои под покритата колонада и да се наслаждава на красивата гледка.
	Отвори очи и улови втренчения поглед на херцога. Сега в погледа му нямаше нищо студено, нищо високомерно. Очите им се срещнаха за миг, после той обърна глава към дъжда.
	— По същите причини, поради които вие сте спрели да свирите, предполагам. Други неща изискваха времето и вниманието ми. — Известно време останаха загледани в дъжда. — Тази къща винаги е била моето убежище — сподели той след време. — Като момче, щом свършех с уроците, отивах до езерото или обикалях из гората. Сега е моя и само моя. Майка ми не я харесва, а Филип предпочита други забавления. Не искам да пълня това място с неприятности и гняв. — Обърна се към нея. — Не биваше да ви заставям да идвате тук. Бях обаче бесен на Филип… Е, станалото — станало. Дъждът е извън моя контрол. Ще приемете ли извинението ми?
	Протегна й ръка.
	Тя бавно я пое. И двамата бяха без ръкавици.
	— Да, ваша светлост.
	— Хайде стига с тези официалности. Уеър е достатъчно.
	— Много добре, Уеър.
	Усмихна му се искрено. Той стисна леко ръката й, преди да я пусне. Тя бързо я скри зад гърба си и размърда пръсти, за да прогони усещането от топлия му допир до тях.
	— Ще е по-подходящо да вечеряме в сутрешния салон. Трапезарията е…
	— … прекалено изящна за обикновена вечеря ли? — довърши тя, защото той се поколеба.
	— Търсех по-мека дума от потискаща — ухили й се той, от което лицето му се озари.
	— Тогава да кажем, че е твърде голяма за двама души — предложи тя.
	Той се засмя. Смехът му беше чудесен. Жалко, че рядко му даваше воля.
	— Прекалено голяма — съгласи се той и й предложи ръка.
	Тя я прие. Привлекателен, привлечен от нея, а сега — и чаровен; ще трябва много, много да внимава, за да не извърши някоя глупост.


>	Глава 10

	На следващото утро Джак закусваше, когато Уилсън донесе първата лоша новина.
	— Ваша светлост, господин Пърси е тук.
	В този момент Пърси трябваше да работи усърдно в дома на Уеър в квартал Мейфеър. Пърси добре си знаеше мястото, което означаваше, че за появата му в Алуин Хаус има само едно обяснение.
	Джак затвори вестника — Уилсън вероятно още на зазоряване бе пратил някой на кон да го достави — и се изправи.
	— Къде е?
	— В сутрешния салон, ваша светлост.
	Джак погледна към вратата. Госпожа Камбъл още не бе слязла. Изпитваше странно нетърпение да я види.
	— Госпожа Камбъл будна ли е?
	— Госпожа Гибън намери дрехи за нея, но се нуждаят от известни поправки.
	Естествено. Тя нямаше дрехи. На Джак му олекна, като разбра защо не е дошла още да закуси.
	— Добре.
	Икономът кимна, отвори вратата и Джак отиде да се види със секретаря си.
	Ричард Пърси го чакаше в сутрешния салон. Явно бе яздил от града, ако се съди по калните му ботуши и мокрите дрехи.
	— Ваша светлост — поклони се той при появата на Джак, — извинете за безпокойството…
	— … но нейна светлост, моята майка, се притеснява за мен — довърши той суховато. — Това ли е?
	— Да, сър — изражението на Пърси се успокои.
	Джак съзнаваше, че притесненията на майка му не са продиктувани от загриженост за неговата безопасност. Всъщност едва ли дори се притесняваше; по-скоро беше гневна. Откакто наследи титлата, тя не преставаше да му повтаря, че негов дълг е да бъде образцов в морално, финансово и обществено отношение. Участието в скандален облог с жена в игрален дом бе достатъчно да я вбеси, а внезапното оттегляне със същата жена в Алуин Хаус — да я разтревожи силно.
	За миг се запита как ли Филип е представил нещата на майка им. Филип трудно устояваше да не разкаже някоя пикантна история, а случилото се във „Вега“ безспорно бе най-шокиращото нещо, което Джак бе правил от няколко години. За да й го съобщи Филип, разбира се, трябваше да признае, че пак е играл във „Вега“ — поредното нарушаване на даденото обещание, в замяна, на което Джак щеше да уреди дълга му. Филип никак не обичаше да се признава за виновен.
	Херцогинята обаче щеше да изпадне в ужас не от неговото поведение, а от постъпката на Джак. Всички знаеха за предпочитанията й към по-малкия син, защото приличаше на нея, докато Джак — наследникът — бе копие на баща си.
	— Увери нейна светлост, че съм съвсем добре и ще се върна в града, когато намеря за добре.
	— Това след много време ли ще бъде, ваша светлост? — Пърси неволно отстъпи, пронизан от ледения поглед на Джак. — Питам само за моя информация, сър.
	— Не — отвърна Джак суховато. — Въпрос на няколко дни.
	— Ясно. — Пърси навлажни устни, измъкна запечатан с восък плик от джоба и му го подаде. — Нейна светлост помоли да ви предам това.
	Джак го пое, без да го погледне.
	— Уилсън вече трябва да се е погрижил да ти приготвят стая. Иди се изсуши. Ще се върнеш в Лондон, щом коня ти си отпочине. През моето отсъствие от няколко дни ще се справиш, не се съмнявам.
	Секретарят се поклони и излезе. Джак изруга на глас в празната стая. Писмото от майка му тежеше като наковалня в ръката му. Знаеше какво му пише. От деня, в който наследи титлата, говореше единствено за задълженията му: не бива да забравя, че е херцог и с поведението си трябва да бъде чест за баща си и за всички херцози в рода преди това.
	Разчупи печата и хвърли поглед на написаното. Както очакваше, лееше се възмущение и негодувание, придружено от строго мъмрене, че напълно е пренебрегнал ролята си като глава на семейството и се е впуснал в действия по-скоро характерни за Филип, които постоянно му натякваха да не повтаря. Брат му, пишеше херцогинята, се чувствал унизен и потресен от настъпилия обрат и оттук нататък едва ли щял да се съобразява с изискванията им. Джак стисна устни. И досега не успяваха да контролират Филип и това нямаше нищо общо с последната постъпка на Джак.
	Най-неприятно обаче му подейства последният абзац.
	„Не просто съм шокирана от стореното от теб! Ти ме изложи и на голям срам. Разчитах да ме придружиш на бала у Бентъм тази вечер, но ти не си тук и очевидно няма да се случи. Принуждаваш ме да търся извинения за отсъствието си в неприемливо късен момент. Лейди Стоу и дъщеря й ще присъстват, а двете очакваха с нетърпение компанията ти. И през ум не ми е минавало, че би ги зарязал така безотговорно. Баща ти не би бил доволен.“
	Това, помисли си Джак, е нечестно. От десетилетия бяха в близки отношения със семейство Стоу. Покойният граф беше най-добрият приятел на баща му, а лейди Стоу и майката на Джак бяха неразделни. Беше трагично, но и някак навременно, че само седмица след злополука с яхта графът изгуби живота си, херцогът, омаломощен от болестта, също напусна този свят. На смъртния си одър баща му помоли Джак да се грижи за лейди Стоу и дъщеря й Лусинда, а той обеща. Вече седем години оттогава правеше всичко за тях, още щом го изрекат. Нито за секунда не ги беше изоставял.
	Истината бе, че забрави за този бал. При обичайни обстоятелства щеше да присъства, щом лейди Стоу и дъщеря й ще са там. Този сезон на Лусинда й предстоеше да направи своя дебют и Джак бе наясно с очакванията да й осигури добър прием във висшето общество. Последния път, когато я видя — непосредствено след Коледа, — тя сподели колко нервна се чувства.
	Майка му обаче въобще не мислеше за нервите на Лусинда. Опитваше се да го изнуди да се върне в Лондон, а това не съвпадаше с неговите намерения. Не само не обичаше да го притискат, но и още не бе наясно какво да прави с госпожа Камбъл. В сравнение с бала тя бе далеч по-примамлива; опасно примамлива.
	Пъхна писмото в джоба и бавно се върна в сутрешния салон. Не биваше да подценява предупредителната нотка в писмото. Филип, естествено, бе намерил начин да изкара него виновен и така бе отклонил всякакви упреци от себе си. Докато херцогинята вярваше, че Филип е по-скоро жертва, отколкото разсипник, щеше да продължи да го оправдава, вместо да настоява да се промени. Май най-добре щеше да е Джак да отвори счетоводните книги и да покаже на майка си точно колко е платил, за да уреди последните дългове на Филип, защото брат му едва ли я беше информирал. Според баща му не беше работа на жени да се занимават със счетоводство; стигаше да следят за разходите по прехраната; но дори тези разходи подлежаха на одобрение. Покойният херцог се отнасяше към съпругата си и по-малкия си син снизходително и това обясняваше невежеството им при боравене с пари. И сега последствията бяха налице. Двамата очакваха Джак да продължи да движи нещата, както бе правил баща му.
	Върна се в сутрешния салон и завари госпожа Камбъл да се храни. Днес беше облечена в семпъл тъмнозелен тоалет. Запита се откъде ли го е намерила, но си напомни, че не е негова работа, след като е прилично облечена. Но роклята, уви, имаше много по-малко деколте от онази на прислужницата.
	— Добро утро — поздрави тя с усмивка.
	— Добро утро. — Седна на обичайното си място. Трябва да попречи някак на Пърси да я види. Години наред Пърси бе предан служител на баща му и Джак подозираше, че е много по-лоялен към херцогството, отколкото към сегашния носител на титлата. Същевременно Пърси не беше сляп и, ако докладва за усамотяването на Джак в Алуин Хаус с красива жена, херцогинята щеше да изригне. — Би ли искала днес да обходим таванските помещения?
	Софи го погледна смаяно и Джак си даде сметка колко странно е прозвучал въпроса.
	— Попита ме за затвор и стаи за изтезаване. В Алуин няма такива, но таваните са най-близкото, което съм в състояние да предложа. Продължава да вали и сме принудени да стоим вътре. Готов съм на всичко, за да минава времето.
	Устните й се извиха в лукава усмивка, която му се стори особено привлекателна.
	— Като ми предлагаш подобно изкусително приключение, как да откажа?
	Приключиха със закуската и Джак нареди на Уилсън да донесе лампи. Напомни му също, че нищо не бива да възпрепятства Пърси да се върне възможно най-бързо в Лондон. После, в компанията на госпожа Камбъл, пое към източното крило. По необяснима причина нямаше търпение да изследва тъмните прашни тавански помещения.
	— Какво точно ще намерим тук? — поинтересува се тя.
	Той отвори вратата. Лъхна ги топъл застоял въздух.
	— Честно казано, не знам. Не съм се качвал от години.
	Тя си вдигна полите и тръгна по стълбите.
	— Поредното убежище за теб и Филип, така ли?
	Той се ухили.
	— Не. Веднъж Филип се изгуби тук и така се изплаши, че повече не се качи.
	Тя зяпна от изненада.
	— Не думай!
	Май идеята не беше добра, мина му през ума. Какво щеше да се случи в тъмното насаме с нея? Отдавна жена не му се бе струвала толкова изкусителна… А и защо имаше чувството, че вече не му се сърди?
	— По-късно го превърнах в мое скривалище. Тук бягах от майка, от брат ми и от уроците.
	— Какво държиш тук?
	Тя леко се задъхваше по стълбите. Джак не успяваше да откъсне очи от надигащата се гръд под зелената рокля.
	— Предимно стари мебели. — Има дивани и канапета, където да обладаеш жена, мина му през ума. — Както и стари доспехи.
	— Невероятно. — Тя пристъпи навътре. По покрива трополяха капки дъжд. — Наистина чудесно скривалище — усмихна се тя широко. — Никой никога не би те намерил тук. Пълно е с мебели. С лампа, чиния бисквити и хубава книга тук човек би си прекарал приятно цял ден.
	Джак се замисли за бутилките бренди, които носеше като юноша, за да им се наслади тайно. Нищо чудно внимателно скритите шишета още да са тук.
	— Да. Права си.
	Вдигна лампата и пристъпиха напред.
	Като всичко в Алуин Хаус и таванът бе добре подреден. Прашен — да, но цареше ред.
	Госпожа Камбъл попадна на кафез. Джак с изненада се сети, че е бил за папагала на баба му.
	— Имаше ужасно остър клюн — добави той и направи гримаса.
	— Значи често си пъхал пръст вътре.
	— Остана ми белег — призна той и прокара палец по показалеца на дясната ръка.
	Тя само се усмихна и продължи напред. Попаднаха на стар стол. Сети се, че някога го ползваха в библиотеката. Показа й как се премества седалката и се превръща в подвижна стълба. Навлизаха все по-навътре. Стигнаха до края на източното крило. Погледна си часовника и с изненада установи, че са минали няколко часа.
	— Тук определено е най-интригуващата част от къщата — обяви тя и се настани на стара, изтърбушена кушетка. — Това е историята на семейството ти.
	— Не съвсем. — Джак прекрачи сандък и се пресегна да отвори един от тесните прозорци. Открехна се няколко сантиметра и заяде, но все пак нахлу свеж въздух. Видя конюшнята и се запита дали Пърси е тръгнал. — По-скоро е в Киркуд Хол. Имението е притежание на семейството ни от коронясването на Хенри Тюдор.
	— Боже! Толкова отдавна! Явно семейната история датира от векове.
	Тя извърна глава към прозореца и вдиша дъждовния въздух.
	— Да, благодарение на натрапчивата традиция да се събира всичко за бъдещите поколения. След сто години този покрив ще се срине от тежестта на семейните спомени.
	Тя се усмихна.
	— Но си представи колко ще са очаровани правнуците ти.
	— Като четат старите ми домашни по латински ли?
	Беше попаднал на ученически тетрадки — негови и на Филип, — прилежно подредени върху писалище. Недоумяваше кой и защо ги е съхранил.
	— Ще гледат портрета ти долу — как стоиш надут и царствен — и навярно ще се развеселят, като открият, че през ученическите си години си преписвал до безкрай латински глаголи, за да ги научиш най-после.
	Джак отмина с мълчание забележката, че изглежда надут. Облегна се на грозен скрин срещу кушетката, където седеше Софи. Сега бе свалила гарда. Изражението й бе същото като вчера, когато попита за майка й.
	— Ти имаш ли семейни спомени?
	— Аз ли? — Тя въздъхна. — Не. Родителите ми починаха, когато бях на дванайсет. Почти нищо не ми е останало от тях. — Поколеба се и се загледа невиждащо напред. — Баща ми беше лишен от наследство и никога не е имал възможност да изследва родовата къща. Нямам нищо от детството му, а с удоволствие бих прочела старите му тетрадки, ако щеш само за да видя какво е рисувал по полетата…
	— Защо?
	Въпросът му я сепна и тя премигна.
	— Защо е бил лишен от наследство? — уточни той.
	— Защото се оженил за майка ми. — Вирна брадичка. — Нито за миг не е съжалявал. Баща му планирал да го ожени за съседско момиче. Познавали се от деца. Все едно да вземе за съпруга сестра си — така казваше татко. Това щяло да осигури на баща му.
	Тя млъкна и стисна устни. Очите й блестяха и придобиха войнствено изражение въпреки размазаната тук-там по бузите мръсотия и паяжините по роклята назаем.
	Не изпитва особено добри чувства към дядо си, досети се Джак.
	— Имал е щастието да последва сърцето си — подметна той.
	Погледна го строго, но изражението й веднага се смекчи.
	— Избрал е да последва сърцето си. Наложило се да направи известни саможертви, но той го приел.
	— Достойно за похвала — отбеляза той. Ала на баща й очевидно не му е предстояло да наследи значителен брой имения и титла. На никой наследник не позволяват да следва сърцето си, ако то не го е насочило към дама с безупречно минало и прилично финансово състояние. — А защо майка ти е била така неприемлива според дядо ти?
	Пое си дълбоко въздух, преди да отговори.
	— Тя е французойка — подметна лековато.
	Джак вече бе доловил тактиката й да омаловажава темата по този начин.
	Досещаше се за наличието и на други причини, но реши да не настоява. Засега.
	— Не от Париж, макар да се питам дали е щяло да бъде в нейна полза, или не — добави госпожа Камбъл. — От Ница е.
	— Едва ли е имало значение, след като не е била съседката англичанка — отбеляза той.
	— Точно така — засмя се Софи. — Честно казано, дядо би негодувал срещу всяка.
	— Опърничав, значи.
	— Като дете му лепнах прякора Великан човекоядец.
	Джак се засмя, но запомни тази информация. По нейните думи родителите й починали, когато била на дванайсет; след смъртта им какво бе направил дядо й, за да си спечели нейната враждебност? Случвало се е дядо да отхвърли нежелано внуче, особено ако е бил против брака на родителите. Нима госпожа Камбъл се бе научила да се грижи за себе си от толкова ранна възраст? А и от съпруга й очевидно не е имало особена полза, което я е направило още по-самостоятелна. Коя всъщност е тази жена? Джак вече се питаше защо тя няма никакви близки.
	— След като не си имала възможност да изследваш старателно тавана на твоята родова къща, с удоволствие ти предлагам моя — реши той да се държи светски. — Като те слушам, дядо ти доста прилича на моя прадядо.
	— Който е заточил съпругата си тук ли? Впрочем, защо го е направил?
	— Според мен нито той е държал на нея, нито тя — на него.
	Игрив кичур бе прилепнал към бузата й. В притъмненото помещение Джак не се притесняваше да се взира омаян в него.
	— Човек да се чуди защо са се венчали тогава.
	— Било е изгодно и за двамата. Херцогът на Уеър не се интересува от дреболии като… привързаност.
	— Така ли? Никога ли?
	Джак се сети за Порша. Безумно влюбен, както смяташе тогава, бе готов да се ожени за нея, но щеше да е истинска беда.
	— Не и доколкото ми е известно.
	— А аз си въобразявах, че заможен, силен херцог може да прави каквото си иска, да се венчае, за когото иска и никой нищо няма да му каже. — Тя поклати глава престорено тъжно. — Значи от теб се изисква да се ожениш за парче земя или за определена сума пари?
	Той леко се раздразни.
	— Никой нищо не изисква от мен. Свободен съм да постъпя както желая. Също като теб. Ти си независима вдовица, в състояние да правиш каквото искаш.
	— Освен да се прибера вкъщи — подметна тя веднага. — Смяташ ли, че предците ти са били щастливи, като са се женили заради титлата?
	— Щастливи ли? Нямам представа. Задоволени? Сигурно. Намирали са си развлечения на други места.
	Точно така беше. Джак бе попадал на разходите за подаръци на метреси и любовници. Дядо му притежаваше къща в Лондон, където прислугата е имала задължението да сменя спалното бельо всеки ден.
	— Моите родители се обичаха много — обади се тя тихо. — За тях „развлечение“ бе да са заедно. Брак по сметка сигурно води до повече богатство или собственост, но нищо не може да се сравни с щастието на мама и татко.
	— Това ли искаш?
	Тя впи очи в неговите.
	— Би ли повярвал, ако отговоря положително?
	— Аз… — Спря, защото се сети как я обвини в стремеж да си хване заможен съпруг. — Да, бих ти повярвал.
	Тя помълча миг. После се усмихна непринудено и тонът й отново стана игрив.
	— Би било чудесно, но подобни неща рядко се случват.
	Всъщност тя не отговори на въпроса му. Нямаше значение обаче за кого би се омъжила, стига да не е за Филип. От друга страна тя категорично отрече намеренията й да са такива. Какъв мъж търсеше? Джак си прочисти гърлото, удивен как го въвлякоха в подобен разговор.
	— Да отидем ли да разгледаме и над другото крило, докато все още е светло?
	Тя скочи на крака още преди да е изрекъл въпроса си.
	— На всяка цена.


	Явно съвсем съм си загубила ума, помисли си Софи.
	Как допусна херцога да я въвлече в разговор за любов и брак?
	Вероятно тъмната, топла атмосфера в таванските помещения я размекна. Или натрупаната от десетилетия семейна история наоколо. Тук имаше неща, каквито никога не бе притежавала, а за които копнееше. Щеше да е безумно щастлива да притежава кукла от детството на майка си или първата нотна тетрадка на баща си. Сигурно затова си отвори устата за романтичния, но неодобрен брак на родителите си. Само Елайза и Джорджиана знаеха за тази част от миналото й, а сега си беше отворила устата пред херцога.
	Другата част от тавана не бе толкова интригуваща. Там бяха подредени сандъци с всякакъв размер. Отвори капака на един. Вътре имаше парчета метал, увити в меки парцали и покрити със слама.
	— Рицарски доспехи! — досети се тя. — А тук какво ли има? — посочи Софи сандък наблизо. — Какво е това?
	Джак вдигна лампата. Светлината огря малка бронзова плака.
	— Монограмът на баба ми — отвърна той. — Буквата „У“ под герба на херцогството означава Уилхелмина. Била е отличен ездач. Дори на стари години е поддържала завидна конюшня.
	— Уилхелмина — повтори Софи. — Какво необичайно име.
	— Баща й бил пруски офицер. Прадядо ми уредил брака, защото смятал подходящо синът му да се ожени за наследница от Хановер — така щял да спечели и благоразположението на крал Джордж II.
	— Съвсем типично — отбеляза тя.
	Той потисна хрумналата му язвителната забележка и вместо това процеди през зъби:
	— Да, било е уредено по политически причини. Но са били привързани един към друг и дядо не я е заточил в провинцията. Напротив. Угаждал й и я снабдявал с коне от най-подбраните конюшни в Европа.
	— Да, същински любовен съюз — подметна тя леко саркастично. — Страшно се радвам да го чуя.
	— Винаги ли трябва да има любов? — попита той, опитвайки се да скрие нарастващото си раздразнение.
	— Не, естествено. Хората имат право да се оженят, за да са нещастни, или за пари, или поради каквато друга причина желаят.
	— Да, ти сигурно си наясно. Нали си била омъжена.
	Вярно. Митичният господин Камбъл. По време на дългото пътуване с карета от Бат до Лондон преди три години Софи си бе измислила напълно нова биография, в която присъстваше и покоен съпруг. В съзнанието й господин Камбъл бе висок и слаб, малко болнав, но мил човек, за когото жалиш, но не ти липсва истински. За да отклонява въпроси за семейството му обясняваше, че е шотландец, но с майка американка.
	Нямаше защо обаче да съобщава всичко това на херцога.
	— Викарият не разпитва поради какви причини се омъжваш философски заключи тя. — Стига всички изисквания на закона да са спазени, той изпълнява брачната церемония.
	— Вероятно си била доста млада.
	— Млада — да, но не и наивна.
	— И предполагам, е било брак по любов. Особено след като родителите ти са се радвали на такъв.
	— Казах — такива бракове са рядкост.
	Рядкост са и си имат цена, помисли си тя. Великият й план предвиждаше да си намери разумен, добър мъж с прилични доходи; някого, към когото да е привързана, но в когото няма да е влюбена. Всъщност някой доста подобен на измисления от нея господин Камбъл. Колкото и да копнееше за предаността и обожанието между нейните родители, Софи не бе сигурна дали притежава куража да следва тяхната страст. Беше ли готова да се откаже от всичко заради мъж, пък макар и той да я обича? Би ли се примирила да брои пенитата, за да се издължава на месаря, на хазяина и на лекаря? Родителите й се бяха обичали дълбоко, но бяха платили за това, а също — и Софи.
	— Какво има в сандъците? Много са — бяха следващите й думи.
	Известно време херцогът я наблюдава, съвършено наясно с намерението й да смени темата и поради някаква причина това го разочарова.
	— Най-вероятно дрехи.
	Издърпа сандъка с монограма и отвори ключалките.
	Вътре нещо беше обвито в мека хартия и лек плат. Софи ги отмести и ахна при вида на роклята под тях: златиста, обшита с перли и богато украсена с дантели.
	— Може ли? — попита тя домакина си и той кимна. Внимателно вдигна дрехата. — Красива е. Невероятно красива.
	Ако имаше огледало, щеше да я постави пред себе си, за да си въобрази — макар и за миг, — че е нейна. Дори и след десетилетия пак изглеждаше елегантна.
	— Май все има някаква полза да се ожениш за човек с пари и обществено положение — подметна той кисело.
	Тя го погледна с укор.
	— Никога не съм твърдяла, че няма. — Просто мислеше, че заради тях не си заслужава човек да рискува. С подобаващо благоговеене върна дрехата в сандъка и затвори капака. — Истинско съкровище.
	— Била е облечена в тази рокля при представянето й в двореца. После е позирала за портрет. Намира се в Киркуд Хол, в Съмърсет.
	Още едно парченце от семейната му история.
	— Сигурно е приличала на булка, достойна за Аполон.
	— Шегуваш ли се? Аполон би бил прекалено земен за съпруг на херцогиня на Уеър — заяви той със сериозно изражение, после се засмя. Искаш ли да отвориш и другите?
	Част от нея искаше, но реши да се въздържи. Затова заяви:
	— Ако в някой няма призрак, готов да изскочи и да раздрънка оковите си, за да ни позабавлява — не. И без това се покрихме достатъчно с прах и паяжини.
	— Уви, в Алуин едва ли има призраци. А ако има, са тихи и хрисими. — Погледна я закачливо — Не съм предполагал, че жените се увличате толкова по вампири и таласъми.
	— Всъщност да откриеш красиви дрехи е по-приятно, отколкото призраци — засмя се тя.
	Той се ухили и се огледа.
	— Тук, предполагам, има достатъчно да облекат целия кралски двор.
	Тя се замисли за своя скромен гардероб в Лондон, сега с една червена рокля по-малко. Госпожа Гибън я донесе сутринта. Беше съсипана непоправимо, въпреки положените усилия да я спасят.
	Изведнъж, със странно изражение, той протегна ръка и прокара пръсти по бузата й. Софи застина; едва си поемаше дъх. Допирът от пръстите му възпламени водопад от чувства. Искаше й се той да я обладае тук, върху старите сандъци…
	— Паяжина — уточни той и дръпна ръката си.
	Лицето й пламна. Копнееше за него, а той отбелязваше, че се е изцапала.
	— Това е цената да се ровиш по таваните — отвърна тя. — Трябва да се измия.
	— Много необикновена жена си, госпожо Камбъл — отбеляза той глухо и гърлено.
	Повече, отколкото предполагаш, помисли си Софи.
	— Ще го приема като комплимент, ваша светлост — подхвърли лековато тя.
	— Чудесно. — Не откъсваше очи от нейните. — Точно така исках да го приемеш.
	Взе лампата и се отправи към вратата. Тя го последва с разтуптяно сърце.


>	Глава 11

	— Не знам за теб, но аз ще се побъркам, ако не изляза навън — обяви госпожа Камбъл на третата сутрин.
	Джак вирна вежда.
	— В дъжда?
	Тя погледна през прозореца.
	— Днес по-скоро ръми. В Русия биха го възприели като хубав ден. Нищо не би ги задържало вътре.
	— Кога си била в Русия? — полюбопитства той.
	Вместо да му отговори, тя отмести стола и се изправи.
	— Като начало ще се разходя из градината и евентуално ще стигна до езерото. Нали каза, че има пътека? Ще дойдеш ли, или ще се излежаваш на кушетката в библиотеката цял ден?
	Джак също отмести стола си.
	— От години никъде не съм се излежавал, мадам.
	Тя го погледна победоносно.
	— Тогава ще помоля Уилсън за чадъри.
	Оказа се права за дъжда: когато стъпиха под колонадата едва се чуваше как пада по земята. Госпожа Камбъл си пое дълбоко въздух — от облекчение, даде си сметка той — и възкликна:
	— Колко е красиво!
	Джак си придърпа яката по-плътно към врата и погледна небето. Днес беше значително по-светло. Вероятно скоро щеше да спре да вали.
	Уилсън се появи с два чадъра, но Джак взе само единия. Погледна иконома многозначително. Той бързо се поклони и се върна в къщата с втория чадър. Госпожа Камбъл, с гръб към вратата, не забеляза нищо. Джак отвори чадъра и пристъпи напред.
	— Да вървим — предложи й той ръка.
	Тя го погледна и после сведе поглед към ръката му. Поколеба се за миг, но все пак го хвана под ръка. Докосна го съвсем леко, но Джак усети как потреперва от допира й. Вдигна чадъра над главите им и поеха рамо до рамо.
	— Кой е правил градината? — попита тя, докато минаваха край розови храсти.
	— Първоначално прабаба ми. Признавам — не познавам градините добре. Госпожа Гибън вероятно би ти разказала цялата им история.
	— Тя отдавна ли е тук?
	Той кимна.
	— От трийсет години или повече. Всъщност — откакто се помня.
	— Каква преданост — промърмори тя.
	— Не всички намират семейството ми за отблъскващо.
	— Не съм казала подобно нещо! — възкликна възмутено Софи.
	— Нарече прадядо ми ужасен. Изрази неодобрението си към предварително уговорения брак на баба и дядо. Смяташ, че от брат ми няма да излезе свестен съпруг, а мен нарече ужасно дразнещ и ме обвини в отвличане.
	Изброяването го накара неволно да се усмихне. Вероятно заради озадаченото й изражение.
	— Да — побърза да се обади тя. — Плащаш, предполагам, извънредно добре на прислужниците, за да проявяват подобна преданост.
	— Според теб някой би работил и за великан човекоядец, ако му плащаш достатъчно, така ли? — попита той.
	— Ако не се ожениш по сметка, се налага да се трудиш — заяви тя дръзко. — Но подобно нещо, знам не би хрумнало на един херцог.
	— Съвсем права си. Аз работя без никакво възнаграждение.
	Тя спря.
	— Нямах предвид…
	Стисна устни.
	Джак усети, че не откъсва очи от тях. Представи си как се навежда и я целува, тук, в градината.
	— Филип спомена, че непрекъснато работиш.
	Споменаването на брат му го откъсна от мислите как я целува. Извърна очи от розовите й устни.
	— Така е. За жалост Филип засега не проявява интерес нито как прислужниците получават възнагражденията си навреме, нито към събирането на наемите, нито към някое от другите скучни неща, с които се занимавам.
	— Не исках… Не исках да проявя незачитане — увери го тя вече по-меко. — Точно обратното. Филип е безотговорен нехранимайко, което го прави забавен компаньон, но не и достоен за уважение джентълмен. — Да работиш, за да изкарваш средства, е съвсем различно. Ако се налага да осигуряваш пари за храна, покрив, лекарства. Да, тогава човек би работил и за великан човекоядец.
	Докато говореше, раздразнението й намаля. Джак осъзна едно: била е бедна. И е работила, за да изкарва пари. От край време се е притеснявала как да си осигури храна и подслон.
	Нищо чудно. Родителите й са починали, когато е била малка и са я оставили почти без средства. Дядо й — великана човекоядец, както го наричаше — очевидно не я подпомагаше, а и господин Камбъл не я бе обезпечил. Странно: тя никога не говореше за него. Това роди в съзнанието му образа на жена, принудена по необходимост сама да си прокарва път в живота. Игра на комар е сравнително приемлив начин да си осигуриш средства, призна той. Особено след като го прави така изкусно.
	— Старая се да не съм великан човекоядец — промълви той накрая. — Поне не през цялото време. Попитай госпожа Гибън дали се справям.
	Тя му се усмихна широко.
	— Без съмнение би се възмутила дълбоко, че подобна мисъл въобще ми е хрумнала. При пристигането ни ме увери, че докато сме вървели насам съм била в пълна безопасност с теб.
	Но сега не си в безопасност, помисли си Джак. Ако продължават да се разхождат така, хванати под ръка, а устните й са все така близко, нищо чудно да извърши някаква идиотщина от рода да я целуне, например. И тогава му хрумна.
	— Яздиш ли?
	— Да, но нямам костюм.
	— Това лесно ще се разреши.
	На госпожа Гибън й отне известно време да намери костюм за езда в сандъците на тавана, но накрая успя. Джак отиде в конюшнята, докато чакаше госпожа Камбъл да се преоблече. Дните, когато държаха повече от дузина породисти коне в Алуин Хаус бях отминали, но все още разполагаха с няколко.
	Обсъждаше с коняря къде е най-подходящо да пояздят в дъжда, когато на прага се появи тя. Погледна я и си загуби мисълта. Госпожа Камбъл бе облечена в старовремски костюм за езда, но й стоеше великолепно. Изумрудената дреха беше украсена със златни биета и дантела около якичката. Прилепналият жакет подчертаваше стегнатата й гръд, а дългата пола падаше по примамливите извивки на тялото й. Погледна Джак изпод периферията на шапката.
	— Така добре ли е? — зае тя поза все едно позира за портрет. — Дано баба ти не излезе от гроба да ме накаже.
	— Няма — увери я той. — Ако ще накаже някого, ще бъда аз.
	Но си заслужава напълно, прецени той. Софи Камбъл изглеждаше прелестно дори в роклята на прислужницата, а сега човек би си помислил, че направо е херцогиня…
	Пое си въздух със затруднение и отново се обърна към Оуенс, коняря, за да довърши разговора.
	— Горните ливади — предложи Оуенс. — Там е най-равно.
	— Добре. Помогни на госпожа Камбъл да яхне Минерва — посочи Джак кобилата с кротък нрав.
	Конярчетата вече бяха оседлали кон за него. Любимият му се намираше в Лондон, но и Максимилиан беше подходящ жребец, защото дъждът нямаше да го впечатли.
	Изчака да оседлаят Минерва и да я изкарат от конюшнята. Оуенс поведе госпожа Камбъл към стъпенката, за да й помогне да се качи на седлото. Джак се загледа как Софи хваща и леко повдига дългата пола. Имаше вид на човек, който знае какво прави и едва ли се нуждаеше от помощта му, но той неволно тръгна натам.
	— Ще те вдигна — осведоми я, заставайки до нея. — Минерва не обича да се приближава към стъпенката.
	Оуенс го погледна смаян, защото беше лъжа, но все пак спря. Джак преплете пръстите на ръцете си и леко се наведе. Госпожа Камбъл се поколеба за миг, но вдигна крак и се хвана за раменете му. Джак я тласна леко нагоре. Коляното й за миг се опря в гърдите му. В същия миг си представи, как двамата са в леглото, където я обладава.
	Бог да му е на помощ!
	— Благодаря, ваша светлост — прекъсна тя похотливите му мисли.
	Той само кимна и се метна върху гърба на Максимилиан, дискретно намествайки предницата на бричовете си, щом се озова на седлото.
	Прекосиха двора на конюшнята, излязоха и свиха по пътеката към гората.
	— Горните ливади са отвъд дърветата — обясни той. — Според Оуенс там земята ще е достатъчно твърда за езда.
	— Чудесно.
	Тя яздеше добре, но предпазливо, както забеляза той. Явно не се бе качвала на кон от известно време.
	Пришпори Максимилиан и пое в тръс. След малко погледна назад и видя, че тя не изостава. Лицето й сияеше от радост.
	Яздеха през гората, по пътеки край дърветата и избягваха по-големите локви по пътя. Скоро стигнаха края на гората и пред тях се ширна голяма ливада. Джак забеляза, че е спряло да вали.
	— Виж! — възкликна тя, застанала вече до него. — Ей там има дъга. Да минем под нея.
	Поеха. Въздухът галеше лицата им. Тя наистина се оказа права, че е по-добре да излязат навън. Той не съжаляваше за прекарания на тавана ден, но тук бе далеч по-приятно. Чувстваше се несравнимо по-жизнен.
	Стигнаха другия край на ливадата и преминаха в тръс.
	— Боже! — извика госпожа Камбъл. — Великолепно е.
	Шапката й бе отлетяла по пътя и махагонови къдрици се спускаха по челото й. Очите й сияеха, страните й бяха поруменели. Той си помисли, че не е виждал по-щастлив човек. Засмя се, защото той бе причината.
	— Най-после нещо в Алуин Хаус да ти хареса.
	Усмихна му се широко. Още по-лъчезарно отколкото се бе усмихнала на Филип.
	— Великолепно е благодарение на Минерва — обяви тя. — Мини, скъпа, прекрасна си!
	Софи се наведе се малко и почеса кобилата между ушите.
	Джак се обърна назад. Шапката лежеше на тревата — малко сиво петно насред зелената ливада.
	— Минерва следва Максимилиан навсякъде — обяви той. — Завъртял й е главата.
	— О?
	— Отпусни юздите — подвикна той и насочи жребеца към шапката.
	— Не е честно! — възкликна Софи, когато кобилата й веднага го последва.
	— Защото е решила да следва сърцето си ли? — ухили се той.
	— Защото през цялото време се гордеех, че не съм забравила да яздя, а всъщност тя просто го е следвала.
	— Откога не си се качвала на кон?
	Бяха стигнали до шапката. Джак се наведе и я вдигна. Беше леко влажна, но иначе не беше пострадала.
	— От години. Да държиш кон е много скъпо. По-лесно е да наемаш карета.
	Максимилиан приятелски сумтеше пред главата на Минерва. Джак избра точно тези два коня, защото се разбираха чудесно.
	— Виждаш ли? Истинска любов — отбеляза той.
	— Не го оспорвам. По-скоро потвърждава следното: истинската любов е рядкост, но е силна.
	Протегна ръка, за да си вземе шапката.
	— Откъде знаеш, че е рядкост?
	Подаде й шапката. Харесваше му как къдриците й се веят около лицето. Придаваха й привлекателен вид. Впрочем, напоследък всичко у нея го привличаше и го караше да копнее за по-голяма интимност…
	— Колко брака можеш да изброиш, които се основават на истинска любов? — не се предаваше тя.
	— Няколко.
	— Но нито един в твоя род — парира го тя.
	Той въздъхна.
	— Такъв е бил изборът им.
	Тя си сложи шапката и започна да напъхва къдриците под нея.
	— Това ни разделя, ваша светлост — обяви тя и хвана отново юздите. — Продължавам да смятам, че е рядкост, но не бих я пренебрегнала заради обществено положение или от чувство за дълг. Е, ще яздим ли още?
	Тя пое. Той остана насред ливадата и се питаше как така позволи да го въвлекат в разговор за любовта — тема, която не би трябвало да го интересува.
	Яздиха още известно време; няколко пъти отново прекосиха ливадата. На Джак му хрумна, че тя не е задала очевидния въпрос: какво им пречи да се върнат в Лондон на кон? Пътищата явно бяха проходими, ако съди по вестниците, които го чакаха на масата за закуска всяка сутрин.
	Но тя така и не попита и той започна да подозира, че тя се забавлява тук. Това го устройваше прекрасно, защото една седмица вече му се струваше прекалено кратко време да прекара с нея.
	На връщане към конюшнята небето се бе прояснило. И двамата бяха изпръскани с кал. Оуенс пое конете, а той й предложи ръка и я поведе към къщата.
	— Благодаря за ездата.
	— За мен беше удоволствие, госпожо Камбъл.
	Беше изненадан, но отговаряше на истината. Радваше се на всеки ден с нея.
	— Не съм прекарвала толкова много време с един човек, откакто родителите ми починаха — обяви тя.
	Джак се замисли за Пърси, секретаря му, който с часове седеше в кабинета му, докато работеха. Пърси обаче не се броеше.
	— И за мен е необичайно.
	— Човек може да си помисли, че сме станали приятели — подметна тя небрежно.
	Като изключи помислите си, невинаги само приятелски, той побърза да се съгласи:
	— Да, наистина.
	Хвърли му кос поглед.
	— Едва ли ще бъдем такива, след като си тръгнем. Но вече… може да ме наричаш Софи. — Той застина на място. Тя махна небрежно. — Просто ми омръзна да чувам „госпожо Камбъл“. Ако възразяваш обаче.
	— Не, напротив. Софи.
	Усмихна му се лъчезарно.
	— Чудесно. Уеър.
	Джак съзнаваше, че наричайки я по име, прекосява бариера, от която няма връщане назад. Приятели, бе казала тя. Звучеше като първа крачка към изкушението. Една фамилиарност неизбежно водеше до следваща и по-следваща, защото тя го запленяваше все повече. Боже, наистина мечтаеше всички бариери помежду им бързо да се стопят. Съзнаваше, че си играе с огъня, но вместо да се опита да го потуши, той стисна ръката й и й се усмихна, загледан в очите й с цвят на шери.
	По-късно щеше да се притеснява за опасностите.


>	Глава 12

	Софи многократно се извини на госпожа Гибън за състоянието, в което връща костюма за езда, но икономката само махна пренебрежително.
	— Негова светлост пожела да го облечете, а и каква полза да стои в сандъка? — Събра влажните, изпокаляни дрехи и тръгна към вратата. — Трябва да ви предам, че вечерята скоро ще бъде готова и може да слезете, когато поискате.
	О? — изненада се Софи.
	Сама в стаята, тя се огледа в огледалото. Искаше да се увери дали изглежда прилично в роклята на прислужничката. За момент се замисли за чудесните тоалети в сандъците над главата й. След като зае оттам костюм за езда, защо да не заеме и рокля…
	Не. Решително отхвърли тази мисъл. Те не бяха нейни, а на херцога. Само защото й позволи да сложи костюма за езда не означаваше, че ще му е приятно да я види и в някоя от онези красиви рокли. Що се отнася до нея. Тя се държеше направо глупаво, след като иска да изглежда привлекателно тази вечер. И без това вече изпитваше непреодолимо желание да флиртува с Уеър.
	— Стегни се! — смъмри се тя строго на глас.
	Не е херцогиня и не заслужава да носи такива дрехи, както и не бива да позволи херцогът да я съблазни. Добре, че дъждът спря и скоро ще се върне в Лондон. Там ще поднови обичайния си начин на живот, а Уеър отново ще води своя във висшето общество. Приглади полата на роклята за последен път и слезе долу на вечеря.
	Хранеха се, както всеки път, в малката трапезария. На светлината на свещите помещението изглеждаше по-различно и някак по-интимно. Той я наричаше Софи, а тя него — Уеър. Не преставаше да се удивява, че е в приятелски отношения с херцог.
	След вечеря бавно се разходиха из къщата. Той й показа още няколко от рисунките си. Проявяваше чаровна стеснителност спрямо тях и не преставаше да ги нарича драсканици, макар тя да ги намираше за доста сполучливи. Показа й рисунка на кон — „един от най-бързите в Британия“, обясни той — и скица на Киркуд Хол, главното му имение в Съмърсет. Приличаше на палат от времето на Тюдорите и беше малко плашещ, както подобава на дом на херцог. Сега вече разбираше защо той обичаше Алуин Хаус най-много. Всички други приличаха по-скоро на замъци.
	Беше й приятно да го слуша как й разказва за имотите си. Сега тонът му беше по-различен. Отначало говореше хладно и дистанцирано като истински аристократ. През последните два дни гласът му стана по-топъл и предразполагащ; говореше по-оживено. Смееше се на шегите й, а не я поглеждаше строго. От време на време го улавяше да я гледа с нещо като копнеж. Какъв ли е бил като млад и какво щеше да стане, ако го беше срещнала тогава?
	Накрая се озоваха в библиотеката. Сега вече тя беше любимото помещение и на Софи в къщата. Седна на кушетката.
	— Беше прекрасен ден — сподели тя. — Но внимавай. Изкушавам се да открадна Мини от конюшнята ти.
	Той се настани на стол срещу нея.
	— Ще избяга, още щом я изведеш за първи път, за да се върне при Максимилиан.
	Софи се засмя.
	— Истинска любов, а?
	— Доколкото разбрах, никой не бива да се намесва.
	Постави две чаши на масата и обви със салфетка гърлото на бутилката в ръката си.
	— Това шампанско ли е? — попита Софи.
	— Да. — Отвори бутилката, напълни чашите и й подаде една. Мехурчетата затанцуваха зад кристалните стени. — Според Уилсън пътищата започват да изсъхват. Каретата е поправена. Ако утре грейне слънце, може да се върнем в Лондон.
	Тя отпи малка глътка, после — втора.
	— Великолепно е — прошепна тя.
	— Никога ли не си пила шампанско? — погледна я той развеселен.
	— Не. Прекалено изискано е за местата, които посещавам.
	— Тогава ще отворим и втора бутилка, за да отпразнуваме поправянето на каретата.
	И предстоящото им заминаване за Лондон. Софи вдигна чашата и отпи отново, като си напомни, че от три дни насам желаеше именно това. Сега, когато моментът наближаваше, не изпитваше очакваното облекчение. В Лондон няма да играе на карти с херцога, няма да язди с него, няма да обикаля тавански помещения. Отново ще седне на игралните маси и внимателно ще трупа шилинги и паунди, за да разполага със средства, с които да си намери съпруг или да има с какво да преживее на старини. На всеки две седмици ще пие чай с приятелките си, ще слуша възторжените приказки на Джорджиана за чара на лорд Стърлинг и притесненията на Елайза, заради упорството на баща й тя непременно да привлече с тази огромна зестра благородник за съпруг.
	Устните й трепнаха в лека усмивка, докато мислеше за приятелките си. Щяха да се смаят, ако научат, че тя седи с херцог в провинциалния му дом с чаша шампанско в ръка.
	Усмивката й бързо изчезна. Нямаше как да им разкаже за приключението си. Ако мълвата за тази случка вече се е разпространила, въпреки забраната на господин Дашуд, нищо чудно да й забранят да се вижда с приятелките си. Господин Крос я харесва и одобрява, но положително ще забрани на Елайза да се среща с нея, ако това би застрашило репутацията на дъщеря му. Придружителката на Джорджиана и без това неохотно дава съгласие младите жени да се срещат редовно на чай и ако се разчуе за скандала, в който Софи се бе забъркала, лейди Сидлоу ще побеснее.
	Не. В Лондон животът й определено няма да е същият.
	Обърна се и погледна Уеър. Той направо я изпиваше с очи. От неговата резервираност не бе останала и следа.
	— Странно е как ще се върнем в Лондон след случилото се — промълви тя.
	— Така е — съгласи се той.
	— След два-три дни ще ни се струва като сън. Временно бягство от живота и неговите грижи.
	Той кимна в знак на съгласие. Софи си допи шампанското. Той й наля още.
	— Все още ли нямаш търпение да се върнеш? — поинтересува се Джак.
	Тя се настани по-удобно на кушетката. Беше готова да отговори с твърдо не, но нямаше начин сегашното положение да продължи.
	— Естествено — отвърна тя. — Човек прави онова, което трябва.
	Но истината бе, че никак не й се тръгваше. Последните няколко дни бяха страшно приятни.
	С него. Заради него.
	— Спомена, че не си очаквал да спечелиш облога — подхвърли тя. — Защо въобще го предложи?
	Той стана от стола и се наведе към нея. Златистата му коса се разпиля около лицето и на нея й се прииска да протегне ръка и да я приглади.
	— Не се ли досещаш? — попита той.
	Вдигна лице към неговото.
	— Кажи ми. Не ме бива да гадая.
	Той въздъхна, наведе се още по-близо и я целуна. Устните му бяха меки и нежни. Тя охотно остави своите прилепнали към него; чувстваше се като цвете, обърнато към слънцето. Пръстите му се плъзнаха по шията й. От гърлото й се чу стон.
	Херцогът се отдръпна. За миг останаха загледани един в друг.
	— Това ли беше? Само това ли искаш? — прошепна Софи.
	— Не. — Отново прокара нежно пръсти по шията й. — Далеч не само това.
	— Тогава ми покажи за какво става дума. Моля те…
	Чувстваше се напълно безпомощна пред вторачения му поглед. Редно бе да помисли за Филип, който щеше да сметне това като предателство спрямо двамата, да се сети за Джайлс Картър, за когото бе най-подходящо да се омъжи, сама да се предпази от мъж, който никога не би се влюбил в нея. Но той свали гарда й, като я заведе да яздят, показа й дома си, шегуваше се с нея и се държеше непринудено…
	Беше започнала да го харесва несравнимо повече, отколкото си представяше за възможно.
	Можеше да стовари вината за всичко върху дъжда, върху шампанското, но истината бе, че желаеше херцога на Уеър. Искаше той да я отведе в леглото и да я люби отново и отново, докато тя мисли само за допира на ръцете му и усеща устните му върху тялото си.
	Той отново наклони глава и я целуна. Този път по-дръзко и ненаситно. Тя неволно се притисна към него. Ръцете му я обгърнаха. Пръстите му започнаха да разкопчават бюстието й. Само след секунди я освободи от него. После постави ръка на бедрото й и я плъзна нагоре. Тя събра сили само колкото да простене.
	Сега той бе коленичил пред нея на кушетката, а тя нямаше търпение да я обладае. Посегна към дрехите му. Съвсем скоро жакетът му лежеше на пода; последва го вратовръзката. Софи се виеше изкусително, докато той се справяше с копчетата на роклята. Тя изгаряше от желание да усети кожата му до своята.
	— Остави я… — прошепна настоятелно тя.
	Дръпна връзките на долната си риза и я разтвори.
	Той също свали своята.
	Тя прокара ръка по голите му гърди и отново простена.
	— Пожелах те от първия миг, в който те видях, Софи. Пожелах те силно и неудържимо. Нямам търпение да те любя.
	— Да… да…
	Джак не се нуждаеше от повече подканване. Ръката му стигна до гънката между краката й. Софи разтвори колене още по-широко. Облегната на гърба на кушетката, тя го гледаше с опиянение. Той плъзна пръсти по чувствителната й зона; беше настойчив, не бързаше. Приятно му бе да усеща как тя се извива при допира му. Впи устни в гърдата й. Тя неволно се вкопчи във възглавниците на кушетката. Усещаше как оргазмът й наближава.
	Той се отдръпна за миг, колкото да смъкне панталоните си. После веднага прилепи бедра към нейните, готов да проникне в нея. И в следващия миг го направи. Почти веднага тялото й се разтресе от спазми.
	Той само оголи зъби и усили ритъма, с който проникваше в нея.
	— Ще го направиш ли отново — успя да попита задъхано той.
	— Кое.
	— Понякога жените почти веднага стигат до втори оргазъм. Ще успееш ли?
	— Не знам… Опитай… — насърчи го сподавено тя.
	Той ускори още повече темпото. Софи не бе сигурна дали ще оцелее. Членът му бе така твърд и набъбнал, докато влизаше отново и отново в нея. Тя се вкопчи в раменете му и събра колене нагоре. Потната му плът се движеше под дланите й. У нея се надигна нова вълна на наслада. И в следващия миг усети и неговото освобождение.
	— Ваша светлост — промълви тя след време.
	— Джак — поправи я той веднага и я целуна.
	— Джак — усмихна се тя.
	— Софи. — Целуна я отново. — Моята Софи. — Плъзна ръка по гърдата й и се заигра с щръкналото й зърно. — А сега ще те любя както трябва.
	— Както трябва ли? — смая се тя.
	— Да. — Прокара устни по зърното й и тя потрепери от наслада. — В леглото ми, на запалени свещи, за да виждам всеки нюанс на обзелата те страст. И не желая нищо да ни пречи — добави той и повдигна още повече полата на роклята.
	Да, помисли си тя. Тогава усещането ще е още по-силно и сладостно. Обгърна го с крака през кръста и го придърпа по-близо.
	— Звучи ми изкусително. И много по херцогски.
	Той вирна вежди.
	— Дори не знаеш на какво съм способен.
	— Покажи ми.
	— Готова ли си да те отнеса до моето легло?
	Софи кимна. Нямаше сили да изрече да, да, да!
	Отне им няколко минути да се приведат в относително приличен вид. Херцогът — Джак — наметна жакета си върху раменете й, за да прикрие разголената й гръд. Вдигна и закопча панталона си. Хвана ръката й, преплете пръсти с нейните, взе бутилката с шампанско и я поведе към вратата на библиотеката.
	За миг тя се притесни да не налетят на някой прислужник, но коридора се оказа празен.
	Джак спря пред врата съвсем близо до нейната спалня и я отвори, за да я въведе в разкошни покои.
	— Настанили са ме непосредствено до теб — смая се тя.
	Синьо-сивите му очи се плъзнаха по нея, докато затваряше вратата.
	— Да. Това е спалнята на херцогинята.
	Софи постави длани върху пламналото си лице.
	— Значи, когато се появихме посред нощ, всички са предположили, че сме любовници.
	— Ще ми се още тогава да бяхме такива. Но вече нямам оплаквания. — Очите му заблестяха. — Свали жакета. — Тя се подчини. — А сега и роклята. — Тя отново не възрази. — А сега и всичко останало.
	Тя пристъпи напред и протегна напред ширита на корсета.
	— Това не е ли твоя задача?
	Той го пое.
	— Да. За бога, права си.


>	Глава 13

	Джак се събуди със сладостна топлина в мускулите, а слънчеви лъчи играеха върху лицето му. И двете бяха необичайни усещания за него. Обикновено се будеше на зазоряване, загрижен за предстоящите задачи. По това време камериерът му вече беше в стаята, приготвяше дрехите му и топлеше вода, за да се избръсне. Един херцог не се търкаляше в леглото цяла сутрин. Джак не знаеше какво е усещането да се събудиш така блажен и отпуснат, но днес…
	Леко движение до него му припомни всичко. Почти не смееше да диша. Обърна глава. Софи лежеше до него, а махагоновите й къдрици се стелеха по раменете й. Устните й бяха леко разтворени. Беше толкова красива, че му се прииска да спре времето и да я наблюдава.
	Да я люби се оказа наелектризиращо преживяване. Такова любене би накарало всеки мъж да се впусне в океан от чувства. Тя му се отдаваше напористо; не се колебаеше да му подсказва какво й хареса, а простенванията й доразпалваха пламъка у него. Ако само я желаеше — щеше да разбере; ако тя искаше да се домогне до парите и богатството му — щеше да разбере. Но тя сякаш въобще не се интересуваше от това. Караше го да се чувства мъж, а не херцог и го докара до такова освобождение, че пред очите му заиграха звезди.
	Нави кичур от косата й около пръста си. Благодареше на Бог за невъздържаното влечение на Филип към комара; благодареше на Бог, че майка му плака и настоява да отиде във „Вега“ да уреди натрупания дълг. Иначе никога нямаше да я срещне. А сега вече не искаше да я пусне.
	Ала неоспоримата истина бе, че идилията им почти свършва. Проникващото слънце през отвора на завесите подсказваше, че дъждът е спрял. Каретата беше поправена, а пътищата бяха достатъчно сухи, за да се пътува по тях. Време бе да се връщат в Лондон.
	За миг Джак се замисли за бъдещето. Какво щеше да последва? Искаше отново да види Софи, да вечеря с нея, да я разсмива, да я люби. Защо да не стане и в Лондон, ако проявят дискретност?
	Но там хиляди очи следят кой какво прави. В Лондон Пърси ще го чака, за да работят по управлението на именията; в Лондон се налага да се справя с Филип и майка им. Херцогинята определено не би одобрила жена като Софи за него, а Филип направо би получил удар.
	Джак отпусна къдрицата и тя падна върху възглавницата. Прекара нощта в леглото с жена, която брат му желаеше. Макар през цялото време Софи да го уверяваше, че не проявява интерес към по-малкия му брат, Филип нямаше да е доволен. Тя беше права: някога двете момчета бяха близки. Тогава Филип се наслаждаваше на предимствата да е маминия любимец и охотно избягваше всички тегоби, легнали върху раменете на наследника на титлата. Херцогството се превърна в клин помежду им не защото Филип го желаеше, а защото позволяваше на Джак да упражнява влиянието и силата си.
	Да, така се започна, ала всичко прерасна в друго. Херцогът на Уеър възнамеряваше да даде урок на брат си, но не като хладнокръвно съблазни Софи. Да, представяше си го по време на съдбовната игра на комар; виждаше я в леглото си, искаше му се да я люби бавно и нежно… Да, представяше си го, но не го бе замислил като отмъщение спрямо Филип.
	Искаше го заради себе си.
	Наблюдаваше я как спи и сърцето му биеше лудо. Чувствата му към нея нямаха нищо общо с Филип, а само желанието му Софи да е негова.
	А сега.
	Дъждът беше спрял. Липсваха каквито и да било повече оправдания да я задържа в Чизик. Какво я очаква в града? Кой я очаква там? Споменът за мъжа, който се навърташе около нея във „Вега“, изплува в съзнанието му. Ухажор ли е? Или любовник? Свъси вежди. Нямаше право да пита, но неизвестността не му даваше мира.
	— Софи — прошепна той, прогонвайки тази мисъл. Ако я накара да забрави всички други мъже в Лондон, нямаше да има значение кой е този мъж. Докосна с устни разголеното й рамо.
	— Събуди се, скъпа.
	Тя отвори очи и на устните й се появи радостна усмивка. Той я целуна, наслаждавайки се на момента.
	После отдръпна глава и всичко свърши. Тя извърна очи към проникващата в стаята светлина.
	— Пътищата вероятно вече са сухи — отбеляза тя.
	— Сигурно — отвърна Джак неангажирано.
	Тя затвори очи за момент, после се надигна и седна в леглото.
	— Редно е да поговорим, след като ще се връщаме в Лондон…
	— Защо? — Докосна китката й с устни. — Не ми се приказва за това сега.
	— И на мен, но…
	Целуна я отново, без да я остави да довърши. Ръцете й го обгърнаха през врата. Той не се нуждаеше от повече насърчаване. Бутна я назад, легна отгоре й и я завъртя така, че сега тя бе върху него.
	Тя се опита да се отдръпне, но той я хвана през бедрата и я притисна към себе си.
	— Възседни ме — изрече той дрезгаво.
	Отне й няколко секунди, за да заеме позата, но веднага си даде сметка, че вече няма прегради за ръката му, която започна да я гали и милва между бедрата.
	— Мислех, че ставаш с изгрева, за да се отдадеш на безбройните си задължения — прошепна тя.
	— Така е, но да те любя не го смятам за задължение.
	— А за какво? — попита тя едва поемайки си дъх.
	— За най-приятната част от деня ми — изръмжа той сподавено. — Хайде, притисни се по-плътно!
	Тя се изчерви.
	— Така ли?
	Косите й се спускаха по голите й рамене и гърди. Той имаше чувството, че ще получи освобождение всеки момент, а не биваше; трябваше да се въздържи. Искаше нимфата в леглото му да стигне до точката на наслада едновременно с него.
	— Май не си го правила така друг път. Отпусни се. Допусни ме да проникна докрай в теб.
	Доста бързо двамата уеднаквиха ритъма си. През цялото време Джак я целуваше настойчиво, жадно. Много скоро нещо започна да се надига у нея, да се разлива по цялото й тяло, да я изпълва с блаженство. Тя откъсна устни от неговите, за да поеме въздух. Очите му се впиха в нейните, а пръстите му не преставаха да се движат напред-назад. Ускореното му дишане ясно подсказваше, че и той е на път да достигне връхната точка.
	— Потопи ме в себе си. Ела с мен — процеди той едва-едва.
	— Да. Джак! — сподавено успя да промълви тя.
	Само след броени мигове, разтърсвани от неудържими конвулсии, двамата се вкопчиха един в друг.
	Мина време, преди той да сведе глава и да я целуне нежно по челото. По дяволите, защо престана да вали?! В момента би приветствал с радост библейски потоп; всичко, което би го задържало тук, далеч от недружелюбния свят. Онзи свят въобще не го интересуваше. Никога през живота си Джак не се бе чувствал така щастлив, както сега, когато Софи бе в прегръдките му.
	Чак след известно време тя се размърда.
	— Джак… — прокара пръст по наболата му брада. — Ваша светлост…
	Това го накара да отвори очи.
	— Разбрахме се да не ме наричаш така.
	Тя се засмя, постави юмрук на гърдите му и облегна брадичка.
	— Сега какво следва? — поинтересува се Софи.
	— Какво ще кажеш да закусим? — предложи той. — Дори няма да ставаме. Уилсън ще ни поднесе храната тук.
	— Чудесно. — Този път го погали по рамото. Той простена от удоволствие. — Но след това? Когато се върнем в Лондон?
	— Може отново да започне да вали — промълви той замечтано.
	— Джак! — прихна тя.
	— Ти явно твърдо си решила да си ходим. — Направи физиономия. — Добре, щом настояваш.
	Тя се отдръпна и се настани удобно на възглавниците. Щом кожата й престана да се допира до неговата, той усети хлад. Протегна ръка и я придърпа към себе си.
	— Да, настоявам — въздъхна тя. — И без това отсъствах достатъчно дълго.
	— Не достатъчно, ако питаш мен. — Хвана кичур от косата й и леко го дръпна. — Къде в Лондон ще намерим подобно уединение?
	Тя спря да диша и го погледна изненадана.
	— Да не би.
	Той кимна.
	— Да, искам да те видя отново.
	Усмивката й бе най-сладкото нещо, което бе виждал. Топла вълна от щастие се разля в гърдите му. Боже, накараше ли я да се усмихне, се чувстваше крал!
	— Наистина ли?
	— Нима се съмняваш, скъпа? — Плъзна ръка по голия й гръб. — В града, естествено, ще ни е по-трудно, но ще го уредим. Ще наема къща. Близо до твоята. Или където пожелаеш. Избери я ти, ако искаш, и я мебелирай както ти харесва.
	— Не желая да съм държанка.
	— Тогава няма да си — обяви той след известно време. — Живей в твоя дом и излизай вечер, за да се срещнем.
	— Вечер ходя във „Вега“ — възрази тя.
	— Тогава ще се виждаме следобед. Или сутрин, преди всички да са се събудили. Мога да те любя по всяко време на деня.
	— Не е толкова просто — прехапа тя долната си устна.
	— А може да е — увери я той и я целуна по рамото.
	— Не — прошепна тя. — Не, Джак. Редно бе да го обсъдим преди това.
	Измъкна се от обятията му и стана.
	Той се подпря на лакът и се загледа как Софи навлича халата му и измъква косата си изпод яката.
	— Не бързам за никъде — уточни той. — Имаме време да обсъдим каквото пожелаеш.
	— Не очаквах подобно нещо да се случи — призна тя.
	— Нито пък аз. — Хвърли му изпитателен поглед и той вдигна ръка. — Кълна се.
	Тя отново прехапа устни, преди да отбележи:
	— Тогава разбираш защо не бива да се виждаме повече.
	— Естес… — Млъкна, защото предварително се готвеше да се съгласи с всичко, което тя каже. — Какво?!
	— Не бива да се виждаме повече — повтори тя с поруменяло лице. — Никой не бива да узнае за случилото се. Досещаш се защо.
	Не, не знае, бе готов да възрази той бурно.
	— Ако не си наясно, всичко ще си дойде на мястото, когато се върнем в столицата. Филип ми е разказвал достатъчно за теб и изискванията, с които те обвързва титлата ти. Аз самата се убедих в правотата на думите му по време на престоя си тук. Моето положение е далеч по-деликатно. Аз. Аз не съм в състояние да водя живота, който водиш ти, нито ти — моят.
	— Не говори небивалици. Едно от предимствата да си херцог, мила моя, е, че мога да правя каквото си поискам.
	— И двамата знаем: това не е съвсем така — отвърна тя тихо. — Отговорностите ти не се свеждат само да спасяваш Филип от самия него. Аз, от моя страна, не мога да постъпвам както искам. Трябва да пазя репутацията си. Сегашната — гласът й се разтрепери — интерлюдия ще я накърни непоправимо. Нямам титла, която да ме защити от позора.
	— За какъв позор говориш?
	Смълчана, тя премигваше насреща му.
	— Какво. Какво имаш предвид? — успя тя да попита най-накрая.
	Да, наистина, какво, запита се и той. Вярно, искаше да се събужда с нея в обятията си възможно по-често, но това можеше да се осъществи само, ако тя стане негова метреса, любовница или съпруга. Само едно от тези три неща няма да забъркат почтена вдовица в скандал.
	Джак преметна крака, стъпи на пода и отиде до прозореца. Тя вече обяви, че не желае да е негова метреса. Няма да рискува да стане и негова любовница. Оставаше още един вариант, но той бе невъзможен. Би било лудост да се впусне във връзка с жена, която почти не познава. Нали?
	Но така ли беше наистина?
	Замисли се по въпроса. Обществото щеше да бъде шокирано, ако се впусне да ухажва жена като Софи. Всички щяха да я заподозрат, че си е наумила да хване херцог. Не след дълго хората, които постоянно искат нещо от него, щяха да започнат да се обръщат към нея, за да използва влиянието си и да им го осигури. Тогава тя щеше да започне да гледа на него като на херцог, а не като на Джак…
	Не, тя не е такава. Той свъси вежди. Познаваше я само от няколко дни прекарани заедно, но не я виждаше в тази роля.
	Беше независима и искаше да се омъжи само за мъж, когото обича. Не беше лъжа, че такива бракове са рядкост. Родителите и се бяха опълчили на общоприетото и си бяха получили съответното наказание. Дали тя би постъпила по същия начин за обичан човек? Според него — да.
	Не бе съгласна да рискува нищо заради него. Отказваше да стане негова любовница. Беше готова да не го види никога повече, което означаваше, че няма да се влюби в него.
	Никога.
	Нещо у него обаче се съпротивляваше при мисълта да не я види повече. Именно то го накара да заяви:
	— Не е нужно да вземаш прибързано решение.
	— Прибързано? — погледна го тя смаяно. — Не е прибързано, а единственото възможно. Ти си посветен на задълженията и задачите си. Аз водя свой живот. Движим се в различни кръговете. Няма основателна причина да се виждаме в Лондон. В противен случай ще привлечем вниманието. — Сниши глас. — Не бива да допусна подобно нещо. След скандала с облога ще стане още по-лошо.
	— Дашуд нали ви обвързва да мълчите?
	— И ако някой наруши правилото, най-много да го изключат от „Вега“.
	Джак стисна ръце в юмруци. Беше права. Но Господи, през последните няколко дни се бе чувствал като човек, който се радва на живота.
	— Кажи, че всъщност не искаш това — промълви той.
	Тя вирна брадичка и впи очи в неговите.
	— Няма значение какво искам. Светът е устроен така.
	— Добре тогава. Обещавам да не продумам и думичка за случилото се тук.


	Пътуването към Лондон мина почти в пълно мълчание. Тя отново бе облякла червената си рокля, потъмняла от подгъва до коленете. Джак истински се надяваше да има възможност да я възмезди.
	Седяха един до друг, достатъчно близко, та той да чува дишането й. Под гънките на пелерината здраво стискаше ръката й. Умът му обаче бе парализиран.
	Стори му се съвсем скоро, когато тя обяви:
	— Ще сляза тук.
	— Какво? Защо?
	— Ще се прибера пеша. Кажи на кочияша да спре.
	Пое си въздух, за да възрази, но после се наведе напред и потропа на прозорчето. Нали обеща да не позволи да се разбере за случилото се в Алуин.
	— Спри! — Обърна се към нея. — Ще…
	Тя постави длани върху бузите му и го целуна. Той я придърпа в скута си. Тя допря чело до неговото. Пръстите й се заровиха в косите на тила му.
	— Ще трябва да измисля история защо никой не ме е виждал няколко дни — промълви тя. Най-добре ще е никой да не разбере за отсъствието ми.
	— Разбира се — окуражи я той, ала сърцето му се сви, въпреки че преди заминаването нареди на цялата прислуга да не споменава за нейното присъствие в имението.
	Той обаче щеше да го помни завинаги. Там тя свири на разстроеното пиано, смя се на недодялания начин, по който играе карти, люби се с него. На свой ред я целуна с отчаянието на обречен човек.
	— Ако някога ти потрябва нещо — ако имаш нужда от мен, помисли си той, — пиши ми.
	Тя само го погледна и се усмихна тъжно.
	— Сбогом, Джак.
	Устните й още веднъж докоснаха неговите и тя изчезна. Той отмести перденцето само колкото да види как намята качулката и се слива с отправилата се към пазара тълпа. Беше все още рано и едва ли щеше да срещне познати.
	— Уеър Хаус — нареди той на кочияша.
	— Да, ваша светлост.
	Каретата пое.
	Джак въздъхна. Тя си бе тръгнала.


>	Глава 14

	Софи влезе през задния вход на малката си къща и изненада готвачката и Колийн, докато закусваха.
	— Мадам! — възкликнаха двете в хор.
	— Върнах се — обяви тя с пресилена усмивка. — И отчаяно се нуждая от баня.
	Не отговаряше на истината, но така осигуряваше занимание на прислужничките и поне временно отклоняваше въпросите им. Колийн скочи, за да й помогне да се съблече, а готвачката се захвана да топли вода. Софи въздъхна облекчено, щом се озова в спалнята си.
	— Очаквахме ви след два дни — подметна Колийн, която се суетеше из стаята. — Непознатият слуга каза, че ще отсъствате цяла седмица.
	Софи замечтано премрежи очи. Можеше да прекара още два дни в обятията на Джак. Не! По-добре, че се върна преди нещата напълно да излязат извън контрол.
	— Каза също, че причината за отсъствието ви е тайна, мадам — добави Колийн, но в тона й се долавяше неприкрито любопитство. — Не бивало да го споменавам на никого.
	— Да, стана внезапно — подхвърли Софи лаконично. — По лични причини и предпочитам да останат в тайна. Как бяха нещата тук?
	— Спокойни. — Колийн разпусна косите й и започна да ги разресва. Софи затвори очи и си припомни как Джак прокарваше пръсти през къдриците й, как ги целуваше… — Господин Картър се отби, а също и лорд Филип. Имате писма от лейди Джорджиана и госпожица Елайза.
	Нищо необичайно, но трябваше да е нащрек през следващите няколко дни.
	— Донеси ми писмата, след като се изкъпя — нареди тя. — Ти какво каза на господата?
	— Не бях сигурна и затова обясних, че сте болна. Правилно ли постъпих?
	— Отлично — похвали я Софи и въздъхна облекчено. — Господата как приеха новината за моето… неразположение?
	Колийн се захвана с копчетата на роклята.
	— Господин Картър изпрати цветя. — Кимна към букета във вазата на писалището. — Лорд Филип не я прие така добре. Настояваше да ви види. Аз отказах. Той свъси вежди и мърмореше нещо за предатели. — Направи знак на Софи да се изправи, за да изхлузи роклята. — Идва два пъти. Вторият път си помислих, че направо ще нахлуе горе. Едва го отпратих с думите, че не желаете да го видите. Не знаех как иначе да го разубедя, мадам.
	— Много добре си постъпила — увери тя Колийн.
	Прислужничката й подаде роба да се наметне, докато приготви ваната, а Софи се замисли за синия кадифен халат на Джак. Дали и следващата му любовница ще го носи? Ще заведе ли друга жена в Алуин Хаус?
	— Писма? — попита тя, за да се откъсне от обзелите я мисли. — Нали имало писма.
	— Да.
	Колийн донесе три. Едно от Джорджиана и две от Елайза. Софи се настани в стола до прозореца, за да ги прочете.
C>
	„Чух страшно тревожни слухове за теб, започваше първото писмо на Елайза. Верни ли са? След като с Дж. те задявахме толкова много относно лорд Филип, наистина е невероятно да сключиш облог с брат му. Дори не знаех, че се познавате. Всички говорят само за това. Твоята роля донякъде е засенчена от херцога на Уеър. Според татко той е скала. Всички са скандализирани от поведението.“
C$
	Софи остави писмото настрана и взе бележката от Джорджиана.
C>
	„Лейди Сидлоу ми разреши да ти пиша. Иска да те питам вярно ли е, че си се обзаложила с херцога на У. Вероятно няма да ми позволи да ти пиша отново, затова сега използвам случая да те поздравя! Вслушай се в съвета ми и накарай някой от господата от клуба да се влюби в теб. Уеър е страшно привлекателен и една от най-добрите партии в Британия. Не би могла да направиш по-сполучлив избор! Ако не е истина, намери начин да ми пишеш на език, приемлив за лейди Сидлоу, за да дойда да те видя и да чуя истинската история. Достатъчно добре те познавам и знам — нещо се е случило. Отговори ми при първа възможност, защото умирам от любопитство.“
C$
	Тя остави и този лист настрана, но с усмивка. Второто писмо на Елайза обаче, от предишния ден, я заличи.
C>
	„Нямам вест от теб и предполагам, че се е случило нещо ужасно. Никой не е виждал нито теб, нито херцога, доколкото татко е чул. Херцогът ужасно ли се държа? Ти криеш ли се? Много се притесняваме за теб, Софи. Пиши ми, за да знам, че си добре. Ако си в беда, ще имаш нужда от приятели.“
C$
	Писмото падна в скута й. Постави длан на челото си. Чувстваше се като изцеден парцал. Изкушаваше се да се изкъпе, а после да дремне, за да избегне още известно време ненаситната тълпа, жадна за какъвто и да било знак за непристойно поведение. Обвързващото правило на „Вега“ да не се споделя какво става в клуба, очевидно бе нарушено.
	Не преувеличи, когато каза на Джак, че няма нито титла, нито състояние, което да я спаси от позор, а тя да не накърни репутацията си.
	Не й оставаше друг избор. Никой не биваше да узнае истината.
	Погледна към прозореца и се запита дали Джак вече е стигнал в дома си. Не го описа ласкаво, но тя не се съмняваше, че е една от най-красивите къщи в Лондон. Облегна чело на стъклото. Къде ли се намира къщата на Уеър? Той така и не спомена, а тя нямаше представа. Още един знак, че е напуснал живота й завинаги.
	Докато отговори накратко, макар и мъгляво на приятелките си, за да ги увери, че е добре, ваната беше готова. Софи влезе и се потопи до раменете. Част от нея не желаеше да отмие допира на Джак, но все пак се насили да го направи. Това нещо въобще не биваше да се случва, повтаряше си тя, докато се търкаше усилено. Сега й оставаше да зарови спомена дълбоко в сърцето си и да го остави там завинаги.
	Именно това бе правилният път. Един херцог трябва да е луд, за да се ожени за жена като нея. Пък и той й предложи само връзка; говореше за дискретна къща, където да се срещат, докато му омръзне. При цялото си желание, Софи нямаше да рискува. Да си изгради репутацията й отне доста време. Ако я загуби, връщане назад няма. В обществото я приемаха за вдовица, но ако някой се поразрови, щеше да открие, че господин Камбъл никога не е съществувал, а само госпожица Греъм, която някак стана вдовица по пътя от Бат за Лондон. Щеше да се разбере, че е наследила едва триста паунда от лейди Фокс, а четирите хиляди паунда е спечелила от членовете на „Вега“ на комар и вист.
	Не се съмняваше в щедростта на Джак, ако стане негова метреса, но това щеше да продължи само докато й се насити. На метресите не е позволено да имат претенции към покровителите си. А и щеше да стане още по-лошо. Един ден той щеше да се ожени за подходяща жена и тя щеше да го загуби завинаги.
	Беше му казала истината: пред нея няма друг избор. Трябваше да продължи да осъществява Великия план. Това означаваше да се върне във „Вега“ и да застане лице в лице с хората, станали свидетели на скандалния облог. Щеше да срещне отново Филип — най-вероятно щеше да е сърдит — и Джайлс Картър, който може и да се е отвратил от нея. С измъчена въздишка се плъзна надолу, докато водата не покри главата й.


	Каретата се движеше към Уеър Хаус, а Джак си повтаряше наум всичко случило се от сутринта насам. В резултат при влизането му през високата, украсена с дърворезба врата, отворена от прислужник с лъскава ливрея, настроението му бе мрачно. Погледът му попадна на една камериерка и той свъси вежди. Обикновената й синя рокля беше като онази, която Софи носеше първия ден, а и снощи, преди да я люби.
	— Господин Пърси ви чака в кабинета, ваша светлост — съобщи Браун, икономът.
	— Нима? — Пърси щеше да почака. — Веднага да докарат коня ми. Когато се върна, искам ваната да е готова.
	— Да, ваша светлост.
	— Брат ми идвал ли е?
	— В момента е с херцогинята.
	Джак се поколеба, но само за миг. Значи сега, преди обяд, брат му е тук с майка им. Без съмнение и двамата ще искат обяснение къде е бил през последните няколко дни. Пърси, както Джак знаеше, се бе върнал в Лондон без информация. Уилсън го отпрати от Алуин Хаус, докато той и Софи бродеха из таванските помещения. Сети се за даденото на Софи обещание да пази случилото се в тайна. Но как да го направи, като мисли единствено за нея? Хубава бърза езда щеше да намали част от обзелото го напрежение.
	Точно излизаше и майка му се появи.
	— Ето те, скъпи. Питах се дали не си се разболял, след като отсъства толкова дълго.
	— Не, мамо. Извини ме. Отивам да яздя.
	Тъмните й очи се разшириха. Подобно на Филип умееше да изразява дълбоко възмущение без видимо усилие.
	— Излизаш?! Току-що се върна след близо едноседмично отсъствие. Много странно се държиш.
	— Не бих казал.
	Пое шапката и ръкавиците си от Браун.
	Веждите на херцогинята се стрелнаха във въздуха.
	— Уеър! Дочух за облог във „Вега“.
	Вричането в мълчание, изисквано от Дашуд, е нарушено, съобрази Джак. Следователно Софи е напълно права да се притеснява за репутацията си.
	— Как ти хрумна да направиш подобно нещо? — добави майка му възмутена.
	— Ти ме умоляваше да отида — напомни й той.
	Тя премигна.
	— Заради Филип. Нямах предвид…
	— Филип беше там. Дано си била достатъчно строга, задето наруши дадената дума и се върна във „Вега“ още в деня, в който обеща, че няма да стъпва там цял месец.
	— Да, постъпката му не е похвална, но знаеш какъв е.
	Джак бе свикнал с различното отношение на майка им към него и брат му от дете. Винаги бе готова да оправдае Филип.
	— Щеше обаче да видиш как се разкайва, ако не беше изчезнал, без да кажеш дума — продължи тя.
	— Е, ето ме вкъщи. Жив и здрав, както можеш да се увериш. Сега отивам да яздя!
	— Но, скъпи, освен мен трябва да помислиш за лейди Стоу и Лусинда. Отбиха се, докато те нямаше.
	— Надявам се да са добре. Конят ме чака, мамо. Довиждане.
	— Чакай! Трябва да говорим за Филип.
	Джак само махна и слезе по стълбите. В момента не му се говореше за Филип. Яхна коня и пое. Застанала на прага, майка му го гледаше шокирана.
	Джак се запита дали брат му се крие някъде из къщата и чака да разбере как е минало застъпничеството на майка им. Обикновено действаше така. Оставяше херцогинята да го оневини, след като й е изложил своя версия на провинението си. Майка им му вярваше безрезервно и се застъпваше за Филип пред Джак, а той, от своя страна, се примиряваше, за да си спести опяванията й.
	Мислите му отново се върнаха към Софи. Дали се е прибрала безопасно? Трябваше да я проследи, за да се увери. Опасяваше се обаче, че види ли я, няма да намери сили да се откъсне от нея. Сбогуваха се само преди час, а вече бе готов да наруши обещанието си да не я вижда и да я отведе в Алуин Хаус, без да мисли какъв скандал ще последва.
	Как ще продължи да живее без нея?


>	Глава 15

	На Софи никак не й се ходеше във „Вега“, но в осем вечерта вече изкачваше стъпалата към клуба.
	— Добре дошла, госпожо Камбъл — поздрави я Форбс, управителят, и пое пелерината й. — Чувствате се, надявам се, добре тази вечер.
	Ако проявяваше любопитство какво е станало между нея и Джак — не Джак, а херцога! — поправи се тя, не му пролича. Усмихна му се лъчезарно.
	— Благодаря, добре съм.
	— Господин Дашуд иска да говори с вас, когато ви е удобно.
	— О? — Софи се стегна, но побърза да се отпусне. Никого няма да подведе, щом трепва като мишка всеки път, когато я заговорят. — В момента съм свободна, ако е на разположение.
	— Насам — поведе я той към кабинета на Дашуд.
	Боже, за какво ли става въпрос? Форбс очевидно е инструктиран да я заведе, щом се появи. Дали не е нарушила някое правило и сега предстои да й отнемат членството? Беше стъпвала в кабинета на собственика само три пъти — когато кандидатства да стане член и два пъти, когато спечели достатъчно солидни суми, за да й бъдат връчени лично от господин Дашуд.
	Форбс почука на последната врата в коридора и я отвори.
	— Госпожа Камбъл, сър — обяви той.
	— Благодаря, Форбс. Госпожо Камбъл, радвам се да ви видя отново във „Вега“.
	— И на мен ми е приятно да съм отново тук.
	— Настъпи суматоха, след като си тръгнахте последния път.
	Тя вирна брадичка. Очакваше подобен развой.
	— Съжалявам, но…
	— Не се съмнявам. Не одобрявам подобни облози в моя клуб.
	Лицето й пламна.
	— И аз не съм склона да ги правя. Негова светлост настоя.
	— Но вие се съгласихте.
	— Да. Беше грешка.
	— Надявам се да не се повтаря. Ако желаете подобни облози. — Той сви рамене. — Има много места, където са приемливи, но не и във „Вега“.
	Лицето й продължи да гори, но успя да изрече:
	— Беше временна лудост от моя страна, а и от страна на негова светлост. Не го познавах дотогава. Предложи го, предполагам, за да не играя повече на комар с брат му, лорд Филип. Дочух за напрежение между двамата братя, свързано с комарджийски дълг. Облогът беше направен в изблик на гняв.
	Господин Дашуд я погледна скептично.
	— Тежко наказание за вас, не толкова тежко за лорд Филип — подметна собственикът.
	— Облогът обаче не беше изпълнен — побърза да уточни тя.
	— Но оттогава не сте идвали тук.
	— Бях неразположена. — Колийн беше казала на двама души, че господарката й е на легло. Така историята й звучеше правдоподобно. — Сключих сделка с негова светлост. В замяна на обещанието ми да не залагам повече срещу лорд Филип, той да ме закара вкъщи. — Отговаряше на истината, макар да се бе случило едва тази сутрин. — Онази вечер настинах в дъжда и останах на легло няколко дни.
	Той я изгледа изпитателно, но смени темата.
	— Още нещо, госпожо Камбъл. Касае сметката ви тук.
	— Да?
	Стомахът й се сви. Какво не е наред със сметката й?
	— Спечелихте над шестстотин паунда от херцога на Уеър. Изпълних желанието му и ги вписах към вашата сметка. Разпишете тук и средствата ще бъдат изискани, за да са на ваше разположение.
	Подаде й писалка.
	Софи въздъхна облекчено.
	— Разбира се — промълви тя и се разписа.
	Шестстотин паунда! Това си беше едно малко състояние. Никога не бе печелила толкова голяма сума. Какво щеше да си помисли Джак, когато се наложи да я изплати? Щеше ли да обърне внимание?
	Излезе от кабинета със замаяна глава и се отправи към игралните салони. Посрещна я кратко шушукане, когато се появи. Не я зяпаха откровено, но тя долавяше отправените към нея любопитни погледи. Кимна на неколцина познати, като си повтаряше да се държи непринудено и естествено. Някои отвърнаха на поздрава й, но я гледаха изпитателно, което я напрягаше. Боже, вечерта едва започваше, а вече се чувстваше изтощена.
	Почти подскочи, когато зад нея се разнесе глас:
	— Добър вечер, госпожо Камбъл.
	— Господин Картър! Радвам се да ви видя отново.
	— Да. Минаха няколко дни.
	Той й се поклони, ала изражението му остана неразгадаемо.
	Тя му се усмихна извинително и подхвана:
	— За жалост не бях добре. Настинах от дъжда. Бях неразположена и нямаше как да ви приема, когато се отбихте.
	— Прислужничката беше доста нервна.
	— Така ли? — престори се на изненадана тя. — Нямам представа защо. Вероятно заради привлекателното ви лице, сър — усмихна се Софи.
	Той я изгледа така, сякаш искаше да й повярва. Софи едва издържа. Та той бе почтен човек. Тя го харесваше, а ето — лъжеше го. Сведе очи и стисна ръце.
	— Не. Трябва да знаете защо ме нямаше. Чувствах се… унизена от поведението си онази вечер. Изпуснах си нервите и допуснах да бъда въвлечена в неща, които не биваше. Затова чак сега се появявам във „Вега“. — Погледна го. — Разбирате ме, надявам се, и ще ми простите.
	Изражението му се смекчи чувствително.
	— Разбирам. — Поколеба се. — Значи херцогът не е.
	— Позволи ми да се прибера и се извини за разигралата се сцена. И двамата съжалихме за ужасния облог още щом излязохме от „Вега“.
	Подбираше внимателно думите си. Наистина не искаше да лъже безогледно. Джак я отведе вкъщи и се извини, но тя спести на господин Картър, че това е станало едва тази сутрин, а не преди четири дни.
	В този миг се сепна. В другия край на салона се бе появил лорд Филип Линдвил. Косата му бе разрошена, изражението — мрачно. Тъмните му очи огледаха салона. Тя сведе глава с надеждата да не я забележи.
	— Какво има, скъпа? — попита я господин Картър загрижено.
	Тя не пропусна ласкавото обръщение и го прие като положителен знак.
	— Лорд Филип е тук. Не желая да го видя — обяви тя спонтанно.
	Не само обеща на Джак, но и голяма част от симпатията й към Филип се бе стопила. Той беше безразсъден и безотговорен и съзнателно я използва, за да се надсмее на Джак. След време вероятно щеше да му прости, но не и сега.
	— Тогава няма — заяви господин Картър и я поведе към съседния салон.
	Настаниха се на спокойна маса и господин Картър поиска карти. На Софи не й се играеше, но съзнаваше, че е наложително. Нали затова е във „Вега“. Ако не играе, ще привлече внимание. Освен това нищо от Великия й план не се бе променило.
	Софи, прекалено разсеяна от присъствието на Филип, загуби десет паунда.
	Картър я погледна леко изненадан и отмести стола си.
	— Желаете ли чаша вино, госпожо Камбъл?
	Изпълнена с благодарност, Софи се изправи. С появата си във „Вега“ тази вечер направи първата крачка. Засега това стигаше.
	До утре част от изненадата ще премине, а до вдругиден — още по-голяма част; съвсем скоро всички ще се отнасят с нея както обикновено.
	— Много мило предложение, господин Картър, но е време да си вървя. Явно не съм се възстановила напълно, както смятах. Появи се главоболие.
	— Да, малко сте пребледняла.
	Предложи й ръка, която тя охотно прие, и поеха към вратата на салона. За нейно огромно облекчение от Филип нямаше и следа. Явно бе в някоя от игралните стаи. Джак щеше да му е бесен, но това не я засягаше. Не бе проблем, който да разреши тя. Искаше единствено да се прибере вкъщи. Май този път наистина се разболяваше.
	Почти стигнаха до засадените в саксии палми близо до входа и някой застана пред нея.
	— Ето те най-после. Добър вечер, госпожо Камбъл.
	Тя се стресна и за малко да извика от изненада. Филип Линдвил й се поклони толкова церемониално, че изглеждаше почти подигравателно. Високият и ясен поздрав привлече вниманието и почти всички в салона извърнаха глава към тях. Не й оставаше друго, освен да спре, за да не предизвика нова сцена. Стисна зъби, направи реверанс и промълви:
	— Добър вечер, сър.
	Филип погледна мъжа до нея.
	— Добър вечер, Картър.
	Компаньонът й кимна вдървено.
	— Линдвил, ще трябва да ни извиниш. Точно се каня да изпратя госпожа Камбъл до дома й.
	Веждите на Филип се вирнаха насмешливо.
	— Тя се прибира? Не може да бъде. Още няма десет часа, а дамата не е била във „Вега“ няколко вечери. Не ни лишавай от приятната й компания.
	— Ласкаете ме, сър — насили се да се усмихне тя. Дръж се естествено, напомни си Софи. — Наистина съжалявам, но не ми е добре.
	— Нима? Но нали вече лежахте болна няколко дни? Тревожите ме, госпожо Камбъл.
	— Много мило, но няма защо. Просто имам главоболие. — Един здрав сън ще ме оправи.
	— Не, не. Чаша вино е по-подходящо. — Леко избута Джайлс Картър настрана и застана до нея. — Останете, моля ви.
	Софи вирна решително брадичка и го погледна в лицето; толкова приличаше на Джак, че сърцето й се сви.
	— Не и тази вечер, сър — отказа тя упорито.
	— Чу отказа на дамата, Линдвил — обади се Картър.
	Очите на Филип притъмняха. Стисна устни и процеди:
	— Да повикаме лекар. Положението май е сериозно. Няколко дни беше болна, а сега отново се чувства неразположена. Всъщност се разболя веднага след появата на брат ми, нали? — Усмихна се саркастично. — Признавам, присъствието му и на мен ми действа зле.
	— О, не — отвърна тя спокойно, за да не звучи раздразнена като него. — Не бях сериозно болна. Обикновена настинка. Но подцених състоянието си, когато се появих тази вечер тук.
	Филип погледна Джайлс.
	— Картър, остави ме насаме с госпожа Камбъл за малко. — Постави ръка върху сърцето си. — Наистина се безпокоя за нея.
	Той се кани да направи сцена, помисли си Софи. Дори вече започна. Кимна към Картър, който неохотно се отдръпна.
	Софи погледна Филип и си напомни, че в никакъв случай не бива да го зашлеви, колкото и да го заслужава.
	— Главата ме боли и нямам сили да споря — обяви тя.
	Той я погледна обиден.
	— Кой казва, че ще спорим? Искам да поговорим. Отговори ми на един въпрос: брат ми предприе ли дръзки действия спрямо теб?
	— Не! — веднага защити тя Джак.
	— Съвсем ли нищо? — продължи настойчиво той. — Ако го е направил, ще съжалява.
	— Филип, това е лудост!
	— Кое?
	— Правиш ме за посмешище. Излагаш и себе си. Моля те, престани!
	— Не желая подобно нещо, госпожо Камбъл… Софи.
	Тя го погледна с укор.
	— Помисли, милорд. Настояваш да стоя тук и да разговарям с теб. Отпрати господин Картър, който ме съпровожда. Онази вечер се намеси и прекъсна играта ми на вист с господин Уитли и господин Фрейзър и настоя да играя комар с теб.
	За миг той я погледна шокиран, но после придоби разкаян вид.
	— Не си дадох сметка, но си права. Съжалявам.
	— Компанията ти ми допада, но искам да ме разбереш — трябва да мисля за репутацията си.
	Той се засмя.
	— Нима? Репутацията е досадно нещо. Слава богу, брат ми е абсолютен сухар. Никой друг не би останал безразличен към теб.
	Тя се питаше дали нарочно й устройва капан, и, ако е така, то успя. Вътрешно кипеше от гняв. Той обаче продължи невъзмутимо:
	— Искам само да знам как се държа брат ми с теб.
	— Не! Няма да ти отговоря. Нямаш право да ми задаваш подобен въпрос. Ако те интересуват действията на брат ти, питай него. Нека той ти отговори, не аз!
	Настъпи тишина. Филип видимо се бореше да се овладее. Лицето му продължаваше да изразява подозрение, но все пак успя да промълви:
	— Извинявай. Истински се притеснявах за теб.
	— Добре съм. Но съм уморена и ме боли глава. Лека нощ.
	Франк, прислужникът, донесе пелерината й. Филип я взе от ръцете му и я наметна на раменете й.
	— Позволи ми да те изпратя — помоли той. — Така ще съм по-спокоен, че всичко е наред.
	Да, Филип бе нехранимайко, но компанията му й допадаше. Умееше да я забавлява и да я разсмива. Не очакваше обаче да изпитва интерес към нея. Подобно нещо не й бе минавало през ума. Не възнамеряваше обаче да го насърчава.
	— Не, благодаря. Ще се оправя сама.
	Четири минути по-късно поръчаната карета пристигна. Знаеше, защото не откъсваше очи от часовника на камината в преддверието, само и само да не поглежда към Филип, застанал до нея.
	Каретата спря пред входа и Софи почти хукна. Не искаше да хвърля поглед назад, но щом седна, извърна глава към вратата на клуба.
	Филип стоеше там със замислено изражение.
	Божичко!


>	Глава 16

	— Дошла е да ви види една дама, ваша светлост. Отказа да съобщи името си, но праща това.
	Икономът поднесе таблата към него.
	Джак се взря в сгънатия лист. Мина седмица, откакто видя Софи за последен път. Пет дни, по-точно. Оттогава преглеждаше старателно цялата си кореспонденция с надежда тя да му пише. Не познаваше почерка й, но не се съмняваше, че бележката е от нея. Несъзнателно затаи дъх и счупи восъка.
C>
	Трябва да те видя по неотложен въпрос.
@	С.
C$
	— Да влезе — нареди той на иконома. — Пърси, засега повече не си ми нужен.
	От писалището в дъното на кабинета секретарят го погледна слисан, но веднага стана, поклони се и излезе.
	Джак се изправи и започна да крачи напред-назад. Опитваше се да успокои ускорения си пулс. Какво ли иска тя? Вероятно новината няма да му допадне, но тя е тук, в къщата му…
	Вратата се отвори.
	— Ваша светлост, посетителката ви — обяви Браун.
	Беше облечена в тъмносиво, а черен воал се спускаше пред лицето й. Веднага щом вратата се затвори, тя го вдигна. Джак усети как отново е в състояние да диша свободно. От пет дни насам му се случваше за пръв път, защото най-после виждаше лицето й.
	— Ваша светлост — промълви тя и направи неизменния си дълбок елегантен реверанс.
	— Госпожо Камбъл.
	Той се поклони. Държаха се като възпитани познати, а не като любовници.
	— Благодаря, задето ме приехте. Съжалявам, ако ви безпокоя.
	Софи си свали шапката. Махагоновите й коси бяха събрани в стегнат кок. Той копнееше да извади фуркетите и да види къдриците й, разпилени по раменете. А защо не и по възглавница.
	Прочисти си гърлото, за да възвърне самообладанието си.
	— Ни най-малко.
	— Нещо трябва да се направи относно Филип.
	— В какъв смисъл? — изръмжа той тихо.
	— Не ме оставя на мира. Където и да отида, се появява. Обясних, че няма да залагам срещу него повече, но не ме чува. Играе безразсъдно и подозирам, че губи доста пари. Онази вечер го дочух да се оплаква от липсата на внимание от страна на госпожа Добър Късмет, след което се обърна и ме погледна многозначително. Това накара всички да се вторачат в мен. Превръща и двама ни в обект на клюки.
	Дяволите да го вземат Филип, изруга Джак наум.
	— Ще говоря с него.
	Страните й поруменяха.
	— Това едва ли ще е достатъчно. Пробвах да разговарям с него. После спрях да му говоря. И други се опитват да го вразумят, но той не чува. Гневен е и не го прикрива.
	— Смяташ, че моите думи ще му въздействат ли?
	Тя се поколеба и навлажни устни. Той я гледаше безпомощно и мечтаеше неговите устни да са върху нейните в момента.
	— Ядосан ти е — промълви тя.
	— Нищо необичайно.
	Филип постоянно негодува от него.
	— Не — отсече Софи. — Той ревнува. Настоява да знае какво е станало между нас.
	Джак се напрегна.
	— Ти какво му каза?
	Боже, брат му… никой не биваше да узнае истината. Та той даде дума. Същевременно обаче искаше всички да научат, че Софи е негова.
	Но не беше. Той обеща.
	— Заявих, че не е негова работа. Два пъти е идвал в дома ми, докато ме нямаше. Прислужницата ме извинила с неразположение, но той не е убеден. Непрекъснато прави намеци и многозначителни подмятания. Търси начини да събере повече информация. Правя всичко възможно да го избягвам, но е страшно настойчив.
	— Какво иска да постигне?
	— Нямам представа. — Пое си дълбоко въздух и сниши глас.
	— Превръща ме в обект на клюки. — Загриза долната си устна. Погледна го неловко. — Загатна, че съм твоя проститутка.
	Джак стисна ръце в юмруци.
	— Кога?
	— Снощи. Беше пил. Май друг не го чу, но е само въпрос на време.
	— Не ме интересува как ще се оправдае! Това е напълно неприемливо!
	За пръв път плаха усмивка се появи на устните й. Джак застана до нея, преди да си даде сметка какво прави.
	— Няма да се повтори — увери я той. После, неспособен да се въздържа повече, отметна спуснал се върху челото й кичур. — Обещавам ти.
	— Как ще го постигнеш? — Очите й бяха пълни с надежда. — Ще успееш ли да му забраниш да идва във „Вега“?
	Джак се заигра с друг кичур. Едва ли щеше да задържи брат си извън „Вега“, освен ако не постави слуга на входа, който да не допуска Филип вътре. Това обаче едва ли щеше да се хареса на господин Дашуд.
	— Ще намеря начин да не те безпокои. Разчитай на мен.
	Нямаше представа как ще успее, но в момента най-важното за него бе да я увери.
	Усети я как се успокоява. Усмивката й стана лъчезарна и тя го погледна с неподправено възхищение.
	— Благодаря. Не знаех какво друго да предприема.
	Боже! Не бе минала и седмица, а сякаш не бе я виждал от десетилетие. Докосна брадичката й, после вдигна лицето й към него.
	— Това е най-малкото, което мога да направя.
	Целуна я и се наслади на мекия допир на устните й до неговите.
	Тя се повдигна на пръсти и му отвърна охотно. Нещо в душата му трепна. Въобще не бе преодолял онова, което изпитваше към нея. Май никога нямаше да се случи.
	— Липсваше ми — прошепна той в ухото й.
	— И ти на мен — въздъхна тя. — О, Джак…
	Обгърна го през врата и прокара пръсти по косата му.
	Той я притегли към себе си. Усещането от тялото й и ароматът й напълно го замаяха сякаш прекалено бързо е глътнал силно уиски. Не, не беше същото. Нямаше да е забравил това усещане, когато се събуди на сутринта. Пет дълги дни бе чакал да се случи именно това.
	Отново я целуна. Тя простена. Побутна я крачка назад, после — още една, докато не стигнаха писалището. Хвана тънката й талия и я постави да седне на плота, без да обръща внимание на книжата, които се разбъркаха. Разкопча първото копче на целомъдрената й рокля, после следващото. Усети корсета й под плата.
	Беше лудост. Сбогуваха се, осъзнавайки, че е лудост, той обаче я желаеше повече от всякога. Не го интересуваха задълженията му към титлата, нито факта, че вратата е отключена. Имаше нужда от нея. Джак отхвърляше всички аргументи, които биха го възпрепятствали да я притежава. Тя отново прошепна името му и той я притисна плътно към себе си.
	Рязко почукване изкънтя като гръмотевичен удар. Тя се сепна, готова да се отдръпне.
	— Спри — промълви тя задъхано. — Не бива. Трябва да си вървя.
	Той я задържа още миг, но последва ново потропване. Отмести се от писалището. Софи трескаво започна да си закопчава роклята. Лицето й бе поруменяло от желание, а устните й бяха все така подканващи. Той си пое дълбоко въздух, за да се овладее.
	— Ще се погрижа за Филип — изрече той дрезгаво. — Няма да те безпокои повече.
	— Благодаря. — Взе си шапката и започна да си връзва панделките. — Ще ми се да не те бях безпокоила.
	— Не е необходимо да се извиняваш, задето се обърна към мен. — Отиде до вратата и рязко я отвори. Там го чакаше икономът. — Какво има? — попита Джак раздразнено.
	— Ваша светлост, майка ви желае спешно да говори с вас.
	Джак стисна зъби. Браун никога не би го обезпокоил на своя глава. Явно херцогинята му бе наредила. Вероятно бе разбрала за посетителката му.
	— Ще я видя по-късно — отсече той ледено. — Елате, мадам — обърна се той към Софи. — Ще ви изпратя.
	И двамата мълчаха. Последния път, когато се разделиха, смятаха, че е завинаги. Той я бе наблюдавал отчаяно как се отдалечава. Но този път…
	В преддверието тя направи дълбок реверанс.
	— Благодаря, ваша светлост — промълви тя и си тръгна, без да се обърне.
	Джак не откъсваше очи от нея. Тази нова среща стопи цялата му решителност да се придържа към задълженията си. Отведе Софи в провинциалното си имение, а после прие да не я вижда повече, за да спаси Филип. Но да е проклет, ако сега не предприеме нещо за себе си. Обърна се към прислужника.
	— Погрижи се да докарат коня ми.


	Приеха го почти веднага, независимо от ранния час — клубът още не бе отворен за посетители. Дашуд навличаше жакета си, когато управителят отвори вратата на кабинета му. Джак влезе.
	— Брат ми отново е идвал тук, както разбрах — подхвана той направо.
	Дашуд оправи жакета си.
	— Не обсъждам поведението на членовете на клуба.
	— Залагал е и е загубил пари, каквито не притежава и няма да получи от мен. — Джак добре бе обмислил как да подходи към собственика на „Вега“. — Нали правилото е: „Плащай си дълговете“?
	— Да.
	— Предупреждавам ви: скоро брат ми няма да е в състояние да плаща дълговете си. Анулирайте членството му.
	— Дори да го направя, той, като джентълмен, ще трябва да поеме последствията.
	— Тогава ме приемете във вашия клуб. Ако не откъсна брат си от игралните маси, той ще пропадне. Не съм в състояние да го спра да петни собственото си име, но ще му попреча да петни моето. Приемете ме в клуба, за да го държа под око и да му преча да загуби суми, каквито не са по джоба му да плаща на постоянните ви посетители.
	— Склонен съм да го направя, но нещо ме спира отбеляза Дашуд, без да му трепне окото.
	Джак добре се досещаше за какво става дума, ала предпочете да се престори на изненадан.
	— А именно?
	— Госпожа Камбъл.
	Джак запази каменно изражение.
	— Моля? — попита той високомерно. — Коя е тя?
	— Младата дама, с която играхте комар далеч не в съответствие с правилата последния път, когато бяхте тук.
	Усмивката на Дашуд беше тънка и опасна.
	Джак щракна с пръсти. Направи се, че едва си спомня за нея.
	— А, онази ли? Предизвиках я само, за да я отдалеча от брат ми, когото очевидно възнамеряваше да обере.
	— Тя е член на клуба и няма да допусна да я тормозите — нея или друга дама тук. Това е условието ми, за да ви приема. Не желая такива облози да се сключват във „Вега“. И стойте настрана от госпожа Камбъл.
	— Обезателно. — Джак проведе този унизителен разговор единствено заради Софи. Взе си шапката, готов да си тръгне. — Ще дойда тази вечер.
	— Ще се погрижа да дам името ви на Форбс.
	Джак кимна и излезе. Едва когато яхна коня и пое към дома си, премисли последствията от тази постъпка. Стана член на „Вега“ и щеше да има възможност да държи Филип под око и да му пречи да тормози Софи.
	Освен това щеше да я вижда често.


>	Глава 17

	Две вечери по-късно Софи влезе във „Вега“ с известно притеснение. Не се надяваше Джак да е убедил Филип да я остави на мира. Щеше да се навърта наоколо и да я дебне.
	Това я тревожеше и озадачаваше. Едва ли изпитваше привързаност към нея само защото често играят един срещу друг. Както Джак отбеляза, тя печелеше повече от Филип, отколкото той от нея. Освен това Филип бе причина да се стигне до предложения от Джак скандален облог. Редно бе да й се извини.
	Вместо това, изпълнен с подозрение, той се държеше собственически с нея — нещо, което не бе правил досега. Това я караше да мисли, че гневът му е насочен по-скоро към Джак, а не към нея. Софи, пораснала без брат или сестра, изпитваше съжаление, задето братята не се разбират, след като през детството си са били близки. Нямаше как да сподели тъжните си размисли по въпроса с Филип, защото щеше да се разбере, че не е лежала болна, а е била в Чизик, където се бе любила с брат му. Та нали точно на това се дължеше недоволството на Филип? Да… Нямаше какво да предприеме. Беше безпомощна.
	Тази вечер се насочи към масите за вист. Вистът беше по-спокойна игра от заровете, но се налагаше да внимава кои карти минават — сигурен начин да я откъсне от мислите й за Джак и как с две крачки прекоси кабинета, взе я в обятията си и я целуна, а тя бе готова да го умолява да я люби за последен път там, на писалището. Какво ли щеше да стане, ако не бе почукването на вратата, което я изтръгна от обзелия я плътски копнеж? След няколкодневната раздяла очакваше желанието й да намалее, или поне да е в състояние да го контролира, ала то пламна с всичка сила в момента, когато го видя.
	— Госпожо Камбъл!
	— Боже, сър. Стреснахте ме.
	Фъргъс Фрейзър се ухили. Той притежаваше известен чар, но не и дълбочина. Дядо му беше шотландски лорд и господин Фрейзър живееше на негов гръб, откакто Софи го познаваше.
	— Наистина не възнамерявах. Дойдох само да ви предам бележка от общ познат.
	Тя се напрегна. Един от общите им познати бе Филип Линдвил.
	Той й подаде сгънат лист, поклони се и се оттегли към стаята за игра на двайсет и едно — една от предпочитаните от Филип.
	Тя разчупи печата и се зачете. Имаше чувството, че й пише непознат Филип.
C>
	Бях пълен глупак. В прекаленото си старание да съм твой приятел загубих благоразположението ти и се чувствам изгубен без компанията ти. Кажи, че ми прощаваш, скъпа Софи, и нещата отново ще са каквито бяха. Засега. Знай, държа на теб, но човек, който не се интересува какво ни е на нас, ми забрани дори да разговарям с теб. Това обаче няма да ме спре да мисля за теб.
@	Ф. Линдвил
C$
	Човек, който не се интересува какво ни е на нас. Сърцето й подскочи и тя се приближи към вратата на стаята за двайсет и едно. Беше относително рано, но две-три маси бяха вече заети. Видя Филип с мрачно изражение да хвърля карта и да поиска нова. Зад него стоеше.
	Джак!
	Джак беше тук и затова Филип не смееше да я приближи.
	Сърцето й трепна. Джак ненавиждаше комара, презираше „Вега“, и въпреки това бе тук! Беше го направил заради нея! Загледа се в него. Идеше й да прекоси помещението, да му благодари и да се хвърли в обятията му… Да види усмивката му, преди да я целуне.
	— Чух, че херцогът на Уеър е станал член на клуба, но не очаквах да го видя тук — отбеляза появилият се до нея Джайлс Картър.
	Дори не го бе чула да приближава и едва не подскочи, когато я заговори. Това обаче си имаше и хубавата страна — даде й възможност да откъсне влюбения си поглед от Джак.
	— Така ли?
	— Веднага получил членство, доколкото разбрах. — Картър изсумтя. — Така е, когато си херцог.
	— Значи редовно ще е тук?
	— Без съмнение. — Картър я изгледа изпитателно. — Това разстройва ли ви, или ви радва? Миналият път се стигна до публична сцена, а после ви отведе с карета и изчезнахте за няколко дни.
	— Бях си вкъщи. Болна. Казах ви.
	— Да — кимна той. — И аз ви повярвах. Но сега.
	— Какво? — сряза го тя.
	— Присъствието му тук отново може да се окаже непредвидена благоприятна възможност за вас.
	Не. Щеше да е непредвидено изтезание; постоянно щеше да й напомня какво няма да получи никога. И никой не бива да узнае, че някога е мечтала за това и че някога той е бил неин. Насили се да си придаде непринуден вид.
	— Възможност отново да бъда унизена ли? — Поклати глава. — Научих си урока по трудния начин. Благодаря.
	Той помълча известно време, преди да отбележи:
	— За мен жените са тайнствени същества. Имам три сестри и четири племеннички и никога не знам какво мислят. Най-дребните неща се превръщат в трагедия, достойна за Шекспир, а важни въпроси отминават с лекота. Когато се запознахме, реших, че не сте като тях. Тя е разумна и интелигентна, помислих си аз. Жена, с която един мъж да се чувства спокоен, а не постоянно да е нащрек.
	Защо не се впусне да му докаже, че е именно такава? Защо не е доволна от високото му мнение за нея? Само преди три седмици Джайлс Картър оглавяваше списъка й от възможни съпрузи. Той беше джентълмен, а тя — дъщеря на джентълмен и притежаваше четири хиляди паунда. Той не подозираше последното, но тя внимателно си бе изградила образ на жена с известни средства. Съществуваше реална възможност господин Картър да се ожени за нея.
	Джак никога не би го направил.
	Знаеше го. През цялото време го бе съзнавала. Беше абсолютно неприемливо херцог да се ожени за жена, която играе комар, за да се издържа. Той изрично подчерта, че херцозите — особено тези на Уеър — не се женят, движени от чувствата си. Да, още я желаеше, но само като любовница; или в най-добрия случай — като метреса. Глупаво бе да мисли за това. Отново насочи вниманието си към господин Картър.
	— Защо имам усещането, че вече не смятате така?
	— Вече не съм толкова сигурен — призна той. — Не заради сцената с облога. Присъствах на нея и съм свидетел колко провокативно и невъзпитано се държа херцогът. Но откакто се върнахте във „Вега“… — направи пауза. — Вече не сте същата.
	Беше глупаво да го лъже, затова промълви:
	— Да, вероятно не съм. — Насили се да се усмихне и рязко промени темата. — Знаете ли в каква посока се промених? Станах по-пресметлива. Тази вечер искам да спечеля доста пари, а прекалено много ви харесвам, за да ви направя своя жертва.
	Позволи му да я съпроводи до масата за фаро. Вистът изведнъж й се стори прекалено безобиден. Играеше й се дръзко и бог да пази всеки, който й се изпречи на пътя.
	Късметът не й изневери цяла вечер. Когато часовникът отмери два след полунощ, тя бе спечелила прилична сума. Би трябвало да е доволна, но се чувстваше само изцедена. Най-добре беше да се прибира.
	Сбогува се с играчите на масата и се отправи към преддверието. Щеше да си вземе пелерината и да прати Форбс да й извика карета.
	— Господин Форбс — забърза тя към русокосия мъж, застанал с гръб към нея на прага на отворената врата, през която нахлуваше благодатен свеж въздух.
	Той се обърна и тя онемя.
	Лицето на Джак бе като изваяно от мрамор.
	— Госпожо, Камбъл. Форбс отиде да ми намери карета. Тази вечер няма много свободни.
	— Да, случва се.
	И двамата не направиха опит да продължат разговора.
	За щастие в този момент Форбс се върна.
	— Госпожо Камбъл, карета ли ще искате?
	— Да.
	— Сега ще се погрижа. Ваша светлост, вашата ви чака.
	— Не — възрази Джак, вече с шапка и пелерина. — Нека дамата я вземе. Нуждая се от глътка въздух. Ще повървя.
	Без да посмее да го погледне в очите, Софи промърмори:
	— Много мило от ваша страна, сър. Благодаря.
	Джак излезе мълчаливо.
	Прислужник донесе връхната дрехи на Софи. Тя я облече бързо и пристъпи към каретата, но първо се огледа да види Джак в края на улицата.
	— Настигнете го! — нареди тя на кочияша. Щом се изравниха с него кочияшът спря, а Софи отвори вратата. — Сър, тази карета беше предназначена за вас. Не е редно да вървите пеша.
	— Тогава… да я споделим — предложи той.
	Устата й пресъхна. Софи се молеше да не допуска грешка. Джак се бе отказал от високомерния тон, с който й говореше в преддверието. Пред нея отново стоеше мъжът, с когото се бяха смели в Алуин Хаус, който я гледаше така, че сърцето й подскачаше.
	Тя кимна и се отдръпна, за да му направи място до себе си на седалката.


>	Глава 18

	Почти не чу какви нареждания даде Джак на кочияша — толкова силно биеше сърцето й. Едва след време намери сили да пророни:
	— Станал си член на „Вега“, както дочух.
	— Да. — Под прикритието на пелерината й постави ръка върху нейната. Пръстите му погалиха кокалчетата й и се плъзнаха към китката, където разкопчаха ръкавицата й. — Само така можех да спазя обещанието си към теб.
	— Много повече е, отколкото очаквах — изрече тя бавно, защото той свали ръкавицата от ръката й, с което предизвика тръпки по цялото й тяло. — Знам какво е отношението ти към комара.
	Усети кожата му върху своята. Кога бе свалил ръкавицата си той?
	— Не е задължително да играя комар, докато съм там. Приеми го като оправдание само да присъствам. Каквото и да говорят хората за мен, не съм от камък, а изминалата седмица ми се стори…
	— Такава беше.
	Каретата спря на Алфред Стрийт, Джак отвори вратата, слезе и й помогна и тя да направи същото. Подаде й ръка, за да я съпроводи до входа.
	Бог да й е на помощ. Решението й да продължи да живее както досега, да зарови дните, прекарани с него, дълбоко в сърцето си се стопи.
	— Влез — прошепна тя, преди да успее да се спре. — Остани при мен.
	— Момент — усмихна се той широко, върна се при кочияша, каза му нещо и каретата отпраши. — А прислужниците ти? — попита Джак, застанал отново до нея.
	— Имам само една. Колийн. Умее да си държи езика.
	— Чудесно. Отведи ме в леглото си — прошепна той и я гризна по ухото. — Каретата ще се върне след два часа.
	Защото не биваше да остава. Сигналът трябваше да пробуди здравия й разум. Вместо това тя го хвана за ръката. Нямаха време за губене.
	Едва стигнаха до спалнята й и той я взе в обятията си.
	— Знаеш ли как щях да те обладая върху писалището, когато се появи в дома ми? — попита Джак, докато сваляше пелерината и шапката й.
	— Нямаше да възразя.
	Усилията й да го разсъблече бяха възпрепятствани, защото ръцете му ненаситно обхождаха тялото й. Пулсът й бе толкова ускорен, че само по чудо тя не припадна. Той притисна тяло към нейното.
	— Разбрахме се… — подхвана задъхано тя. — Не е разумно…
	— Не е, но не ме интересува. Боже, Софи, желая те повече от всякога.
	Сърцето й се качи в гърлото. Обичам те, помисли си тя.
	— И аз — прошепна тя.
	Устните му се впиха в нейните. Някак се озоваха в леглото. Той плъзна ръка по вече разголената й гръд.
	— Сега, когато си легнала така съблазнително, люби ме, скъпа. Пусни ме в себе си.
	По страните й плъзна руменина. Той протегна ръка и докосна деликатната зона между краката й.
	Тя усети члена му, готов да се намести в интимните й части. В следващия миг Джак проникна в нея.
	Веднага и с усмивка подхвана неговия ритъм. Това го изпълни с блаженство. Не откъсваше очи от разпилените по страните й кичури и сияещото й лице. Самият той изпитваше невероятно блаженство да обладава тяло, на което не можеше да се насити; усещането беше фантастично.
	Съвсем скоро двамата се отдадоха на обзелата ги страст. Ритъмът на движенията им ставаше все по-бърз и той се обезпокои, да не би да се освободи, преди тя да намери своята наслада. Тъкмо усети, че повече не издържа и тя отметна глава и извика.
	Двамата едновременно потрепериха от сладостни конвулсии.
	Тя притисна буза към гърдите му. Долавяше учестените удари на сърцето му и безмълвно произнесе: Обичам те.
	— Ако всяка вечер във „Вега“ завършва така, няма сила, която да ме спре да не ходя там — промълви той след време.
	— За пръв път завършвам вечер във „Вега“ с херцог в постелята — засмя се тя.
	— Стига аз да съм херцогът, препоръчвам да го правиш по-често.
	Тя се усмихна, но малко разтревожено. Отдръпна глава, за да вижда лицето му.
	— Това какво означава? В Алуин Хаус се разбрахме, че всичко между нас е свършило.
	— А ето ни сега тук. Признавам: не съм в състояние да се контролирам, когато става въпрос за теб. Каквото си готова да ми дадеш, ще го приема.
	Вземи ме цялата и завинаги, бе на път да извика тя, но се отказа. Вместо това без никакво колебание заяви:
	— Искам да се виждаме.
	— Съгласен съм — увери я той, усмихнат доволно.
	— При всяка възможност — продължи Софи. — Знам, не желаеш Филип да разбере…
	Той я накара да млъкне с целувка.
	— Само заради теб. Мен не ме интересува. Единствено опасенията ми какви ще са последствията за теб, ако се разчуе за нас, биха ме държали далеч. С времето Филип ще преодолее накърнената си гордост, но за нищо на света няма да му позволя да опетни репутацията ти, докато още се чувства засегнат.
	Репутацията й беше важна, защото се опитваше да си намери приемлив съпруг. Ако стане метреса на Джак, това никога нямаше да се случи. Но даже с риск да не осъществи Големия си план, пред себе си признаваше, че ще е далеч по-щастлива с Джак, отколкото омъжена за симпатичен дребен благородник. Нямаше ли да съжалява до края на живота си, ако се откаже от Джак заради приемлив, но лишен от страст брак?
	Софи не знаеше. Доверяваше се на инстинктите си от дванайсетгодишна, ала в момента не се чувстваше сигурна в нищо.
	Джак не й обещаваше нищо повече от връзка. Дали да рискува?
	— Софи — прекъсна мислите й Джак нежно. — Върху каквото и да разсъждаваш, престани. Доби страшно унил вид.
	Постави ръка върху голите му гърди. Реши да се наслади на момента.
	— Представях си какви маневри трябва да предприемам, за да се срещаме пред „Вега“ всяка вечер и по възможност да се озоваваме тук.
	Той се засмя.
	— Ще гледам да те улесня в това отношение.
	После отново я люби. Бавно и нежно. През цялото време и двамата не можеха да се наситят един на друг.
	След време тя задряма с глава върху рамото му, докато ръцете му я обгръщаха свойски.
	Той стана от леглото и Софи се разсъни. Въздъхна недоволно, докато той събираше разпилените си по пода дрехи.
	— Каретата скоро ще дойде.
	— Ще ми се да не си тръгваш — прошепна тя, без да се замисли.
	— Трябва — отвърна той и си намести вратовръзката.
	В съзнанието й отново се мярнаха всички последствия, на които се излагаше.
	— Знам… — Изпитваше непреодолимо желание да му каже: „Остани“, но се въздържа и само добави: — Повечето вечери ходя във „Вега“ към осем-девет.
	Погледна я със сините си очи.
	— А кога си тръгваш?
	— Не преди три. Но бих могла и по-рано.
	— В един — определи той. — Ще намирам начин да стигна дотук. Целуна я. Отначало — леко, а после доста по-настойчиво.
	Тя станала го изпрати и да сложи резето на вратата. На прага Джак опря устни в челото й.
	— Лека нощ, скъпа. До утре вечер.
	— Лека нощ, Джак.
	Загледа се как се отдалечава. Висок, строен и прекалено елегантен за скромния й квартал. Затвори вратата и дръпна резето.
	Ставаше въпрос за връзка. При това — най-вероятно — краткотрайна. Но, Боже, възнамеряваше да се наслади на всеки миг.


>	Глава 19

	Джак се качи в каретата, чакаща го на Тотъм Корт Роуд, зад ъгъла на улицата, където се намираше къщата на Софи. Не искаше да привлича излишно внимание. Отдавна не бе оставал навън толкова до късно. Облегна се на вехтата седалка и се усмихна доволно. Пред очите му се появи образа на Софи, наметнала на голо само семпла домашна роба. Кадифеният му халат й отиваше несравнимо повече. Защо да не й го прати…
	Не. Не бива да го прави. Връзката им трябва да остане в тайна. Никой не бива да подозира за нея, защото това ще накърни репутацията й, а тя все пак иска да си намери приемлив съпруг. Мисълта да се омъжи и да бъде в обятията на друг развали настроението му.
	Тихо изруга. Членството му във „Вега“ рискуваше да се окаже пагубно. Филип побесня, когато го видя.
	— Тук си заради нея — процеди той през зъби.
	Какво значение имаше? Джак смяташе да посещава „Вега“ и Филип можеше да избегне присъствието му само ако се откаже да ходи в клуба.
	— Госпожа Камбъл ли имаш предвид? — бе отвърнал Джак хладно. — Да. Чух как ставаш за посмешище, като я обсипваш с внимание. Чух и за значителните ти загуби. И на двете трябва да се сложи край. Ако ти не можеш да се откъснеш от „Вега“, аз ще се погрижа за това.
	Брат му го бе изгледал свирепо и дълго недоволства, но все пак се подчини и не приближи Софи. И по едно време, както се бе надявал, Джак я зърна. Тръпката, която премина през тялото му обаче, бе краткотрайна, защото тя беше с мъж; мъж, който стоеше фамилиарно близо до нея, говореше й и я караше да се усмихва. Предложи й ръката си и я отведе на място, където Джак не я виждаше и това го изпълни с мрачна и горчива ревност.
	Подпита и скоро разбра името на придружителя й: Джайлс Картър, джентълмен от почтено семейство и известно състояние. Всички го описваха с ласкави думи: бил честен, разумен и дори донякъде остроумен. Сам се убеди, че не е грозен, или недъгав. На Джак му идеше да го фрасне в лицето.
	Самият Джак не бързаше да дава брачни обети, но знаеше как става. Мъж като Картър бе изгодна партия, особено за жена без близки или връзки и репутация на ръба на почтеността. Подозираше, че Софи има тайни, но нямаше право да изисква да ги сподели. За краткотрайна връзка в Алуин Хаус те нямаха значение, но сега той искаше далеч повече от нея: компанията й, времето й, вниманието й, доверието й.
	Каретата спря близо до Уеър Хаус; той слезе и плати. Колелата затракаха по калдъръмената улица, а Джак извървя разстоянието до дома си пеша.
	Независимо от късния час го чакаше прислужник, за да отвори вратата. Джак му връчи пелерината и шапката си и го прати да си легне. В този час къщата бе тиха като гробница. Все още обзет от възбуда, той взе лампа, тръгна по коридорите и се озова в кабинета. Наля си чаша бренди, но отпи само глътка. Какво криеше Софи?
	Вече се досещаше, че се занимава с хазарт, за да натрупа състояние. Не беше похвално, но не бе и престъпление.
	Подозираше, че си търси съпруг. Това правеха и много други жени в Лондон. Въпреки това го покани в дома си и сама наруши условието повече да не се виждат.
	Но все пак не разбираше напълно всичко. Ако тя иска състояние, той ще я отрупа с лукс. Нима не предложи да й купи къща? Изтръгна от него обещание да не споменава за случилото се в Алуин Хаус, а го прие в леглото си тази вечер. Беше силно увлечен по нея, но сега вече имаше чувството, че полудява.
	Или всичко е голям номер? Нима попадна в ръцете на изкусна измамница? На жена, която се нуждае от пари и играе комар, избягвайки неплатежоспособните? Да не се е включил в лов, където той не е ловецът, а преследваният? Да не е на път да го използват и отново да го унижи жена?
	Изруга и въпреки волята си се замисли за Порша. Стана, отключи чекмедже на писалището, извади миниатюра и се загледа в лика и.
	Изглеждаше млада и невинна, но в съзнанието му бе по-коварна от Ева. С високите си скули и руси къдрици го заплени от пръв поглед; въобразяваше си, че и той е направил същото. Приемаше вниманието му, усмихваше се на всяка негова дума, дори му позволи да я целуне. Беше красива, жизнена и необикновена. Обичаше да язди и ценеше изкуството. Учеше руски, а не френски, като повечето млади дами, защото четеше за царския двор и й беше интересно. Бащата на Джак я одобряваше, а нейните родители го насърчаваха в ухажването. За негова изненада Джак се готвеше да се съгласи с всички и да се ожени за нея. Въобразяваше си, че е влюбен.
	И тогава тя избяга с друг. Придружена от прислужница, излязла да си купи шапка, измъкнала се през задната врата на магазина и се понесла с чакащата я карета на север. Едва по-късно той узна, че въпреки неодобрението на баща й, графът на Фарнсуърт, била тайно сгодена за флотски офицер. Порша флиртувала с Джак, докато крояла планове как да избяга при любимия си в Шотландия, където брак е възможен без родителско разрешение.
	Беше му оставила кратка бележка с молба да я извини, ала скоро Джак разбра цялата истина. Смятала го за ленив млад мъж, който чака единствено да наследи титлата и постепенно да се превърне в ленив стар мъж. По онова време се водеше война и нейният флотски офицер вече се беше прочул с безстрашие и дързост при нападение на испанско пристанище. Пред приятели беше казала, че Джак щял да остане известен само като поредния херцог на Уеър, докато възлюбеният й щял да бъде запомнен като герой. Искала човек на действието, а не мъж, получил в наследство това, което го прави желан.
	Джак внимателно прибра миниатюрата в писалището. Отдавна преживя шока, че са го пренебрегнали заради друг. Порша бе проявила безсърдечие и пресметливост; беше го използвала, докато постигне целта си. По онова време той смяташе сърцето си за разбито, но усещането скоро избледня. По-скоро остана огорчението, че никой не го желае такъв, какъвто е. Месец след бягството на Порша осмият херцог на Уеър, бащата на Джак, почина. На двайсет и четири години, напълно неподготвен, Джак наследи многобройни имения, огромно богатство и тежките задължения да управлява херцогството.
	По-щастливите му приятели, все още ненаследили семейните титли, или нямащи какво да наследят, се шегуваха, че сега всяка жена ще бъде негова, стига да я поиска. Слаба утеха — нали жената, която мислеше, че обича, избяга с друг? Беше настъпил краят на безгрижните му дни; на раменете му тежаха огромните задължения на херцог. Всяка жена вече виждаше в него само средство, за да стане херцогиня.
	Първа Софи Камбъл го накара да мисли, че не се интересува от титлата му. Защо не се поддаде на чувствата си? Защо не се ожени за жена, която желае.
	Но искаше ли да се ожени за нея? Можеше ли да се реши на такава крачка само седмици след като я срещна?
	Ти не я познаваш, съскаше съвестта му.
	Колкото и да се различаваше Софи от Порша, тя продължаваше да има тайни; тайни, които не възнамеряваше да разкрие.
	Какво всъщност криеше Софи?


>	Глава 20

	През следващите две седмици Джак съзнателно не мислеше за тези тайни.
	Придържаше се към плана си да следва Филип като сянка. Отидеше ли брат му във „Вега“, той също отиваше. Оставаше там до един и петнайсет. Забелязал този негов навик, господин Форбс се грижеше да го чака карета. За да не го забележат съседите, всяка вечер Джак спираше на Тотънхам Корт Роуд и пеша се придвижваше до малката спретната къща на Софи на Алберт Стрийт.
	Откраднатите в тъмнината часове пълнеха душата му. Всеки път, когато му отваряше вратата и зърваше лицето й, сърцето му трепваше. Хванати за ръка, бързо се качваха горе. Никога не се бе чувствал по-жизнен.
	В спалнята й жадно се нахвърляше да я целува, трескаво се събличаха и се любеха. После, с преплетени крайници, лежаха в леглото, а сърцата им биеха лудо. Едва тогава си позволяваше да мисли в какво положение се намира.
	Беше деветият херцог на Уеър, с връзки във всички благороднически фамилии в Англия и почти в половината кралски дворове в Европа. Не се налагаше да придава по-голям статут на семейството си.
	Беше един от най-богатите хора в Британия. За какво му бе да се жени за наследница?
	Подобно на предците си и той имаше място в Камарата на лордовете, но политиката не го влечеше. Нямаше нужда да се сродява с влиятелен род.
	С две думи — нямаше причина да не се ожени за обикновена жена.
	Говореха си в леглото. Понякога за незначителни неща, които разсмиваха и двамата, понякога тя споделяше неща, които го впечатляваха. Например бе пътувала несравнимо повече от него. Елегантния реверанс бе усвоила още като осемгодишна от руска балерина. Джак се питаше какво въобще е правила в Санкт Петербург, но тя така и не уточни. С времето установи, че все по-малко го интересуват тайните на Софи и колко по-важни са за него чувствата й към него.
	Нямаше да е типичната херцогиня, но това едва ли имаше значение. Херцогът на Ексетър се бе оженил за вдовицата на провинциален викарий, а светът не бе свършил. Пет пари не давам какво ще помислят хората. Тя си заслужава.
	Цели три седмици след посещението на Софи в Уеър Хаус той бе подвластен на повика на сърцето и ума си. И тогава, една сутрин, майка му се появи на закуска.
	— Добро утро.
	— Добро утро — отвърна Джак на поздрава й, изненадан.
	Херцогинята обикновено закусваше в покоите си и то не в този ранен час.
	Докато прислужникът сервира всичко, поискано от майка му, Джак почти се нахрани. Преди връзката му със Софи по това време отиваше поне за час в кабинета, преди сутрешната си езда в парка. Сега оставяше Пърси да движи рутинните неща и независимо дали вали, или не, отиваше да язди. Днес възнамеряваше да се отбие и в салона за бокс, където не бе стъпвал от години.
	Изправи се.
	— Ще ме извиниш ли, мамо?
	— Добре ли си, скъпи?
	Въпросът й, зададен така нежно, го изненада.
	— Да. Защо питаш?
	Тя свъси вежди.
	— От няколко седмици си се променил. Пренебрегваш работата си, излизаш всяка вечер, прибираш се на зазоряване… Подобно поведение не ти е присъщо. Затова съм учудена.
	— Пърси се справя чудесно. Татко е трябвало да му гласува по-голямо доверие. Не е наложително да одобрявам лично всяка покупка за Киркуд Хаус или ремонта на конюшнята в Алуин Хаус. — Погледна я въпросително, защото пълното й с упрек изражение не се бе променило. — Какво те безпокои, мамо? Откога се интересуваш кога се прибирам?
	— Не говори глупости. Майка съм ти и се притеснявам. Навиците ти са драстично по-различни след онзи инцидент в клуба.
	Херцогинята на Уеър никога не споменаваше „Вега“ по име, дори когато настояваше да държи брат си далеч оттам. На Джак му стана смешно и как определи облога със Софи. Наистина нямаше представа колко се е променил оттогава.
	— Възможно е консервативното ми поведение да се е променило малко — подметна той спокойно.
	— Не и към добро! — възкликна тя. — Защо ходиш в онова отвратително място всяка вечер?
	— Отвратително, значи? Ходя там с Филип. И за неговите навици ли се тревожиш?
	Очите й блеснаха. Джак не се изненада, че тя отклони въпроса му за Филип, нейния любимец.
	— Говорим за теб, не за брат ти.
	— Не пренебрегвам задълженията си. Даже може да се каже, че след като ти ми го вмени, постоянно държа брат ми под око и го предпазвам да не се разори на игралните маси.
	Освен това постоянно виждаше Софи, за което бе дълбоко благодарен.
	— Престани да виниш Филип! — скастри го тя. — Не говорех за задълженията ти към него, а към титлата Уеър. Баща ти щеше да е разочарован.
	Джак замълча. Вече седем години правеше всичко възможно баща му да се гордее с него, но майка му нито веднъж не го похвали.
	С по-мек тон тя продължи:
	— Остави довечера Филип да прави каквото иска. Едва ли ще забърка голяма каша за няколко часа. Ела с мен на театър.
	— На театър? — повтори той изненадан.
	— Вече поканих лейди Стоу и Лусинда в моята ложа. Ще се зарадват да те видят след толкова време.
	Но той щеше да е далеч по-радостен да види Софи. Лейди Стоу не спираше да приказва и да се смее пискливо, от което го заболяваше глава. Джак не си представяше да прекара три часа в ложата с нея.
	— Не и тази вечер, мамо.
	Херцогинята въздъхна и направи знак на прислужника да излезе.
	— Ще ти го кажа направо, скъпи. Държиш се невъзпитано спрямо Лусинда и лейди Стоу и нищо не те извинява.
	— Невъзпитано? — Джак съжали, задето не закуси в кабинета. — Кога съм се държал невъзпитано с Лусинда?
	Майка му го изгледа строго.
	— Избягваш я, откакто сезонът започна, а е редно да бъде точно обратното. Всички очакват да й предложиш брак тази година.
	Дори таванът да се бе стоварил върху главата му, Джак нямаше да е толкова шокиран.
	— Да предложа брак?! На Лусинда? Та тя е малка.
	— На осемнайсет е. Даде дума на баща си, че ще се ожениш за нея. Тя очаква предложението ти, а ти се разхождаш безгрижно из Лондон и дори не я ухажваш.
	Джак онемя. Вярно, даде дума на баща си да се грижи за Лусинда, но… да се ожени за нея? Нищо подобно не бе обещавал. Погледна майка си. Боже! Тя наистина ли смяташе, че се е сгодил за едно дете преди седем години?
	— Мамо, никога не съм се вричал да се венчая за нея. Тя беше дете, когато татко почина.
	— Но той те помоли да се грижиш за дъщерята на най-добрия му приятел.
	— Точно така: да се грижа! Това обещах. И винаги съм го правил.
	— Платил си някои от сметките им. Голяма работа. Не това имаше предвид баща ти.
	Определено не се свеждаше само до сметките. Със знанието на Джак, Пърси движеше деловите въпроси на лейди Стоу през последните седем години. Даваше къщите й под наем, наемаше прислужниците й, грижеше се за всичко необходимо, за да върви домакинството й в Лондон. Доколкото познаваше лейди Стоу, не се съмняваше, че дава доста пари, за да покрива текущите й разходи. А и новият лорд Стоу, по-малък брат на покойния граф, оценяваше тази помощ високо, защото снаха му не се славеше с пестеливост.
	Ала Джак го правеше охотно. Щом това бе последното желание на баща му, беше готов да мине през огън, но да спази дадената дума. Баща му и Стоу бяха приятели още от „Итън“.
	Помнеше деня, когато двамата излязоха с яхтата на херцога „Цирцея“. Умереният вятър и слабият дъжд не вещаеха буря.
	Стоу тръгна неохотно: лейди Стоу не се чувстваше добре, защото очакваше дете и той искаше да се навърта около нея. Все още нямаха наследник, а само дъщеря — Лусинда: тихо, ученолюбиво, високо единайсетгодишно момиче, с червени къдрици, постоянно падащи по челото й.
	Бурята се разразила внезапно. Вълна помела Стоу от палубата. Херцогът скочил във водата след приятеля си, но не успял да го спаси. „Цирцея“ се върна на брега със счупена основна мачта. Наложи се двама прислужници да извлекат херцога и да го отнесат в леглото. На следващия ден го застигна треска, а течението довлече тялото на лорд Стоу близо до къщата.
	Четири дни херцогът се бори с високата температура. Идваха лекари и няколко пъти му пускаха кръв. Накрая признаха, че няма какво повече да направят. Джак си представяше скръбните писъци на лейди Стоу, а при новината за мъртвороденото й дете баща му искаше да умре. Аз го убих, повтаряше изпадналия в делириум херцог. Аз го убих. Вечерта, преди да почине, стисна ръката на Джак и настоя да се грижи за лейди Стоу и дъщеря й. Джак се закле.
	Но не беше обещал да се ожени за Лусинда.
	Присви очи и погледна майка си, досетил се какво е намислила.
	— Ако ме бе задължил да се оженя за единайсетгодишната по онова време Лусинда, щях да откажа. Не само заради мен, но и заради нея. Тя заслужава да избере за кого ще се омъжи. Ти и лейди Стоу обаче сте решили това да съм аз, нали?
	— За твое добро е. Ти си херцог и трябва да живееш като такъв. Нуждаеш се от почтена херцогиня. Крайно време е да се замислиш и за наследник.
	Джак не я слушаше. Със закъснение се запита дали Лусинда е расла с представата как ще се омъжи за него. Боже! Това го поставяше в ужасно положение. Той не бе споменавал за брак пред нея, тя не бе загатвала за подобни надежди, но ако е смятала, че са сгодени един за друг, какво ще прави сега?
	Грижеше се за нея и за майка й като за свои близки, но нима всички в града очакваха да се врекат един на друг? Защо не? Собствената му майка очевидно го вярваше…
	По дяволите!
	Как да се ожени за Лусинда? Та той гледа на нея като на по-малка сестра. А и освен това бе на крачка от решението да се ожени за Софи. Не го интересуваха нейните тайни и обкръжаващата я мистерия. Желаеше я. Искаше да е с нея през цялото време. Влюбваше се в нея.
	Какво ще прави със Софи, ако се окаже, че без да разбере, е бил сгоден и трябва да се ожени за Лусинда?


>	Глава 21

	Софи съзнаваше какъв огромен риск поема, като продължава да се вижда с Джак. Всяка вечер появата му пред вратата й криеше опасност да го забележи любопитен съсед и да започнат ужасни клюки по неин адрес. Вече се наложи да каже на Колийн, защото Джак забрави ръкавиците си в преддверието, а прислужницата ги намери сутринта. Момичето обеща да си държи езика зад зъбите, но Софи бе наясно със склонността на слугите да си споделят всякакви тайни. Многократно си бе повтаряла, че и за негово и за нейно добро е редно да преустанови връзката.
	Ала почукаше ли на вратата й, тя отваряше без колебание; вземаше ли я в обятията си, за да я целуне страстно, сърцето й преливаше от радост. Това стигаше, за да забрави собствените си правила, независимо от съществуващия риск. Вероятно оглупяваше от любов, но не се бе чувствала толкова щастлива от години. Само при мисълта за него засияваше и отказваше да си представи как или кога ще свърши.
	Предстоеше й обаче изпитание, което я плашеше. Софи непрекъснато отлагаше срещата с приятелките си. Знаеше — бяха чули за скандалния облог. Успяваше да намери предлог да не пие чай с тях и отговаряше на писмата им, без да споменава за „Вега“ или Джак.
	Нито искаше да лъже Елайза и Джорджиана, нито искаше да ги прогони, като се държи дистанцирано и тайнствено. Прие предложението на Елайза да се видят следващата седмица. Клюките по неин адрес във връзка с облога бяха позатихнали. Надяваше се двете млади жени да са загубили интерес към историята.
	Колийн съобщи за пристигането на Елайза.
	— Толкова се радвам да те видя! — възкликна Софи в малкия си салон.
	— И аз. Умирам от любопитство, а нищо съществено не си ми писала напоследък.
	— Всичко е както обикновено. Ти как си? Баща ти добре ли е?
	— Много добре. Аз — също. Боже, не издържам повече! Софи, срещнах един джентълмен!
	— Наистина ли?! Чудесно!
	От радостния тон на Елайза бе ясно, че става въпрос за нещо повече от среща с джентълмен. Та тя се бе сблъсквала с десетки. Всички знаеха, че ще наследи значимото богатство на баща си. Никой от тях обаче не бе ставал причина Елайза да се изчервява и да се усмихва, както правеше сега.
	— Кой е? Къде се запознахте?
	— Великолепен е — засмя се Елайза. — Води някакви преговори с татко и редовно идва вкъщи. Чаровен е. О, Софи, влюбена съм!
	Сърцето на Софи се сви. Истински се зарадва за приятелката си, но нямаше как да сподели, че и на нея й се е случило същото. Нейната връзка щеше да приключи някога. Беше неизбежно.
	— Разкажи ми всичко — насърчи я тя с леко тъжна усмивка.
	Елайза не се нуждаеше от повече подканване. Впусна се в оживен разказ и приключи с думите:
	— Софи, очаквам да ми направи предложение за брак. О, как забравих да спомена — говоря за Хю Деверо!
	— Графът на Хейстингс?
	— Да — отвърна Елайза със замечтан поглед.
	Колийн влезе с поднос. Софи се зарадва на отдалата й се възможност да помисли. Името й беше познато. Лорд Хейстингс често идваше във „Вега“. Не бе играла срещу него, защото той залагаше повече, отколкото тя си позволяваше. Не знаеше нищо друго за него, но усети как застава нащрек.
	Бащата на Елайза, господин Крос, вероятно се бе поинтересувал за него. Той обикновено знаеше всичко за всички. Щеше ли да даде дъщеря си на комарджия? Може би. Все пак не бе чувала младия мъж да залага безразсъдно, а и притежаваше титла.
	— Баща ти благосклонен ли е да даде ръката ти? — попита тя предпазливо.
	— Да. Лорд Хейстингс ме покани в дома си и ме запозна с майка си и сестрите си. Боже, влюбена съм и ще се сдобия с майка и сестри едновременно. Има ли по-голям късмет от това?
	— Заслужаваш го. Ти си най-милото и добро момиче, което познавам. Елайза, късметлията е лорд Хейстингс, задето си се влюбила в него.
	— О, Софи, от сърце ти желая подобно щастие. — В този миг видя помръкналото изражение на приятелката си. — Какво има? — побърза да се осведоми тя.
	— Нищо, нищо. Впрочем, къде е Джорджиана. Закъснява повече от обикновено. Тя знае ли за Хейстингс?
	— О, забравих — промълви смутено Елайза. — Джорджиана няма да дойде днес. Изпраща ти обаче поздрави.
	— Да не е болна?
	Елайза се поколеба, преди да промълви:
	— Не. Лейди Сидлоу, компаньонката й, не й позволи да дойде. Сега, с наближаването на сватбата, възрастната дама се вслушва много повече в желанията на лорд Стърлинг и на брат й. Не желае да ги обиди или ядоса. Стърлинг обаче обича Джорджиана и знае за приятелството й с теб. Едва ли ще го прекрати в бъдеще. В крайна сметка и той не е толкова чист и благороден! Често играе хазарт и се знае за посещенията му в… неморалните домове. — Софи я зяпна и Елайза се почувства длъжна да уточни:
	— Чух го от татко. Той много държи на Джорджиана и искаше да е сигурен, че Стърлинг е подходящ за нея. Възложи на някого да го провери.
	Софи се размърда притеснено, защото навикът на господин Крос да проучва всичко и всички й бе добре известен.
	— Лейди Сидлоу е строга стара крава! — обяви Елайза, не разчела правилно мълчанието на домакинята. — Знайно е как от години залагаш във „Вега“. Какво значение има поредния ти облог?!
	— Дотогава залагах пари — прошепна Софи.
	— А този път — какво? — попита приятелката й изненадано.
	Искам само една седмица да прекарам във вашата компания, прозвуча гласът на Джак в главата й.
	Притеснена от мълчанието на Софи, Елайза продължи:
	— Не ти ли се говори за това? Ще се опитам да ти помогна.
	Беше изключено. Не беше във властта на Елайза нито да я накара да разлюби Джак, нито да накара него така да се влюби в Софи, че да забрави всички, обвързващи го с титлата задължения, и да се ожени за нея. Вместо това попита:
	— Какво си чула? Или по-скоро: какво е чул баща ти?
	По страните на Елайза плъзна руменина.
	— Според татко, който е член на „Вега“, херцогът предложил невероятно голям облог. Всеки би се изкушил и той напълно те разбира. Джорджиана обаче си има изградена теория въз основа на чутото от Стърлинг: херцогът се влюбил в теб от пръв поглед и затова предложил облога. Чия история е по-близка до истината? Тази на татко, или тази на Джорджиана?
	Софи бавно остави чашата. Чаят и без това вече бе изстинал.
	— Истината вероятно ще накара баща ти да ти забрани да се виждаш с мен, както лейди Сидлоу е направила с Джорджиана.
	— Татко го бива да преценява хората. Не се влияе от слухове и клюки. Иска да е наясно каква е истината, преди да отсъди — обяви Елайза решително. — Не възрази, когато му съобщих, че днес ще идвам тук.
	Значи господин Крос е разбрал за условието на облога и въпреки това Елайза беше тук.
	— Ти как се чувстваш? — поинтересува се Елайза. — Тъжна? Изплашена? Изглеждаш страшно напрегната. Ще пазя тайната до гроб, знаеш.
	Софи се колебаеше. Искаше да сподели, но се притесняваше. Ами ако господин Крос размисли и забрани на Елайза да се вижда с нея, както лейди Сидлоу бе наредила на Джорджиана? Опасяваше се да не загуби и двете си приятелки.
	Но Елайза я познаваше по-добре от всеки друг, а Софи се нуждаеше от човек, с когото да поговори.
	— Права си. Нещо се случи. Но не бива да го казваш на никого.
	— Ще мълча и пред Джорджиана, ако искаш.
	— Дори не знам с какви думи да го опиша. Започна съвсем невинно… — Софи направи гримаса. — Е, не съвсем невинно…
	— Явно, след като лейди Сидлоу не успява да го преглътне.
	— Сгреших по отношение на Филип Линдвил — продължи Софи. Ти и Джорджиана ме задявахте заради него. Аз го приемах като флиртаджия — забавен, но безобиден.
	— Определи го и като чаровен — напомни Елайза.
	— Да, но е и безразсъден и на него не може да се разчита. Онази вечер седнахме да играем хазарт. Той залагаше, без да се замисля. Непременно щеше да загуби.
	— Какво общо има херцогът с тази история?
	— Беше дошъл във „Вега“, за да плати дълг на Филип. Явно е бил голям и Филип обещал да не стъпва в клуба цял месец. Още същия ден обаче нарушил дадената дума. Херцогът го видя пред игралната маса и побесня. Нареди на брат си да напусне „Вега“ веднага.
	— Пред всички?! — ококори се Елайза.
	— Да. Не биваше да го прави. Сам го призна по-късно. Както и да е — заговорих му непочтително и това го засегна. Тросна се и предложи, вместо да обирам брат му, да залагам срещу него. Губеше страховито и това доведе до скандалния облог, който аз като глупачка приех. Предложи пет хиляди паунда срещу една седмица в моята компания.
	Елайза я зяпна. В старта се възцари мълчание. Едва след време гостенката промълви:
	— Софи, защо прие?
	— Заради петте хиляди паунда — призна тя. — Не беше добър играч и се надявах да спечеля.
	Двете й приятелки отдавна бяха в течение на Великия й план.
	— Но загуби. Боже!
	— Да. Облогът сам по себе си беше скандален, но после стана по-лошо — продължи да излива душата си Софи. — Влюбих се в него и сега не знам какво да предприема.
	За нейно смайване Елайза скочи и я прегърна.
	— Скъпа, какво толкова лошо има? След като си загубила сърцето си по него, явно не е толкова студен и пресметлив, колкото го описват.
	— Въобще не е студен и пресметлив — възрази Софи с разтреперан глас. Пое кърпичката, която Елайза й подаде. — Но съм обречена. Той е херцог, а аз съм жена, която се представя с измислено име, всяка вечер играя хазарт и нямам никакви връзки!
	— Зависи колко те желае — отбеляза романтичната Елайза. — Според татко благородниците са способни да направят всичко, искат ли истински нещо.
	Софи си избърса очите. И тя бе мислила така, но или не беше истина, или Джак не я желаеше достатъчно.
	— И какви са нещата между вас сега? — поинтересува се Елайза, досетила се, че това не е всичко.
	— Имаме връзка — призна Софи едва чуто. — Това трябва да бъде запазено в пълна тайна. Съзнавам необходимостта да я прекратя, но не съм в състояние. Една вечер дойде във „Вега“ и макар да съм наясно колко е пагубно отново да свържат имената ни, му предложих да споделим карета. После го поканих вкъщи и поисках да ме люби.
	— Боже! — възкликна Елайза. Софи си даде сметка, че е казала прекалено много. — Правила ли си го… друг път?
	— Не! Това въобще не съм аз! Наясно съм колко е опасно и как ще разруши всичко, за което съм се трудила досега. Защо не успявам да спра да мисля за него?!
	— Защото си влюбена. Тогава човек губи здравия си разум и прави неща, които иначе не биха му хрумнали. Мислиш само за любимия, кога ще го видиш, какво ще му кажеш. Любовта те прави оптимист, че всичко ще се подреди, защото човек не се отказва от подобно щастие.
	Тонът й бе станал отново замечтан и нежен. По същия начин й разказваше за лорд Хейстингс. Беше го срещнала и се беше влюбила. Софи се радваше за приятелката си, но това не облекчаваше нейното положение.
	— Какво искаш да се случи? — попита Елайза, явно прогонвайки временно лорд Хейстингс от мислите си. — Ако ти предложи брак, би ли приела?
	— Да! — отсече Софи, без да се замисли.
	Сама се изненада от копнежа в гласа си, но явно не и Елайза, която кимна доволно.
	— Великият ти план е да си намериш съпруг. Защо да не е той?
	— Защото е херцог — напомни й тя.
	— А ти си внучка на виконт.
	— Лишена от наследство внучка на виконт мизантроп — поправи я тя. — Със скандални родители, а наличните ми пари съм спечелила на игралните маси. Дори да се разбере за роднинската ми връзка с Мейкпийс няма да ми помогне, защото за него съм толкова мъртва, колкото и баща ми.
	— Ако херцогът те обича, няма да има значение — не се предаваше Елайза.
	— Играя на комар всяка вечер — продължи Софи. — Той ненавижда хазарта.
	— Омъжиш ли се за него, няма да ти се налага. Готова ли си да се откажеш от клуба?
	— Да, но…
	— Софи, трябва да му кажеш!
	— Че съм влюбена в него?!
	— Не. За себе си. Без честност любовта не процъфтява.
	Ако Софи имаше тайна, освен връзката си с Джак, това беше нейното минало.
	— Понякога честността е фатална. — Изправи се и отиде до прозореца. — Той едва ли иска нещо повече от съществуващото между нас в момента. Ако му разкажа всичко, само ще потвърдя, че не съм подходяща за херцогиня.
	Ако той знае всичко за нея, вероятно ще сложи и край на връзката им, а това плашеше Софи най-много. Вече се бе примирила, че никога няма да е херцогиня, но искаше страстната й, великолепна тайна връзка да продължи възможно по-дълго.
	— Има само един начин да разбереш — отбеляза Елайза философски. — Разкажи му истината за себе си. Позволи му той да избере дали ще бъде с теб, или не.
	Софи свъси вежди, но трябваше да признае, че Елайза е права. Ако иска да има шанс за истинско щастие с него, се налага да разкрие пред Джак всичко за себе си. Отдръпне ли се, значи чувствата му не са дълбоки, колкото нейните. И тогава това да е подтикът, който ще й помогне да сложи край на тази история.
	Но ако не се отдръпне…
	— Да — промълви тя. Пое си дълбоко въздух и кимна. — Ще му кажа.


>	Глава 22

	Джак прекара целия ден в опити да установи дали според Лусинда са сгодени. Необходимо бе да разбере, но трябваше да действа много тактично. При цялата си убеденост, че майка му и лейди Стоу го тласкат към подобно внушение, всички щяха да го приемат за факт, ако неговото вълнение по въпроса се разчуе. Ще изпадне в ужасно положение, ако цял Лондон повярва в годежа.
	Годеж, който не е увенчан с брак, предполага или че дамата е размислила и отказала, или че джентълменът е съжалил, задето е предложи подобен съюз. Последното щеше да доведе до всевъзможни клюки по адрес на Лусинда, а тя определено не го заслужаваше.
	Но, от друга страна, ако е споделяла мечтите си да стане херцогиня, го вкарваше в капан и нямаше благороден и почтен начин да се измъкне.
	Вечерта Филип се приближи към него в салона на „Вега“.
	— Скъпи братко, да поговорим насаме.
	Джак въздъхна. Очакваше обаче рано или късно да се стигне до разговор помежду им. Постоянно държеше Филип под око и той вероятно се изнервяше, но разчиташе така да постигне по-голям резултат, вместо да го упреква и да настоява да престане да играе хазарт.
	— Добре.
	Прекосиха основния салон, минаха по коридора и влязоха в малка стая с кожени фотьойли и маса. В единия й край имаше напитки, а в помещението се долавяше миризма на тютюн. Вероятно тук се разиграваха игрите с по-големи залози, предположи Джак.
	— Какво, по дяволите, искаш от мен? — нахвърли се веднага Филип.
	— Едно-единствено нещо — напомни му Джак.
	— И аз го изпълнявам. Не играя комар и не залагам. Идвам тук заради компанията, а ти ме преследваш като бавачка.
	— Защото невинаги вярвам на обещанията ти.
	Филип вдигна отчаяно ръце.
	— Поддадох се един път. Но ти веднага се намеси. Направи го заради нея.
	Джак усети как мускулите му се стягат.
	— Това са глупости!
	— Глупости ли? — присмя се брат му. — Ти се хвана да играеш комар. Ненавиждаш го, а го направи. Отначало реших, че постъпваш така, за да ме унижиш, но не — ти искаше Софи… Госпожа Камбъл и направи всичко възможно да ми я отнемеш.
	— Никога не е била твоя, Филип — заяви сдържано Джак. — Попитах я и тя отрече. Как смееш да намекваш, че бих откраднал жена от теб?
	— Защото ти я пожела!
	— Дори да е така, не е ли редно тя да реши с кого да бъде?
	— Естествено. Това е нейно право. Но ти ми я отне, за да ме накажеш.
	— Да — кимна спокойно Джак. — Нищо друго не ти въздейства. Излагаш и себе си, и семейното име. Наистина ще е най-добре да зарежеш комара.
	— Да го зарежа?!
	— Или поне да играеш по-въздържано и да не залагаш толкова големи суми. Направи го за себе си. Пък и за мама. Да, ти си й слабост, но и нейното търпение някога ще се изчерпи.
	— По-въздържано? Това пък какво значи? Ако спра, когато губя, няма да имам никакъв шанс да си възвърна загубеното.
	— Думите ми ще те изненадат — продължи Джак, сетил се какво му каза Софи за играта на Филип, — но не е ли време да се научиш да играеш по-добре? Залагаш, без да мислиш, правиш прибързани облози, не следиш картите внимателно. Нищо чудно защо по-често губиш, отколкото да печелиш.
	Брат му го зяпна невярващо.
	— Да не предлагаш да вземам уроци?!
	— Това значително ще подобри шансовете ти.
	Настъпи тягостно мълчание. Джак отново отчете провал в опитите си да вразуми брат си, когато Филип промърмори:
	— Да, вероятно малко „сухи“ тренировка ще ми дойдат добре.
	Джак дори не се замисли, че току-що окуражи брат си да продължи с хазарта; нищо чудно в бъдеще да се превърне в още по-напорист играч.
	— Правилно. Все пак няма да е като ученето на латински навремето.
	Макар и неволно, Филип се засмя, но бързо придоби сериозно изражение.
	— И как се намира учител по хазарт?
	Джак си припомни колко внимателно Софи следи картите, как обмисля следващия си ход. Сви рамене, запъти се към вратата и подхвърли:
	— Обърни се към по-добър играч от теб.
	— Прав си! Сетих се кой! Госпожа Камбъл. Никой от моите познати не играе по-добре от нея. Ще се обърна именно към нея.
	Джак се закова на място.
	— Не — веднага възрази той. — Не и към Софи!
	Филип го изгледа слисан и възкликна:
	— Знаех си! Всъщност става въпрос за нея.
	По дяволите! Издадох се, помисли си Джак, като я назовах по малко име. Опита се да се овладее и заяви:
	— Няма да говориш с нея.
	Филип се изсмя мрачно.
	— Забраняваш ми да говоря с нея дори за карти, така ли? Значи наистина се интересуваш от нея. Предизвика я да седне да играе с теб, след като ме унижи пред целия клуб, а после я отмъкна и разбуни всякакви спекулации относно морала й. — Поклати глава отвратен. — Лъжи себе си, но не ми ги разправяй на мен. Ти я желаеш.
	— Не е твоя работа — процеди Джак през зъби.
	— Не е ли? — изсумтя Филип. — Тя ми беше приятел, преди ти въобще да я видиш. Защо да имаш по-големи права над нея, отколкото аз?
	— Нито дума за нея повече!
	Джак бе на път да избухне. Пристъпи към вратата и хвана дръжката.
	— Тя заслужава по-добър от теб, Уеър! — изкънтя гласът на брат му зад гърба му.
	Джак застина. В тона на Филип бе доловил заплаха.
	— Не ти ще преценяваш какво заслужава.
	— Нито пък ти. Вече й причини достатъчно, не смяташ ли?
	— Какво имаш предвид? — изръмжа Джак и се обърна.
	Филип стоеше наежен насреща му — приличаше на боксьор, готов да нанесе удар.
	— Завлече я в Алуин Хаус, както римлянин завлича сабинянка — отсече Филип. Джак неволно трепна. — Не само аз не вярвам на приказките й, че е била болна. А и съм наясно с навика ти от време на време да се оттегляш в Алуин Хаус за по няколко дни. Наблизо е и е твърде удобно да прелъстиш някого там.
	Джак направи крачка към брат си. От години не се бяха били, но сега ръцете му бяха стиснати в юмруци, а мускулите — стегнати.
	— Дръж си проклетата уста затворена!
	— Ще ти дам един съвет — продължи Филип спокойно, — защото днес ти бе достатъчно щедър с твоите. Софи Камбъл няма да стане твоя метреса. Не храни подобни надежди.
	— Млъкни!
	— Не, няма — отсече Филип. — Откажи се от нея. Направи го, преди да обявиш годежа си.
	Джак застина.
	— Какво?!
	Филип поклати глава презрително.
	— Мама ми каза. Софи няма да има нищо общо с теб, щом разбере. Обръща гръб на всички женени, независимо колко настойчиво се навъртат около нея.
	— Не съм сгоден! — сопна се Джак, но сърцето му вече биеше лудо.
	Филип вирна скептично вежди.
	— Почти сгоден е все едно да си женен. Така се приема във висшето общество. Знаеш го отлично.
	По дяволите! Мътните да вземат и майка му, и лейди Стоу, и техните манипулации. Софи ще се почувства напълно предадена, ако този слух стигне до нея. Наложително е да сложи край на тези глупости веднага, преди нещата да излязат извън контрол и да загуби всякакъв шанс да я убеди, че желае именно нея, а не Лусинда или която и да е друга жена.
	— Не бива да надаваш ухо на безпочвените клюки — отбеляза той ледено.
	— Безпочвени? — Филип разпери ръце. — Мама заяви, че ще се случи, а винаги става нейното, както и двамата сме наясно. Ще разпространи новината из цял Лондон, ако вече не го е направила, а доколкото те познавам, ти си достатъчно почтен, за да отхвърлиш Лусинда след това. — Филип впи тъмните си очи в неговите. — Ще ти дам един добронамерен съвет: Забрави за Софи. Остави я на мира. Добре. Провали шансът ми да е моя, но и ти не я заслужаваш.


>	Глава 23

	Думите на Елайза се въртяха в ума на Софи.
	Замисли Великия план, докато работеше като компаньонка на лейди Фокс за двайсет паунда на година. Седеше и наблюдаваше как лейди Фокс флиртува и се впуска във връзки с мъже два пъти по-млади от нея. Софи подреди своите цели в къс, ясен списък: иска сигурност, приятелство и семейство. Силно я притесняваше мисълта как ще намери покрив над главата си, когато възрастната й работодателка почине. Не й беше приятно да гледа как млади дами, нейни връстнички, се усмихват и танцуват с джентълмени, преди да станат съпруги и майки, и да съзнава, че подобна съдба едва ли й е отредена. Не желаеше да остане сама. Нейните великолепни и предани приятелки Елайза и Джорджиана не след дълго щяха да имат съпрузи и деца, Софи бе наясно, а тя загуби своето семейство на дванайсет и бе естествено да мечтае за удобен дом, за привързан съпруг и едно-две деца да осмислят живота й.
	За да има семейство, й трябваше съпруг. За да има съпруг, й трябваше състояние. За да спечели състояние, седна на игралните маси. Досега всичко вървеше по план… До появата на Джак.
	Елайза подхвърли, че той би могъл да е решението за Големия й план. Макар Софи да отхвърли идеята, тя се загнезди в ума й. Защо да не е именно той? Вероятността не беше голяма, но не беше и нулева.
	Часовникът оповести един часа. Тя стана от масата за вист, събра си печалбата и посрещна протестите срещу ранното си тръгване с усмивка. Взе си пелерината, помоли господин Форбс да й намери карета и си тръгна точно както правеше всяка вечер. Влезе в къщата си и закрачи напред-назад из салона, докато чакаше.
	След минути тихо потропване долетя откъм вратата. С разтуптяно сърце отиде да отвори вратата. Той прекрачи прага и я взе в обятията си.
	— От часове следя часовника — прошепна Джак и зарови пръсти в косите й. — Имах чувството, че никога няма да стане един часа.
	Тя го обичаше и му вярваше. Елайза беше права: ако иска повече от него, най-важното е да е откровена. Поруменяла, притеснена и същевременно изпълнена с надежда, постави длани на гърдите му.
	— И аз. Цял ден чакам, за да поговоря с теб. Трябва да ти кажа нещо, преди нещата между нас да станат още по-сложни.
	— Добре, щом е задължително — въздъхна той.
	— Джак, какво има?
	Той взе ръката й и прокара пръсти по кокалчетата.
	— Денят беше уморителен. — Усмихна се тъжно. — Заради майка ми и Филип, не заради теб.
	— Съжалявам, че са ти създали проблеми.
	— Сега обаче, когато съм тук с теб, пет пари не давам.
	Седнаха на кушетката, а той отново я целуна. Тя си пое дълбоко въздух и подхвана:
	— От известно време подозираш, предполагам, че имам тайни. Така е. Не бях докрай откровена с теб.
	— Тайни? — попита Джак озадачен.
	— Да. — Тя се поколеба, но продължи: — Първата е, че името ми не е Камбъл. Господин Камбъл не съществува. Сътворих го, защото в Лондон исках да започна на чисто, а една вдовица се радва на много повече свобода.
	Погледна го, но не забеляза признаци на ужас или отвращение в изражението му.
	— Да започнеш на чисто? — повтори той. — Какво си правила преди това?
	— Бях компаньонка на възрастна дама в Бат. Тя ми завеща триста паунда. Реших да рискувам и дойдох в Лондон. Исках да съм независима. Семейството ми. Баща ми, знаеш, беше лишен от наследство, след като се ожени за мама. Баща му е виконт. Татко не е първородният син, но щеше да получи щедро наследство. Срещнал обаче мама и се влюбил в нея. Дядо изобщо не я одобрил, защото беше оперна певица. Татко се отказал от всичко, за да се ожени за нея. — При спомена за родителите си тя се усмихна. — Мама пееше във всички кралски дворове в Европа. Тримата пътувахме от столица в столица според ангажиментите й. Стана по-трудно, когато избухна войната, а и по онова време мама загуби гласа си. Върнахме се в Англия. Налагаше се татко да ни издържа. Той… — поколеба се. — Той го правеше, като играеше хазарт. Аз му помагах да се упражнява.
	— Значи така си се научила да играеш — промълви той.
	Софи кимна.
	— Бива ме е картите. Затова „Вега“ се превърна във важна част от плана ми. Никога нямаше да ме приемат за член, ако бях стара мома. Това бе още една причина да се представя за вдовица.
	Известно време той мълча. После реши да се осведоми.
	— Спечелила си доста пари във „Вега“, така ли?
	— Близо четири хиляди паунда за три години. Искам да съм независима.
	Джак вирна вежди, впечатлен. Дотук историята й почти покриваше предположенията му. Нищо от казаното не променяше отношението му към нея. Дори се възхищаваше от куража й. Имаше план и го осъществяваше. Какъв контраст между нехайния живот на брат му и нейната последователност да преследва целта си.
	Тя се изчерви, доловила изпитателния му поглед.
	— Играя, за да спечеля пари, защото иначе няма как да се издържам. Обвини ме, че съм закоравял комарджия, но наистина не се стремя да разоря, когото и да било. Да, печелила съм от Филип, но не много. Имах високо мнение за него, докато…
	Докато Филип не е започнал да се държи собственически и да й създава проблеми. Джак възнамеряваше да смъмри брат си за това и да му посочи колко неприятно е било поведението му. Беше невероятно какво облекчение изпитваше. Когато тя започна така сериозно, той се опасяваше да не става въпрос за нещо по-лошо.
	— Наистина ли никой не ти оказва никаква подкрепа? Дядо ти вероятно би се намесил, ако знаеше.
	Джак се надяваше тя да спомене името на стария тиранин. Щеше да му даде да разбере какво мисли за хора, които изоставят внуците си, пълни сираци.
	В очите й се мярна презрение.
	— Не, дядо не би си мръднал пръста, за да ми помогне. По-скоро бих умряла от глад, отколкото да потърся помощ от него.
	— Ами братовчед, леля. Или роднина по майчина линия?
	Тя поклати глава.
	— Баща ми има брат, но казваше, че е толкова враждебен, колкото и дядо. И с него не желая да имам нищо общо. Не поддържам връзка с роднините на мама, откакто се върнахме в Англия. Дори не зная къде да ги търся. Както и да е. Има и друго. — Пое си дълбоко въздух. — Признавам: надявах се да си намеря съпруг. — Избягваше да го погледне в очите. — Някой почтен и уважаван човек, който да ми предложи хубав дом и шанса да имам семейство. Нямам семейство от дванайсетгодишна. Дядо ми, Великана човекоядец, не се брои. Бедна жена без връзки едва ли би привлякла подходящ мъж, но ако имам малко състояние.
	Той положи огромно усилие да не изръмжи недоволно. Софи нямаше представа колко е привлекателна. Отново се замисли за Джайлс Картър: как непринудено се държеше с нея и я караше да се смее. Този мъж определено бе увлечен по нея.
	— Исках да знаеш, ако решиш да си тръгнеш — прекъсна тя мислите му.
	— Искаш ли да си тръгна?
	— Не — прошепна тя поруменяла.
	Той вдигна ръката й и я целуна по дланта.
	— Това ли са най-дълбоките ти тайни?
	— Има още една.
	— Кажи я, скъпа.
	Каквото и да чуе, едва ли щеше да промени отношението му към нея.
	Тя вдигна очи към неговите. Устните й потрепериха.
	— Обичам те.
	Сърцето му подскочи. За миг Джак спря да диша.
	— Софи…
	Тя постави пръст върху устните му.
	— Не го казвам, защото очаквам да ми отвърнеш със същото.
	Целуна я. Късметът, изневерявал му цял ден, се обърна. Тя го обича. Чувстваше се смел и непобедим. Следващото действие му се стори така естествено, че се запита защо не го е предприел по-рано.
	— Влюбвах се в теб, когато се появи в библиотеката, облечена в моя халат. Преди това не се поколеба да вървиш с мен в калта под дъжда. Луд съм по теб, Софи, и не искам това усещане да изчезне.
	— Лудостта не е нещо, за което човек мечтае — отбеляза тя и зарови пръсти в косата му.
	— Не ме интересува. Баща ми, също както неговия баща и дядо, както без съмнение са правели предците им, са се смятали за здравомислещи и затова са пресмятали за кого да се оженят. Някои от тези бракове се били цивилизовани и хармонични, други — не толкова. Не си представям обаче някой да е изпитвал онова, което аз изпитвам към теб. Омъжи се за мен, Софи.
	Тя го погледна смаяна.
	В ума му вече се въртеше как утре ще отиде при Лусинда и ясно ще й даде да разбере, че не съществува никакво обещание за годеж. Заради дадената на баща му дума щеше да продължи да прави всичко по силите си тя да се чувства удобно и в безопасност, но няма да се ожени за нея. После ще отиде да извади специално разрешение за брак. Софи не е жената, за която очакваха да се венчае. Цял Лондон щеше да е смаян. Ала единствено с нея иска да прекара живота си и тя ще е негова — в дома му, в леглото и в сърцето.
	— Джак. Не бива да искаш подобно нещо. Нямам какво да предложа. Не съм подходяща за херцогиня.
	— Това го решава херцогът — изсумтя той. — Ти притежаваш всичко, което искам от моята херцогиня. Ще ме вземеш ли?
	Тя го целуна.
	— Да — прошепна Софи. — Ще те взема с цялото си сърце и душа.
	— И с тялото си, надявам се. — Започна да повдига полата й. — Ще те любя тук и сега.
	Очите й заблестяха от желание.
	— Да.
	Той я облада върху кушетката, а после се качиха в спалнята й и отново правиха любов, този път много по-бавно и чувствено. После, когато Софи заспа изтощена, отпуснала глава на гърдите му, Джак намота кичур от косата й около пръста си и се отказа от всякаква мисъл да се прибере вкъщи преди зазоряване.
	Той си беше у дома и искаше целият свят да го знае.


>	Глава 24

	Лейди Стоу живееше в елегантна къща на площад „Бъркли“. Джак се запита колко ли плаща за поддръжката й, но прогони тази мисъл. Вълнуваше го друго: как снощи Софи прошепна, че го обича, а после го повтаряше отново и отново.
	Слезе от коня и потропа на вратата.
	Икономът го въведе в светъл приветлив салон. Пак се замисли за Софи — неговата любов. Искаше да я обсипе с всевъзможен лукс. Дали след сватбата да не я отведе в Алуин Хаус и да останат там поне месец?
	Вратата зад него се отвори.
	— Ваша светлост — поздрави лейди Стоу. — Радвам се да ви видя.
	Домакинята направи реверанс, но той нямаше нищо общо е изяществото на Софи.
	— Добро утро. Бих искал да поговоря с лейди Лусинда.
	Лицето й засия. Дребничката лейди Стоу в младостта си беше красавица с бледорусите си коси и големите сини очи. Сега косата й сребрееше и се забелязваха фини бръчки около очите. Това обаче не подвеждаше Джак. Макар и с вид на порцеланова кукла, контесата притежаваше същата непреклонна воля като майка му.
	— Дъщеря ми ей сега ще слезе. Няма ли да седнете, сър? Майка ви, надявам се, е добре.
	— Добре е.
	— Радвам се да го чуя. Близките и семейството са важно нещо. Деверът ми е в града. Запознахте ли се вече?
	Възпитаното изражение на Джак представляваше непроницаема маска. Ако се готвеше да предложи брак на Лусинда, щеше да му е нужна благословията на чичо й, неин опекун. Той обаче нямаше подобно намерение.
	— Не съм.
	— Той е силно привързан към Лусинда. Третира я като свое дете.
	В този миг вратата се отвори със замах. Лусинда, задъхана и с поруменели страни, влезе.
	— Ваша светлост, мамо — поздрави тя.
	— Ето те най-после. Хайде, позвъни да донесат нещо, за да почерпим госта.
	— Всъщност бихте ли позволили на Лусинда да се разходи по площада с мен. Денят е чудесен и ще ми е приятно да усетя слънцето върху лицето си.
	Лейди Стоу премигна и се засмя.
	— Чудесна идея. Напоследък доста валя. Малко свеж въздух ще се отрази добре на всички ни. И аз ще дойда.
	— Извинете, лейди Стоу, но искам да обсъдя нещо с Лусинда насаме.
	Контесата хвърли победоносен поглед към дъщеря си.
	— Разбира се, ваша светлост.
	Джак се опита да прецени дали Лусинда споделя възторга на майка си. Непромененото й приветливо изражение не му даде отговор.
	Младата жена забеляза как я изучава, изчерви се и промълви:
	— Да, ваша светлост, би било прекрасно.
	Прекосиха улицата и поеха към голямата градина в средата на площада. Известно време вървяха мълчаливо.
	— Помолих да излезеш с мен, защото искам да обсъдим един деликатен въпрос — подхвана Джак след известно време.
	— Не! — отсече Лусинда.
	Джак се закова на място.
	— Моля?!
	Лусинда се изчерви.
	— Мама ми каза какво ще ме попитате, но колкото и да съм поласкана, трябва да ви откажа.
	— Нима? — промърмори той, а умът му заработи трескаво.
	Тя отстъпи крачка назад и започна да кърши ръце.
	— Да.
	Джак се готвеше да се усмихне. Тя изглеждаше ужасена и смутена от думите си.
	Въобще не бе очаквал подобна реакция от нея. Той не се усмихна, а направо прихна.
	— Моля ви, простете ми. Не биваше да съм толкова невъзпитана, но всичко ще ви обясня, ваша светлост…
	Той се съвзе достатъчно, за да заговори.
	— Успокой се. Не си ме засегнала. Точно обратното. Исках да поговорим по този въпрос. Майките ни, предполагам, са кроили планове за нас, без да ни питат.
	— Точно така… Мама всеки ден ми повтаря, че един ден ще бъда херцогиня. Аз не го желая.
	— Тогава няма какво да ми обясняваш.
	— Наистина ли? Слава богу. Непрекъснато се притеснявам, защото да си херцогиня е тежка задача. Всички ще следят как съм облечена, какво говоря, как се държа. Пък и вие сте толкова стар. — Тя се сепна и поруменя. Погледна го с разширени от ужас очи. — Не. Не исках това да кажа.
	Джак усети, че всеки момент ще прихне отново. В нейните очи той вероятно приличаше на старец, макар разликата им да бе дванайсет години.
	— Имам предвид, че сте доста по-голям от мен. Много сте мил и внимателен. Грижите се така добре за мама и мен, но. — Прехапа устни. — Основната причина обаче е, че стана ли херцогиня, няма да мога да замина за Египет, а това е най-съкровеното ми желание.
	Той се зачуди защо тя си въобразява, че херцогините не пътуват, но реши да не задълбава.
	— Лейди Лусинда, ти ме смая и ощастливи. Да отидем да хапнем сладолед и ще ми разкажеш защо Египет така ти е легнал на сърцето.
	Докато похапваха сладолед в сладкарница, тя сподели как е попаднала на томовете „Описание на Египет“, пълни с наблюденията и рисунките на войниците на Наполеон, докато били там. Убеждавала майка си, че ги чете, за да усъвършенства френския си. Била запленена обаче от йероглифите, своеобразни стилизирани рисунки. Искала на всяка цена да разбере какво означават.
	— Мечтая — завърши тя, — да отида там. Звучи ми екзотично, непознато и красиво. Ще видя всички паметници и монументи, ширналите се пясъци и изпепеляващото слънце! Представяте ли си място, където не вали непрекъснато като в Англия? — говореше възторжено Лусинда.
	След времето, прекарано със Софи в Алуин Хаус, Джак определено не изпитваше никакви възражения срещу дъжда. За да не огорчи младата си събеседничка, заяви:
	— Не, не мога.
	Тя довърши сладоледа си и въздъхна.
	— Едва ли ще е възможно да отида, преди да навърша двайсет и една, но изгарям от нетърпение да осъществя мечтата си.
	— Без съмнение ще го постигнеш — увери я той.
	— Наистина ли смятате така?
	— Определено. Никога не бих подценил жена, която си е набелязала план за осъществяване.
	Лусинда засия.
	— Нямам търпение. — Усмихваше се лъчезарно, докато я съпровождаше обратно до дома й. — Мечтата ми би била неосъществима, ако съм омъжена, но сега определено съм изпълнена с надежда.
	Джак бе не по-малко доволен. На Лусинда и през ум не й минаваше да се омъжи за него и така му спести неприятния разговор относно евентуален брак.
	— Майка ти няма ли все пак да недоволства? — поинтересува се той.
	Лусинда направи гримаса.
	— Сигурно. Но след като се изяснихме с вас, ваша светлост, вече нищо не е в състояние да ме спре. Междувременно ще прочета всичко, което ми попадне за Египет. Мама нека се занимава с модните тенденции и клюките. Аз ще се посветя на това, което искам!
	— Ще ми пишеш ли, когато станеш прочут изследовател на древността? — попита той пред входната им врата.
	Тя се засмя.
	— Непременно. И ще ви пратя артефакти, ако открия такива.
	— Много си мила. — Намигна й, взе ръката й и я целуна. — До скоро, лейди Лусинда.
	— До скоро, ваша светлост — направи тя реверанс и се прибра.
	Майка й нямаше да е доволна; нито неговата. Но щастието на Лусинда бе по-важно. Преди да възседне коня, си отбеляза наум да й прати литографии и пътеписи за Египет.
	Неговото щастие също бе по-важно от разочарованието на майка му.
	Беше време да избере пръстен за Софи.


>	Глава 25

	Софи спа до късно и се събуди с усмивка.
	Джак бе останал по-дълго от обичайно. Сбогува се с него на входната врата едва на зазоряване. Този път не се притесни нито дали някой ще ги види, нито от глуповатата усмивка на устните си, докато го наблюдаваше как се отдалечава по улицата. Беше толкова хубаво, че направо не беше за вярване, мислеше си тя, докато отиваше да се сгуши отново в леглото, все още запазило топлината му. Пое огромен риск, но обратът на събитията надхвърли мечтите й. Той пожела да се ожени за нея и бе готов да пренебрегне миналото й. За пръв път от дванайсет години някой държеше на нея повече, отколкото на всичко останало.
	Закуси, без да бърза. Седна да напише на приятелките си щастливата новина. Колийн влезе.
	— Имате посетител, мадам — подаде й тя картичка.
	Софи зърна името и рязко си пое въздух. Виконт Мейкпийс. Върна я на прислужницата и нареди:
	— Изхвърли го.
	— Моля?! — премигна момичето.
	— Изхвърли омразния старец от дома ми! — повтори тя тихо.
	Не желаеше никога повече да вижда Мейкпийс. Промени си дори името, за да скъса всякаква връзка с него.
	— Но той не е толкова стар — възрази момичето. — Държа се мило с мен. Сигурна ли сте?
	— Не е стар? — учуди се тя. Дядо й е почти, на осемдесет. Колийн поклати глава. — И се е държал мило? — Колийн кимна.
	Софи не си представяше дядо си да се държи мило, особено с прислужници.
	Докосна с ръка шията си. Можеше да става въпрос само за по-големия брат на баща й, Джордж, нейният чичо. Баща й не говореше ласкаво за него. Бил студен като баща им. Софи никога не го бе виждала. Той отсъстваше през онази ужасна пролет, когато адвокатът на баща й я заведе в имението на Мейкпийс след смъртта на родителите й. Ако чичо й се кичи с титлата виконт Мейкпийс, значи безсърдечният Великан човекоядец е починал.
	Но… какво иска от нея?
	Със стиснати устни тръгна към салона. Единственото добро, което дядо й направи, бе да я прати в Академията на госпожа Ъпгън. Ако чичо й прилича на него, ще го изхвърли, независимо колко мило се е държал с Колийн. Изправи рамене, готова за битка, отвори вратата и влезе.
	Гостът вдигна глава и стана. Беше висок като баща й, но по-едър. И изглеждаше доста млад. Косата му беше светлокестенява, а не русолява, но очите му бяха като на баща й; и я гледаха ласкаво. Усети се неуверена и застина.
	— Госпожо Камбъл — поклони се той и леко се усмихна. — Аз съм лорд Мейкпийс и май съм ваш чичо.
	— Кое ви кара да мислите така, сър?
	— Родителите ви не са ли Томас Греъм от Йоркшър и съпругата му Сесил? Тя е французойка и съм забравил презимето й — добави той с извинителна нотка.
	— Да — успя да промълви тя.
	— Тогава със сигурност съм ваш чичо. Освен това приличате на Том. Косата ви обаче е като на майка ви.
	— Защо сте тук? Не съм имала контакт със семейството, откакто виконтът спря да плаща за образованието ми преди няколко години.
	В очите му се мярна смущение.
	— Да, татко беше упорит и непреклонен. След като почина, намерих писма от Том до него. Всичките са старателно подредени, но се съмнявам да е отговорил на някое.
	Сърцето й заби лудо. Баща й кога е писал на дядо й? Какво му е писал?
	— Преди Том да се ожени, често спореше разпалено с татко. Аз съм с далеч по-кротък нрав. По-късно разбрах, че Том има дете, но татко никога не говореше за него. Последния път, когато го попитах, каза, че сте ходили на училище, но сте избягали. Дойдох, за да се уверя, че сте добре, мадам. Вие сте единствената ми жива роднина.
	Коленете й бяха на път да се подкосят. Той въобще не беше какъвто очакваше. Посочи кушетката и чичо й отново се настани, а тя седна на стол срещу него.
	— Извинете, сър… Почти нищо не знам за семейството на баща ми. Той рядко говореше за него.
	— Не се съмнявам — засмя се гостенинът. — Баща ми определено беше тиранин. Джордж — също, но Том и аз. — Поклати глава. — Надявам се да съм по-добър.
	Тя го погледна слисано. Джордж ли? Джордж беше по-големият брат на баща й. Постоянно му се подигравал, задето се занимава с музика, надсмивал му се, че не ходи в селото да гледа как насъскват кучета срещу мечка. Баща й не говореше много за семейството си, но в съзнанието й изплуваха откъслечни приказки.
	— Вие сте Хенри! — възкликна тя.
	Той й се усмихна гордо.
	— Да. Том все трябва да ме е споменавал.
	— Да, да.
	Тя разтърка чело. Хенри бе полубрат на баща й, по-малък няколко години. Двамата се разбирали.
	— Имали сте таралеж за домашен любимец — сети се тя нещо от чутото някога.
	— Хърбърт — уточни той ласкаво.
	— На осем сте паднали от понито, счупили сте крак и татко ви е помагал с уроците, докато сте били на легло.
	— Така беше.
	— А какво стана с.
	— Баща ми и Джордж ли? Джордж почина преди няколко години. Баща ми издъхна около Коледа. Отне ми известно време да подредя всички документи. Загубих и доста време да издирвам госпожица Греъм. Нямах представа, че сте се омъжили — добави той с извинителен тон.
	— Търсили сте ме? — не повярва на ушите си тя.
	— Естествено. Намерих сметките за училището ви и писах на директорката, госпожа Ъптън. Изказа се ласкаво за вас и ме насочи към Бат. Вече не бяхте там. Лорд Фокс спомена, че леля му ви е оставила малко пари и ми се стори логично да се насочите към Лондон. Наех човек да поразпита за вас.
	Софи усети как не й достига въздух.
	— Защо?
	— Исках да знам как сте. Нямам деца. Така и не се ожених. Татко не одобряваше брака на Том, но аз му писах няколко пъти. Не успях обаче да дойда да го видя, след като се върна в Англия. Затова реших да потърся дъщерята на Том и да видя дали се нуждае от нещо.
	Тя кимна замислено. Ако знаеше, че има чичо — добър чичо, който би се заинтересувал от нея, — щеше да има къде да отиде, след като завърши Академията на госпожа Ъптън.
	— Явно се справяте и това ме радва. Ако позволите, ще ви посещавам от време на време. Бих искал да ми разкажете повече за Том, ако желаете. Беше дванайсет години по-голям, но го помня. Бях на дванайсет, когато срещна майка ви и замина.
	— Да, милорд, ще ми бъде много приятно.
	— Чичо Хенри е по-подходящо — насърчи я той.
	— С удоволствие — усмихна се тя.
	Стори и се, че чичо й леко поруменя. Каза й къде да го намери в Лондон, изправи се, поклони се за довиждане и си сложи шапката. Тя го изпрати. Пред вратата го чакаше елегантна двуколка.
	— Чичо Хенри — извика Софи, когато той хвана юздите.
	Той я погледна изчаквателно.
	— В имението Мейкпийс има ли тавански помещения? А там има ли стари мебели и вещи на татко, когато е бил млад?
	— Тавански помещения има, но не знам дали ще намериш вещи от баща ти. Добре дошла си, ако искаш да провериш.
	— Благодаря. Ще се възползвам от поканата.
	Докосна периферията на шапката си и потегли.
	Тя затвори вратата и се облегна на нея.
	Имаше семейство, имаше роднини. Със своите четири хиляди паунда и чичо виконт, вече не беше никоя. Беше почти… приемлива партия.
	Джак твърдеше, че не го интересува, но не такова щеше да е отношението на отбраното общество в Лондон. Някои щяха да я гледат високомерно като жената, впримчила херцога на Уеър.
	Е, положението вече не е такова. Като племенница на лорд Мейкпийс и със скромното си състояние, вече има място в обществото. Сърцето й трепна радостно при мисълта как ще го сподели с Джак довечера.
	Радостта й продължи два часа и двайсет минути. Довърши писмата до приятелките си, добавяйки новината за посещението на чичо й и изпрати Колийн да ги пусне. Писмото за Джорджиана постави в плика на Елайза, защото лейди Сидлоу вероятно следеше кореспонденцията на повереницата си и би конфискувала всяко от неблагонадежден човек — за каквато смяташе Софи. Скоро възраженията на лейди Сидлоу щяха да се стопят като сняг под пролетно слънце. Софи не само бе племенничка на виконт, но и бъдеща херцогиня. Нямаше търпение отново да види Джорджиана.
	Остана смаяна, когато на вратата се почука и при отварянето видя зачервената и възбудена Джорджиана.
	— Какво…
	— Софи, чуй ме — прекъсна я приятелката й припряно. — Елайза ми писа за теб и херцога. Още ли го обичаш?
	— Да.
	— Пълен негодник е! Откажи се от него, Софи. За твое добро е.
	— Но той поиска да се ожени за мен!
	— Не е за вярване. Ако лейди Сидлоу не ми бе забранила да дойда на чай онзи ден, щях да те спася.
	— Да ме спасиш от какво?
	— Мълви се, че ще се ожени за лейди Лусинда, чиято майка е първа приятелка е херцогинята. Двете напълно подкрепят подобен съюз. Днес видях херцога да яде сладолед и да говори на четири очи с Лусинда! Лейди Сидлоу ме придружаваше, както обикновено, и подхвърли, че сватбата им е съвсем предстояща. Били обещани един на друг отдавна. Бащата на херцога бил най-добрият приятел на бащата на Лусинда, а и според мълвата лорд Стоу загинал по негова вина.
	— За Джак ли говориш? — не вярваше на ушите си Софи.
	Джорджиана я изгледа неодобрително.
	— Уеър! Не мисли за него като за Джак. Лично видях как двамата се разхождат под ръка по площад „Бъркли“, а после седнаха да ядат сладолед и да си говорят най-приятелски. Той се усмихваше през цялото време и не откъсваше очи от нея. Вслушай се в съвета ми, Софи. Забрави за него, защото ще те унижи и ще разбие сърцето ти. — Приятелката й я прегърна. — Трябва се прибера, преди лейди Сидлоу да забележи отсъствието ми.
	Софи беше потресена. Джорджиана бе надежден свидетел и не би рискувала да си навлече гнева на компаньонката си, ако не е наложително. Същевременно обаче Софи не вярваше Джак да я е излъгал. Предложи й брак и снощи тя спа в обятията му. Той остана до сутринта. Нямаше да постъпи така, ако възнамеряваше да я зареже заради друга.
	Изведнъж обаче й хрумна ужасна мисъл: ами ако през цялото време е бил сгоден за лейди Лусинда?
	Сърцето й замря. Имаше само един начин да разбере. Филип! Още тази вечер във „Вега“ ще попита Филип дали е така.


>	Глава 26

	Вечерта Софи изкачи стъпалата към клуба по-рано от обичайно. Филип спазваше дадената на Джак дума и странеше от нея. Отначало Софи бе благодарна, но тази вечер тръгна да го търси.
	Най-после го зърна, седнал в един фотьойл с чаша в ръка. Отиде направо при него.
	— Добър вечер, лорд Филип — направи тя лек реверанс.
	— Госпожо Камбъл, каква приятна изненада.
	— Бих искала да поговорим на четири очи.
	— Разбира се. — Оттеглиха се в дъното на салона, където имаше свободни места. — Какво те тревожи?
	— Искам да сключим мир.
	— Нима сме воювали?
	— Не, но нещата помежду ни станаха някак напрегнати — отвърна тя честно. — Следваше ме навсякъде, а това би изопнало нервите на всеки.
	— Съжалявам, но се притесних, когато брат ми те отведе. Аз го познавам добре, за разлика от теб. Някога беше славен младеж, готов за приключения и всякакви дръзки постъпки. Към днешна дата не бих го определил като такъв.
	Тя се сети за видяната в Алуин Хаус скица на младия Филип, седнал на клона на дървото. Беше направена с любов. Същевременно й се струваше неуместно да защитава Джак и да твърди, че не е загубил тези си черти. Вместо това попита:
	— Защо?
	— Заради проклетата херцогска титла — отвърна Филип с блеснали очи. — Вече се взема прекалено на сериозно, не ходи на боксови мачове, избягва картите. Превърнал се е в отвратително скучен човек. Е, поне до онази вечер, когато без да се замисли, те отвлече, забравяйки за всякакво благоприличие.
	— Не всеки има щастието да разполага със свободата да прави каквото иска, когато се грижи за средствата и именията на семейството си — отбеляза Софи. — Ти си късметлия в това отношение. Тегобата на херцогството не виси на раменете ти.
	— Права си — въздъхна той. — Аз не бих се справил. Не ме бива да се държа отговорно. — На устните му заигра дяволита усмивка.
	— Но никога не се отказвам от приключение.
	Тя се засмя.
	— Аз ли не го знам? Но те съветвам да не проявяваш дързост на игралните маси. Или направо да ги зарежеш.
	— Звучиш досущ като брат ми. Откога мислиш така? Отпреди, или след като разговаря с него?
	— Отпреди — увери го тя. — Играла съм многократно срещу теб и знам колко си безразсъден. В сравнение с теб аз съм направо скучна.
	Филип я погледна изпитателно. Изведнъж тя си даде сметка, че той някак се е досетил за връзката й с Джак.
	— Не приличаш на него, Софи — промълви Филип.
	— На кого? — придаде си тя невинно изражение.
	— Между вас има нещо, знам — отвърна той. — Онази вечер Уеър се издаде, когато ми нареди да стоя далеч от теб. Аз обаче държа на теб. Ти си разумна и с добро сърце. И ще продължавам да се смятам за твой приятел, дори да не флиртуваш с мен и да не играем заедно хазарт. Да се опиташ да спечелиш сърцето на брат ми обаче е глупост.
	— Боже, Филип, говориш за мен сякаш съм ловец, а брат ти — плячка — реши тя да го насочи към темата, която я интересува.
	Той изсумтя.
	— Джак се държи сдържано към жените, а те го намират за привлекателно… Но Уеър вече няма сърце. Преди години се влюби лудо — просто да не повярваш, че говорим за същия човек, — а момичето го заряза и избяга с военен. Джак така и не се съвзе.
	Преди години, искаше да повтори тя. А и ако Джак все още е с разбито сърце, той не й го подсказва с нищо.
	— Все пак един херцог трябва да се ожени, да има наследник — настоя тя.
	— О, той ще се ожени — уверено заяви Филип. — Но по задължение, не от фриволни чувства.
	Нима любовта е фриволно чувство, запита се тя.
	Реши обаче да доведе разговора докрай.
	— Носи се слух за него и лейди Лусинда — подметна тя възможно най-небрежно. — Били сгодени отдавна…
	Филип я погледна и вирна вежди изненадано.
	— И ти ли си го чула? Няма значение. Обеща на татко на смъртния му одър да се грижи за нея винаги. Ще го направи. Както казах — по задължение. Мама иска да се венчаят до края на годината.
	— Той обича ли я? — попита тя, хващайки се за сламки.
	— Лусинда ли? — Филип изглеждаше изненадан. — Съмнявам се. Мъжете в нашето семейство, поне титулуваните, сключват благоразумни бракове, Софи. — Изгледа я съчувствено. — Това никога не ги е спирало да имат метреси или любовници. Но се женят за власт и за пари. Щях да те предупредя, ако той не ми бе забранил да говоря с теб.
	Сърцето й биеше лудо и й се виеше свят. Джак каза почти същото: Херцозите на Уеър не се женят по любов. Същевременно заяви, че тя притежава всичко, което иска от съпругата си. Предложи й брак. Как собствено стояха нещата? Джорджиана бе видяла Джак да се смее и да върви под ръка с лейди Лусинда; Филип знаеше подробности за брат си и за семейството си, каквито тя не подозираше; тя наруши собствените си правила — любеше се с Джак, започна връзка с него, щом се върнаха в Лондон, отдаде му сърцето си и дори искрено повярва на предложението му да се венчаят.
	— Благодаря ти, Филип — промълви тя с разтреперан глас. — Изясниха ми се доста неща.
	— Софи — хвана я той за ръката. — Знам, държах се лошо доскоро. Ревнувах от Уеър. Извинявам се и се кълна да не се повтори. Ще бъдем ли отново приятели?
	— Може би. — Идеше й да изкрещи: „Не!“, защото лицето му непрекъснато щеше да й напомня за Джак. — А сега ме извини.
	Обърна се и се отдалечи. Вмъкна се в първата празна стая. Не й стигаше въздух. Боже, каква глупачка се оказа! Нима наистина си въобрази, че късметът й така драстично се е променил?
	— Идиотка! — укори се тя на глас.
	Прокара ръка през лицето си, за да предотврати напиращите сълзи. Никакъв плач. И друг път бе допускала грешки. Все някак ще се съвземе и сега. Но щеше много, много да я боли. Възможно е сърцето й никога да не се съвземе, но не виждаше друг избор. Защо да не посети имението Мейкпийс, както предложи чичо й, и да не потърси нещо от детството на баща си. Това вероятно ще възстанови донякъде равновесието й.
	Татко, помисли си тя, защо не ме предупреди колко ужасна е понякога любовта?
	Джак пристигна във „Вега“ по-късно от обикновено, но в приповдигнато настроение.
	Специалното разрешение за брак се намираше в джоба му.
	В джоба му имаше и пръстен; чудесен рубин в златен обков. Харесваше му Софи да носи червено.
	Основната причина да закъснее беше майка му. Пусна всичко в ход — упреци, сълзи и молби, — докато настояваше да промени решението си. Лейди Стоу вече й бе съобщила новината, но на Джак се наложи да поеме бурята на недоволството й. Когато най-ожесточената част премина, той й съобщи, че няма да се ожени за лейди Лусинда по две причини: първо — Лусинда не го иска, и второ — той желае друга жена.
	— Лусинда ще се вразуми — настояваше тя, докато го следваше по петите надолу по стълбите.
	— Тя иска да отиде в Египет — съобщи й той с широка усмивка.
	— Египет ли? Що за глупости? Ще стои тук, в Англия, и ще изпълни задълженията си.
	Готов да тръгва, Джак пъхна ръце в жакета, който Браун държеше в готовност.
	— В задълженията й не влиза да се омъжи за мен.
	— Но ти си задължен да се ожениш за нея!
	— Не съм — отвърна той решително. — Заклех се пред татко да се грижа за нея. Правя го. Тя и майка й винаги са имали удобна къща, добре зареден килер и се обличат по последна мода. Тя вече е пораснала и има свои идеи. И определено не желае да се ожени за стар и скучен човек като мен.
	— Тя е още дете и ще се вслуша във волята на майка си!
	— Не. Тя е млада жена и има право сама да си избере съпруг.
	Херцогинята сви устни и процеди през зъби:
	— Прибързваш и постъпваш необмислено. Не си такъв, Уеър. Захвърляш Лусинда заради картоиграчка. — Той я изгледа бесен, но тя не спря. — Знам, естествено, за глупавия ти облог, както и че продължаваш да я виждаш. Напоследък си променен неузнаваемо и съм наясно с причината. Мъжете са най-предвидимите същества на този свят и мислят само за нуждите си. Като доведеш тази жена в къщата ни, ще посрамиш баща си, дядо си и всички твои предци, които са се отнасяли отговорно към задълженията си и са третирали брака с необходимото сериозно отношение.
	Той пое шапката и ръкавиците от Браун.
	— Лека нощ, мамо.
	— Няма да ме накараш да приема тази жена! Жена без име, без връзки и без характер.
	— Тя си има име, а дали има връзки не ме интересува. Освен това притежава повече характер и кураж, отколкото цялото висше общество, взето заедно. — Сложи си шапката, а прислужник му отвори вратата. — Щом не желаеш да я приемеш, накарай Пърси да ти намери нов дом. До две седмици ще доведа съпругата си тук.
	Престори се, че не чува смаяното й ахване, слезе по стълбите и се качи в каретата.
	Влезе във „Вега“, остави пелерината и шапката си и тръгна да търси Софи. Никъде обаче не я видя. Къде е? Тази вечер не го интересуваше даденото обещание на Дашуд да не я приближава. Надникна в големия салон, ала и там не я видя. Свъси вежди. Вероятно е решила да остане вкъщи. Беше отпратил каретата си, но щеше да извика нова и да отиде в дома й…
	— Ето ме — застана брат му пред него и разпери широко ръце.
	— Не търся теб.
	— Не? — направи се на изненадан Филип. — Не съм ли аз единствената причина да станеш член на „Вега“?
	Джак започваше да завижда на Софи, задето няма роднини.
	— Филип, не съм в настроение за това в момента.
	— О? Може би ти се играят карти? Фрейзър и Уитли с удоволствие ще ни приемат на масата си.
	— Не се съмнявам — отвърна Джак суховато. Фъргъс Фрейзър не разполагаше и с шилинг, а Ангъс Уитли бе най-безполезният приятел на Филип. — Друг път. Тази вечер търся някого.
	— Кого? Ще ти помогна да го намериш.
	Джак го изгледа през присвити очи.
	— Откога стана толкова услужлив?
	— Обзет съм от изблик на братска любов.
	— Не, наистина, кажи защо.
	— Тази вечер съм решил аз да те държа под око.
	— Какво?!
	— Да те предпазя от неловко положение пред някой, който не желае да те вижда.
	— За какво говориш?
	Филип се огледа, сниши глас и обяви:
	— Софи знае за Лусинда.
	— Какво?! — възкликна Джак. Играчите от близката маса погледаха към тях. Херцогът също сниши тон. — За какво говориш?
	— Тя ме попита. Някой й е казал, че ще се жениш за Лусинда, но не съм аз.
	— Ти отрече ли? Не съм сгоден за Лусинда и никога не съм бил. Ако си загатнал нещо подобно… Бог да ти е на помощ, Филип!
	— Как да го отрека? Мама каза, че е истина. Уеър, всички те смятат за обвързан с Лусинда от години.
	Джак изруга тихо и тръгна да се отдалечава. Филип веднага го последва. Явно и той не желаеше всички да станат свидетели на разговора им. Стигнаха до по-спокойно място и Джак веднага му се нахвърли.
	— Това е безпочвен слух, независимо от желанието на майка ни. Митичният годеж е плод на нейната фантазия и на бленуванията на лейди Стоу. Никой никога не е питал Лусинда за мнението й, а тя иска да замине за Египет, а не да се омъжи за скучен стар мъж като мен.
	Филип се ухили.
	— Така ли те нарече? Винаги съм харесвал Лусинда.
	— А аз на драго сърце ще пратя теб в Египет със забрана да се върнеш, ако си подхвърлил на Софи, че ще се женя за друга! — Джак го изгледа гневно. — Та аз я обичам! Тя мен — също. Ако си й наговорил някакви глупости, помни ми думата, Филип, няма да видиш и пени от състоянието на Уеър, нито ще стъпиш в някое от именията ми.
	— Обичаш я? — Брат му не сваляше широко отворените си очи от него. — Ти си влюбен?!
	Джак отново изруга тихо и сви рамене. Губеше си времето. Вместо да спори с Филип, по-добре бе да намери Софи. Трябва да й повтори истината, която й каза снощи: обича я, сърцето му й принадлежи и няма търпение да се венчаят. Неодобрението на майка му няма абсолютно никакво значение. Софи трябва да бъде негова.
	— Остави ме — заобиколи той брат си, ала Филип го хвана за ръката.
	— Уеър! Джак, почакай! Не знаех.
	— Кога да разбереш? Не ти остана време от обвинения, че съм попречил на намеренията ти да я направиш своя метреса.
	Филип се изчерви, но се овладя.
	— Ако щеш вярвай, но държа на нея. Нямах представа какво си намислил и се притеснявах за Софи. Наистина ли я обичаш?
	— Безумно много. — Поколеба се и добави: — Предложих й брак.
	— Тя прие, предполагам — въздъхна Филип. Джак само кимна. Не бе в състояние да говори. Брат му изправи рамене. — И двамата се намираме в окаяно положение. Предлагам да се съюзим и да работим заедно. Така поне единият от нас ще бъде щастлив. Хайде. Ще ти помогна да я намерим.


>	Глава 27

	Софи не искаше да е сама.
	След като Филип потвърди думите на Джорджиана, първата й мисъл бе да се прибере, да се мушне в леглото и за дълго да остане завита презглава. Но леглото щеше да й напомня отчаяно за Джак; той я бе любил в него, беше я уверявал, че я обича. Щеше да мисли за него — как лежи до нея, как я притегля в прегръдките си — и щеше да се чувства още по-нещастна.
	Най-добре бе да прави нещо и да не мисли за него. Излезе от стаята с разбито сърце, но с решение. Взе чаша вино от подноса на минаващ наблизо прислужник и огледа големия салон. Погледът й се спря върху Антони Хамилтън. Стоеше и наблюдаваше внимателно една от игрите на масата пред него.
	Господин Хамилтън беше познат в обществото с навиците си да играе хазарт и да задява жени. Но най-важното: беше всеизвестен с безразсъдно високите си залози. В момента това я устройваше чудесно. Приближи го.
	— Добър вечер, сър — поздрави тя и направи реверанс.
	— Добър вечер, госпожо Камбъл.
	— Простете дързостта ми, но съм чувала, че сте един от най-добрите на пикет в Лондон.
	— Това ласкателство ли е, или обвинение? — усмихна се той.
	Тя се засмя.
	— Възхищение — отвърна Софи. — Вярно ли е?
	— Няма как да ви отговоря, докато не поиграем заедно.
	— Добре. Какъв ще е залогът?
	— Десет гвинеи на точка.
	Софи трепна. Залогът наистина беше доста голям. При загуба рискуваше хиляда паунда, ако не и повече.
	Пикетът обаче бе любимата игра на баща й. Самата тя я играеше от дете. Изискваше съсредоточаване и стратегия, а не само късмет и щеше да се наложи напълно да се концентрира, а това щеше да я отвлече от мрачните й мисли.
	— Да поиграем тогава — прие тя.
	Намериха свободна маса и седнаха. Донесоха им тесте нови карти. Тя остави настрана виното и внимателно ги разбърка няколко пъти. Баща й я бе учил да прави така с всяко тесте, пуснато за пръв път в игра. После цепи и раздаде картите.
	Той играеше съсредоточено и в началото поведе, но тя после успя почти да изравни резултата.
	Канеше се да раздаде последната ръка, ала се приближи прислужник и прошепна нещо в ухото на господин Хамилтън. Той видимо се сепна и стана.
	— Госпожо Камбъл, извинете. Налага се да ви оставя за момент.
	— Разбира се. — Тя погледна тестето. — Ще се върнете ли да доиграем партията?
	Той се поколеба, преди да отговори:
	— Вероятно. — После се усмихна. — Поне се надявам.
	Поклони се и се отдалечи.
	Софи посегна към чашата с вино. Продължи да гледа картите и се замисли с каква стратегия да продължи, за да спечели, или поне да намали загубата. Чу столът да се отмества.
	— Добър вечер — поздрави глас, който най-малко очакваше да чуе.
	Подскочи неволно. Не господин Хамилтън стоеше пред нея, а мъжът, когото цяла вечер се опитваше да заличи от мислите си. Облечен във вечерно облекло, той бе по-ослепителен от всякога.
	— Търсих те — добави Джак.
	— Ето ме. Какво искаш?
	— Да говоря с теб. Софи…
	— Престани — сряза го тя. — Нито желая да те виждам, нито да разговаряме.
	— Естествено е да си гневна.
	Всякаква плаха надежда, че става дума за недоразумение, се изпари.
	— Ще помоля да ме извините, сър. В момента съм ангажирана — натърти тя ледено последната дума. Надяваше се многозначността на израза да стигне до съзнанието му. — Партньорът ми ще се върне всеки момент и възнамерявам да довърша играта на пикет с него.
	— За Хамилтън ли говориш? — Наведе се напред. Сините му очи я изпиваха и тя извърна глава, за да не ги гледа. — Той няма да се появи.
	— Какво? — попита тя раздразнено. — Защо? Какво си му направил?
	— Нищо. Филип разговаря с него. — Взе тестето и раздаде карти. — Играй с мен.
	— Няма.
	— Защо не?
	— Знаеш отлично. — Софи едва сдържаше гнева си. — Господин Дашуд изрично ми забрани да играя с теб, ваша светлост — използва тя преднамерено почтителното обръщение.
	— Така ли? Не се притеснявай. Този път няма да се намеси, а и ти няма да загубиш членството си, ако изиграеш една игра с мен.
	— Върви си. Моля те…
	— Софи — подхвана той нежно, — държа да ти обясня. Знам какво си чула.
	— Джак — изрече тя уморено, — всичко свърши. Така е най-добре.
	— Само една игра — настоя той. — Залагам пет хиляди паунда на първата ръка. Ако спечелиш, приеми го за сватбен подарък. Ще ти дойдат добре, ако се задомиш с Картър, или друг. Като заможна жена не се съмнявам, че ще имаш доста ухажори.
	Беше редно да си тръгне, но вместо това попита:
	— Срещу какво залагаш?
	— Ако аз спечеля, ще се омъжиш за мен, както обеща.
	Тя го зяпна. Как смее?! Щеше да се жени за лейди Лусинда. Нали това казаха Джорджиана и Филип?
	— Приемаш ли облога? — подкани я той.
	Тя погледна картите в ръката си, после — него. Излъга я, а сега се преструва, че всичко е игра. Добре. И тя ще постъпи така. Пикетът е предизвикателна игра, а доколкото й е известно, той не я играе често. След нощта, изпълнена с радост, и последвалия ден, когато разби сърцето й, заслужава да спечели пет хиляди паунда от него.
	— Само глупак би заложил срещу брак — отбеляза тя. След като проявяваш неблагоразумието да рискуваш пет хиляди паунда, с радост ще ги спечеля от теб.
	Джак кимна.
	— Да, наистина се държах като глупак. Трябваше да спомена Лусинда по-рано.
	— Не си го направил, защото си очаквал, предполагам, да откажа да имам връзка със сгоден мъж.
	— Не я споменах, защото не съм сгоден за нея.
	— О? Странно. Семейството ти не мисли така.
	— Майка ми се надяваше да се оженя за Лусинда, но беше само толкова — нейна надежда.
	— Така ли? А защо са те видели да ядеш сладолед с нея?
	— За да разговарям с нея и да се изясни, че няма да бъда неин съпруг. Тя побърза да сподели нежеланието си да се омъжи за мен. Дори се зарадвала преди няколко седмици, че съм отпътувал и въобще не очаквала да се върна. И на мен ми се искаше двамата никога да не бяхме напускали Алуин Хаус.
	За миг дъхът й секна. И на нея й се искаше да бяха останали там завинаги.
	— Но го направихме — отбеляза тя. — Заради задълженията ти.
	— Задълженията ми да вървят по дяволите! Щях ли да ти предложа брак, ако бях сгоден за Лусинда? Нима така мислиш?
	Брадичката й потрепери.
	— Филип каза, че си й обещан от години…
	— Филип е идиот! — процеди през зъби Джак.
	Зрението й се замъгли и тя премигна няколко пъти, за да прогони напиращите сълзи.
	— Спомена и друго — преди години сърцето ти било разбито, а после така и не си се съвзел. Щял си да се ожениш от практични съображения.
	— В това отношение е прав. Според мен е крайно практично да се оженя за жената, която искам да е до мен всяка сутрин, когато отворя очи. Жена, достатъчно смела и дръзка, да дойде в Лондон и да разчита да се издържа от хазарт. Жена, която слиза от каретата и върви километър пеш в кал и дъжд. Жена, която да държа в ръцете си по време на балове с танци и която все намира начин да ме разсмее. Да се оженя за теб е най-добрата идея, която някога ми е хрумвала, защото ти олицетворяваш всичките ми мечти. Обичам те, Софи. Обичам само теб.
	Тя се загледа в красивите черти на лицето му, в елегантния му вечерен тоалет и в пълните му с очакване очи. Бавно остави картите си.
	— Печелиш — промълви тя.
	Джак скочи от стола и я прегърна. Притисна се към него, обви ръце около врата му и го целуна със страст. Той я обича. Само нея!
	— Хайде — успя да промълви Джак, дишайки тежко. — Време е да се махнем от това място.
	Хвана я през талията и я поведе към преддверието, както вече го бе правил. Този път обаче тя охотно крачеше до него. Даваше си сметка за впитите в тях любопитни погледи, ала те не я засягаха. В далечния край на салона зърна Филип и господин Хамилтън, седнали на кушетка, с бутилка порто пред тях. Господин Хамилтън вдигна чашата си в знак на мълчалив поздрав, а Филип дори не я погледна.
	— По дяволите! — изруга Джак тихо.
	Господин Дашуд се приближаваше към тях, а Форбс го следваше по петите.
	Софи си припомни строгото предупреждение на господин Дашуд.
	— Ще ни се карат — промълви тя.
	— Не много — уверено отвърна Джак, без да забавя крачка.
	— Джак, господин Дашуд ме накара да обещая да не залагам срещу теб — прошепна Софи.
	— Нима? Слава богу, че не го послуша.
	— Ваша светлост — поклони се стигналия до тях Дашуд. — Може ли да поговорим?
	— Не — отвърна Джак. — Тръгвам си.
	Господин Дашуд не остана доволен, но хладният аристократичен тон на Джак го обезкуражи да продължи разговора. Насочи вниманието си към Софи, която почувства как поруменява.
	— Госпожо Камбъл, нали не сте забравили за споразумението ни?
	— Не, сър, тази вечер не съм загубила облог от негова светлост, уверявам ви…
	— Напротив, спечели всичко, което имам — обади се Джак. Пусна я, пое донесената от прислужник пелерина и я наметна на раменете й. — Зачеркнете ме от списъците на вашите членове. Зачеркнете и името на госпожа Камбъл. Ако тя желае да продължава да е член, трябва да я запишете с новата й титла — херцогиня на Уеър.
	Каквото и да се канеше да каже господин Дашуд, думите замръзнаха на устните му. На лицето му се изписа едновременно неодобрение и смайване. Джак дори не го удостои с поглед.
	— Форбс, искам карета — нареди той. — Веднага.
	— Да, ваша светлост — завтече се той да изпълни задачата.
	Софи успя да извие устни в усмивка.
	— Господин Дашуд, за мен беше удоволствие да бъда член на вашия клуб. Благодаря. Но… — Погледна Джак, чието изражение се смекчи, когато извърна очи към нея. — Но приключих със залаганията — довърши тя. — Извинявам се за шума и бъркотията, ако съм създавала такива.
	Господин Дашуд бе възвърнал самообладанието.
	— Изглежда сте изиграли изключително добре картите си, мадам. Желая ви щастие.
	Той се поклони с крива усмивка и се отдалечи. В този миг се появи Форбс и ги увери, че каретата ги чака. Прислужник подаде пелерината и шапката на Джак и те излязоха от „Вега“ вероятно за последен път. Като херцогиня, помисли си Софи, едва ли ще е подходящо да се занимава с хазарт, пък и няма да й трябват пари.
	Да, доста неща й предстоеше да научи за новия си начин на живот.
	Джак й помогна да се настани в каретата и седна до нея. Щом потеглиха обаче, я прегърна и я сложи да седне в скута му.
	— Така е много по-добре — промърмори той и зарови лице в шията й.
	— Ще бъдем скандални — въздъхна тя.
	— Ще бъдем щастливи — възрази той.
	Пъхна ръка под пелерината й и я постави върху гърдите й.
	— Джак… — тя извърна лице към него. — Посети ме моя чичо. Великанът човекоядец е починал и чичо ми иска да поддържаме близки отношения. Той е. Той е виконт Мейкпийс.
	Той дори не прие новината за връзката й с аристокрацията.
	— Добре дошъл е в дома ни, стига да се държи приветливо.
	— Но не разбираш ли? Вече не съм никой и имам семейство. Чичо Хенри е мил, точно като татко.
	Джак постави пръст върху устните й.
	— Софи, не ме интересува дали си от знатно семейство, или от род на странстващи картоиграчи. Аз те обичам. Обичам те. Чичо ти и приятелите ти са добре дошли в дома ми, щом желаеш да ги приемеш.
	— Странстващи картоиграчи?! — Тя забели очи и се усмихна. — Обществото никога не би приело подобна херцогиня.
	— Тогава да върви по дяволите! Имаш ли подходяща рокля да се омъжиш?
	— Ами, да, но сигурно е редно да потърся по-хубава.
	— Специалното разрешение за брак е в джоба ми. — Кимна в отговор на нейното „ах“. — Трябват ни само свещеник и църква. Утре как ти се струва?
	— Нима един херцог се жени така прибързано?
	— Никак не е прибързано. Знаеш ли какво исках да направя по време на дългото пътуване към Алуин Хаус?
	Плъзна ръка по бедрата й.
	— Нали каза. Нали каза, че искаш да дадеш урок на Филип?
	— Да. Урокът бе да не се намесва, докато се опитвам да те съблазня.
	Впи горещите си устни в нейните.
	— Такъв ли беше планът ти?
	— План ли? Нямах никакъв план. Просто желанието ми бе по-силно от самия мен. — Отново я целуна. — Смятам да живеем в Алуин Хаус — сподели той след време. — Ще напълним имението с деца, смях и щастие, за да може един ден нашите правнуци да тършуват из тавана и да се дивят колко дълбоко е обичал жена си деветият херцог на Уеър. — Долепи устни до шията й и промълви: — Моята бъдеща херцогиня.
	— Джак, моят херцог — въздъхна тя радостно.
	— Завинаги — съгласи се той.


>	Епилог

	_Шест седмици по-късно_
	— Софи, стой мирна.
	— Стоя.
	— Не е вярно. Непрекъснато приглаждаш бюстието си и това ме подлудява.
	— По този начин ли? — засмя се Софи, плъзна длани по гърдите си и изви гръб.
	Погледът на съпруга й се впи в ръцете й. За миг се запита дали няма да се поддаде на похотта, проблеснала в очите му, но след секунди той само поклати глава и отново се вторачи в скицника пред себе си.
	— Ти поиска да те нарисувам — промърмори недоволно той.
	Тя се усмихна. Вярно бе, но той я накара да се изтегне на кушетката в библиотеката в тази съблазнителна поза. Полите й бяха вдигнати и разкриваха голите й ходила, а спуснатите й коси се разпиляваха по раменете й. Самият факт, че лежи там, върна мислите й към първия път, когато я люби и колко лесно би го направил и сега, когато вече са женени.
	Също така беше вярно, че именно тя го насърчи да рисува отново.
	— Предложих го, защото сме сами в Алуин Хаус от месец. Щом не желаеш да скицираш Уилсън, докато лъска среброто, само аз мога да ти позирам.
	— Нямам никакво желание да рисувам Уилсън или когото и да било друг, докато лъска среброто.
	Златисти кичури се бяха разпилели по челото, докато размазваше с палец нещо по листа. Малко трудно го уговори отново да рисува, но след като хвана въглена и хартията, съпротивата му се срина и той се посвети на позабравеното любимо занимание. Сърцето й щеше да се пръсне от удоволствие.
	— Нима? Жалко — ухили се тя. — Това проваля плана ми да лъсна сребърната фруктиера на майка ти, докато съм гола.
	Ръката му спря да се движи. Джак си пое дълбоко въздух и я погледна.
	— Ще те обладая, мадам, ако продължаваш така.
	Тя отново се засмя. Повдигна още малко поли и си разголи прасците. Джак пусна скицника на пода, прекоси стаята и коленичи пред нея.
	— Безсърдечна изкусителка — промърмори той. — Да подлагаш съпруга си на подобно мъчение…
	Тя обви врата му с ръце.
	— Смирено се извинявам. Как да те утеша?
	Той не й отговори, а я целуна. Плъзна ръце нагоре по бедрата й и тя усети как сладостни тръпки преминават по тялото й. Петте седмици брак с нищо не бяха утолили копнежа й да усеща ласките му. Всичко в новия живот й беше странно — от хладното отношение на свекърва й до великолепния нов гардероб и прислужниците, които й се покланяха почтително, — но не и начинът, по който се чувстваше, когато е насаме с Джак. Тогава всичко беше наред.
	Чу се почукване на вратата.
	Една сутрин, докато Джак я целуваше страстно, икономът бе влязъл ненадейно, но оттогава винаги чукаше и чакаше да получи разрешение да се появи.
	— Да? — неохотно се обади Джак.
	— Ваша светлост, една млада дама настоява да види херцогинята — обяви Уилсън. — Името й е Джорджиана Лукас.
	Софи ахна.
	— Развълнувана е, сър. Твърди, че въпросът бил спешен.
	— Въведи я в синия салон. — Херцогинята ще я приеме там.
	— Добре, сър.
	— Защо Джорджиана е тук? — не скри изненадата си Софи и се изправи.
	— Вероятно заради проблеми с годеника й — предположи той.
	— Възможно е — съгласи се Софи колебливо.
	Лорд Стърлинг трябва да е направил наистина нещо ужасно, за да развали доброто мнение на Джорджиана за себе си. Софи не вярваше да е толкова глупав. Запозна се с него след женитбата с Джак. Както се предполагаше, възраженията на лейди Сидлоу срещу нея веднага отпаднаха, след като Софи стана херцогиня. Лорд Стърлинг и Джорджиана се отбиха да я видят в Лондон и той сподели завистта си заради скоростта, с която Джак успя да се ожени за Софи, докато братът на Джорджиана — граф Уейкфийлд — продължаваше да се пазари какви точки да бъдат включени в брачното споразумение. Докато им гостуваха, лорд Стърлинг през цялото време държеше нежно ръката на Джорджиана. Приличаше на влюбен мъж.
	— Най-добре да отидеш да разбереш за какво става въпрос — насърчи я Джак.
	Тя кимна и се отправи към синия салон. За разлика от първите й впечатления, сега помещението сияеше като сапфир. Слънчева светлина нахлуваше през високите прозорци, а градината отвън бе в пълния си блясък.
	При влизането й Джорджиана се обърна към нея. Изражението й беше притеснено.
	— Какво има? — попита веднага Софи.
	Приятелката й бързо прекоси стаята. Изглеждаше силно възбудена, а очите й бяха зачервени.
	— Наложително е веднага да дойдеш с мен в града, Софи. Става въпрос за Елайза.
	Сърцето на Софи замря. Предполагаше се Елайза да е в дома си с новия си съпруг. Две седмици след като се ожениха с Джак, Елайза стана новата контеса на Хейстингс. На сватбата сияеше от щастие. Приятелките си откраднаха няколко минути насаме, колкото да изразят възторга си, че всичко се е подредило отлично в любовта и на трите. Преди дванайсет години, когато играеха карти в Академията на госпожа Ъптън, Софи никога не би повярвала, че може да им се случи такова щастие.
	— Какво е станало с Елайза? — побърза да се осведоми тя.
	— Не знам — кършеше ръце Джорджиана. — Съжалявам, задето те безпокоя. Ти и херцог Уеър сте щастливи извън Лондон, но няма към кого друг да се обърна. Моля те, Софи. Трябва да я намерим.
	— Да я намерим?! — повтори Софи стресната. — За какво говориш, Джорджиана?
	Приятелката й въздъхна дълбоко.
	— Видях Елайза преди два дни на бала у Монтгомъри. Изглеждаше прекрасно и бе олицетворение на блаженството. Дори я видях да танцува с Хейстингс и в очите им блестяха звезди. Но днес сутринта… — Млъкна и бръкна в чантичката си. — Прати ми това!
	Софи погледна смачканата бележка и разпозна почерка на Елайза. Прочете написаните два-три реда и недоумяващо вдигна очи към Джорджиана.
	Гостенката й кимна мрачно.
	— Напуснала е съпруга си и никой не знае къде е.
