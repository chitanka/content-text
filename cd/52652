>	Бележка

	Романът е базиран върху историята на Соня Ганди и семейство Неру. Нито Соня Ганди, нито друг член на семейството е предоставил информация или е съдействал за написването на книгата. Диалозите, разговорите и пресъздадените ситуации са плод на интерпретацията на автора и не отразяват задължително истината.


>	Пролог

E>
	Отведи ме от мрака към светлината,
	от смъртта към Вечността.
@	Ведическа молитва
E$

>>	1.

	_Ню Делхи, 24 май 1991 г._
	Соня Ганди не можеше да повярва, че мъжът на живота й е мъртъв, че повече няма да усета ласките му, нито топлината на целувките му; че няма да види отново онази толкова нежна усмивка, която преди време бе пленила сърцето й. Всичко се беше случило толкова бързо, толкова жестоко, толкова неочаквано, че още не можеше да го възприеме. Съпругът й беше убит в терористичен атентат преди два дни. Казваше се Раджив Ганди, беше допреди две години министър-председател и отново щеше да бъде такъв според проучванията, ако предизборната му кампания не бе прекъсната по толкова трагичен начин. Беше на четирийсет и шест години.
	Днес столицата на Индия се готвеше да се прости с този прочут син на родината. Ковчегът с тялото беше изложен за поклонение в големия салон на Тийн Мърти Хаус — разкошната резиденция, където той бе прекарал детството си, когато дядо му Джавахарлал Неру беше министър-председател на Индия. Представляваше малък дворец в колониален стил, боядисан в бяло, заобиколен от парк с огромни тамаринди и фламбояни, чиито червени цветове изпъкваха на фона на пожълтялата от силната горещина трева. Първоначално проектиран за седалище на главнокомандващия на британските сили, след обявяването на независимостта дворецът бе превърнат в резиденция на върховния ръководител на новата държава Индия. Неру се нанесе в него заедно с дъщеря си Индира и внуците си. Градинарите, готвачите и останалите членове на прислугата, които заедно с хиляди свои сънародници идваха да отдадат почит на убития политик, не можеха да повярват, че тленните останки в ковчега са на същото онова момче, което играеше на криеница в огромните като пещери стаи с високи шест метра тавани. Струваше им се, че още чуват смеха му, когато тичаше с брат си по дългите коридори, докато дядо му и майка му разговаряха с някой правителствен ръководител в един от салоните.
	Върху ковчега, обвит с националното знаме в жълто, бяло и зелено, беше поставена голяма снимка на Раджив, обградена с бяла гирлянда. Откритото му усмихнато лице беше последният спомен за него, който отнасяха със себе си хилядите, дошли в Тийн Мърти Хаус въпреки четирийсет и три градусовата жега. Същия образ щяха да отнесат със себе си и близките му, защото тялото на този мъж, когото жените намираха за толкова привлекателен, беше до такава степен разкъсано, че въпреки усилията на лекарите да го възстановят, не успяха да придадат форма на аморфната маса плът, в която го бе превърнала бомбата. Говореше се, че докато се опитвали да го балсамират, един от тях припаднал. Така че се ограничиха да поставят памук и бинтове, както и много лед, за да издържи до деня на кремацията.
	„Моля ви, внимавайте да не го нараните“ — казваше съкрушената вдовица на онези, които идваха да поставят отново лед, защото жегата се засилваше неумолимо и така щеше да бъде до първите дни на юли, до началото на мусонните дъждове. Не можеше да я утеши мисълта, че ако го беше придружила, както толкова пъти го бе правила, навярно също щеше да загине, защото в момента й се искаше да умре. Искаше й се да е с него, винаги с него, тук и във вечността. Обичаше го повече от себе си.
	Вярно, оставаха й децата. По-малкото, деветнайсеттодишната Приянка — тъмнокоса, висока, — беше здраво момиче със силен характер. Тя беше организирала подготовката на погребението и се грижеше за майка си. Настояваше да хапне нещо, но на Соня й се повдигаше при самата мисъл за храна. От два дни беше само на вода, кафе и лимонов сок. Отново се беше появила старата й приятелка астмата, която имаше още от малка. Преди две нощи, когато й съобщиха, че мъжът й е загинал при атентат, получи толкова силен пристъп, че замалко да изгуби съзнание. Дъщеря й веднага й донесе антихистамините. Страхуваше се, че от жегата и мъката ще се задуши отново.
	Рахул, по-големият син, беше двайсет и една годишен и се бе завърнал от Харвард, където учеше. В лицето на сина си сякаш виждаше Раджив: същите меки черти, същата усмивка, същото добродушно изражение. Гледаше го с безкрайна нежност. Твърде млад й изглеждаше, за да запали погребалната клада на баща си, както се полагаше на сина според индуистката традиция.
	Пристигането на трима генерали, представители на съответните родове войски, отбеляза официалното начало на държавното погребение. Когато военните се готвеха да вдигнат ковчега с помощта на Рахул и приятели на семейството, Приянка се приближи и го погали, сякаш искаше да се сбогува с баща си, преди той да предприеме последното си пътуване. Майка й, която беше заета да поздравява толкова много официални лица, стоеше на разстояние, наблюдавайки сцената със сълзи в очи. Беше облечена с бяло сари, както се полагаше на вдовиците в Индия. Повече от половината от живота си беше прекарала тук и се чувстваше индийка. През миналия февруари отпразнува двайсет и три годишнината от брака си с Раджив с вечеря в Техеран, където го придружи по време на официално посещение. Беше все така хубава, както на осемнайсет години, когато се запозна с него. Черната й коса, вече започнала да се прошарва с бели нишки, беше грижливо сресана назад, прибрана в кок и покрита с единия край на сарито. Големите й очи бяха подути от плач. Бяха тъмнокафяви, с дълги, фино депилирани вежди. Имаше прав нос, плътни устни, много бяла кожа и силно изразена брадичка. В този ден приличаше на онези скръбни героини от индийска суперпродукция, въпреки че силуетът и гордата й осанка напомняха по-скоро на римска богиня — може би защото сарито, което носеше толкова непринудено, приличаше на туниките на жените от древността. Или може би заради външния й вид. Беше родена и отраснала в Италия. Моминското й име беше Соня Майно, макар че я познаваха като Соня Ганди, сега вдовица на Раджив.

	* * *

	Въпреки горещината, над половин милион души бяха дошли да видят траурния кортеж, който се отправяше към мястото на кремацията в красивите градини на брега на река Ямуна, на десетина километра оттам, отвъд крепостите стени, които моголските императори бяха издигнали, за да отбраняват древния Делхи. Платформата на колела, върху която беше ковчегът, украсен с невени, бе ескортирана от пет взвода с по трийсет и пет войници всеки и теглена от военен камион, също покрит с цветя. Вътре на пейките седяха началниците на Генералния щаб. Следваха ги колите, в които пътуваше семейството. Един човек от тълпата успя да види как Соня си свали огромните слънчеви очила и с трепереща ръка избърса сълзите си с кърпичка. Кортежът пое по булевард „Раджпат“, обграден с поддържани паркове, където поколения делхийци се бяха разхождали под сянката на огромните дървета, в по-голямата си част над стогодишни еугении с черни, подобни на смокини плодове. Повечето били засадени, за да държат хлад, когато англичаните решили да превърнат Делхи в новата столица на империята. Построили приятен град-градина с широки булеварди и грандиозни гледки, както подобавало на имперска столица. Гледката на площад „Раджпат“, преливащ от хора, които носеха оранжеви карамфили — свещения цвят на индуистите, — напомни на Соня за едно щастливо минало, толкова близко във времето и същевременно толкова далечно сега… На последния 26 януари, националния празник на Индия, по време на военния парад тя бе стояла до Раджив на същия този булевард, срещу Вратата на Индия — местна версия на парижката Триумфална арка… Колко пъти бе присъствала на него? Почти колкото години бе прекарала в Индия. Цял един живот. Живот, който сега приключваше.
	Сякаш трагедията не беше достатъчна, колата спря моторът отказа да работи заради високата температура и бавното придвижване. Соня и децата й излязоха от автомобила и тълпата се хвърли веднага към тях. „Черните котки“ — специалните командоси, облечени в черно, бързо се разгърнаха и образуваха преграда с телата си, за да ги предпазят, докато сменят превозното средство. После кортежът потегли отново, следвайки отмерения ход на почетните гвардейци. По-късно в тесните улици близо до площад „Конот“ множеството се превърна в човешки прилив, заплашващ да залее всичко, сякаш искаше да погълне кортежа, и охраната едва успя да го задържи. Хората изглеждаха изтощени, но лицата им блестяха капки пот, а черните очи се спираха върху четири военни камиона, пълни с журналисти от целия свят. Мъже и жени, деца и старци със скръбни лица и сълзи в очи хвърляха листенца от цветя върху ковчега.
	Няколко войници извадиха тялото на Раджив от ковчега и го поставиха върху погребалната клада с глава, насочена на север, съгласно ритуала. После генералите от трите рода войски сгънаха грижливо знамето, в което беше увит осакатеният труп, и прерязаха въжетата на белия саван, които го крепяха. Членовете на семейството стояха прави, застанали плътно един до друг. Свещеникът — старец с дълга и бяла като сняг брада, излязъл сякаш от старинна приказка, ръководеше ведическите ритуали и каза кратка молитва: „Отведи ме от нереалното в реалното, от мрака в светлината, от смъртта в безсмъртието…“ Същият свещенослужител бе ръководил и погребението на Индира. Връчи на Рахул, облечен в бяла курта*, малък съд, пълен със свещена вода от Ранг. Младежът — бос, с наведена глава и вглъбен зад тъмните очила, обиколи три пъти кладата и поръси с вода тялото на баща си, изпълнявайки ритуала, пречистващ душата. После коленичи до него и заплака без сълзи. Плачеше за толерантния и отзивчив баща, който обожаваше децата си. Плачеше със сухи очи, предчувствайки, че зейналата рана никога няма да заздравее. Майка му и сестра му Приянка се доближиха до кладата и поставиха сандалово дърво и зърна от броеница върху тялото с жестове, уловени от телевизиите от целия свят.
	[* Свободна горна дреха, стигаща до коленете. — Б. пр.]
	Настъпи моментът на сбогуването. Соня постави върху тялото от страната на сърцето дар, който се състоеше от камфор, кардамон, карамфил и захар и спомагаше за премахването на несъвършенствата на душата. После докосна краката му в знак на почит, какъвто е обичаят в Индия, събра дланите си на височината на гърдите, поклони се за последен път пред мъжа си и се оттегли. Чрез телевизионните камери светът откри тази твърда жена, напомняща на Жаклин Кенеди преди двайсет и осем години в Арлингтън. Беше пет и двайсет следобед.
	Пет минути по-късно синът й Рахул с твърда крачка обиколи три пъти кладата, преди да постави факлата, която носеше в ръка, между сандаловите стволове. Ръката му не трепна — дългът му на добър син беше да помогне душата на баща му да се освободи от смъртната си обвивка и да отиде в небето. За няколко секунди времето сякаш спря. Не се виждаха нито дим, нито пламъци, чуваха се само ведическите песнопения сред множеството. Соня отново беше скрила лицето си зад тъмните очила, за да не я видят, че плаче. Трябваше да бъде твърда, както се бе показвала до момента, каквото и да й струваше това. Твърда, също като Раджив, когато трябваше да запали погребалната клада на майка си Индира Ганди само преди седем години, докато малкият Рахул плачеше в ръцете й. Твърда като самата Индира по време на кремацията на баща й Джавахарлал Неру, а после на сина й Санджай, дясната й ръка, определен за неин наследник и загинал в един слънчев неделен ден преди единайсет години, докато правеше лупинги със самолета си. Дата, която Соня не можеше да забрави, защото от онзи ден нищо вече не беше същото.
	Наложи се да мобилизира всичките си сили, за да се озове днес тук, защото индуистките свещеници й забраняваха да присъства на кремацията. Не беше обичайно вдовицата да присъства, още по-малко — ако е от друга религия. Соня обаче беше непреклонна. Реагира така, както би реагирала свекърва й Индира, и не се поддаде на предразсъдъците и на архаичните традиции. В никакъв случай не възнамеряваше да остане вкъщи, докато целият свят щеше да присъства на втората смърт на мъжа й. Така каза на организаторите на погребението. Дори не се наложи да ги заплаши, че ще отнесе въпроса до най-високата инстанция в страната, защото те отстъпиха пред твърдата й решимост. Соня Ганди наистина заслужаваше да бъде изключение.
	Сега обаче трябваше да бъде на висота. Да не трепне, да не припадне, да запази присъствие на духа. Да продължи да живее, въпреки че й се искаше да умре. Колко трудно беше да сдържи вълнението си, когато след ведическите песнопения се разнесоха топовни гърмежи, а идеално строените войници отдадоха воински почести, насочиха дулата на пушките към земята в знак на траур и засвириха с корнетите си: когато официалните лица, дошли от целия свят, генералите с отрупаните си с ордени гърди и представителите на индийското правителство с памучните си дрехи, смачкани и пропити с пот от дългото стоене под слънцето, се изправиха едновременно и застанаха неподвижно в знак на последна почит; когато приятелите, дошли от Европа и Америка за последно сбогом, не можеха да сдържат сълзите си. Соня разпозна сред тях Кристал фон Щиглиц — приятеля, който я бе запознал с Раджив по време на следването им в Кеймбридж и който беше дошъл със съпругата си, испанката Пилар.
	После внезапно се надигна шепот като мъртво вълнение, идващо отдалече, от предградията на града и може би от четирите краища на огромната страна. Той се превърна в един-единствен, страшен, гърлен вик на хиляди хора, които сякаш осъзнаха безвъзвратността на смъртта, когато кладата внезапно избухна в пламъци и за няколко минути обгърна тялото в гибелна прегръдка. Рахул отстъпи няколко крачки назад. Соня се олюля. Дъщеря й я прегърна през раменете и я задържа, докато майка й се съвзе. През завесата от пламъци тримата съзерцаваха древния и страшен ритуал, в който човекът, когото толкова обичаха, гореше и се превръщаше в пепел. Беше като повторна смърт — бавна, пронизваща, така че живите винаги да помнят, че никой не може да избяга от съдбата си; смърт, която човек възприемаше чрез петте си сетива. Миризмата на изгоряло, замъглените силуети на живите зад горещия въздух, който се издигаше от кладата заедно с вихрушки от пепел, вкусът на пот, прах и дим, залепнал по устните, а после виковете „Да живее Раджив Ганди!“, които се изтръгнаха от множеството, пресъздаваха една нова и същевременно вечна сцена. Пламъците се издигаха все по-нависоко и Рахул се приготви да извърши последната част от ритуала. Въоръжен с триметрова бамбукова пръчка, той нанесе символичен удар върху черепа на баща си, за да може душата му да се издигне в небето, в очакване на следващото си прераждане.
	Соня не намираше думи, с които да опише онова ужасно чувство за загуба, което я раздираше, сякаш някаква непобедима сила я разкъсваше отвътре. В този момент разбираше повече от всякога дълбокия смисъл на този вековен обичай. Спомни си какво възмущение изпита, когато научи още щом пристигна в Индия, за съществуването на _сати_. Какъв ужас, какво варварство! — бе си помислила тя. В древността народът се прекланял пред вдовиците, които имали смелостта да се хвърлят в погребалната клада на мъжа си, за да поемат заедно с любимия пътя към вечността. Онези, които се принасяли в жертва на пламъците, били смятани за божества и били почитани като такива в продължение на години, а някои в продължение на векове. Ритуалът _сати_, който води произхода си от благородните семейства на раджпутите — военна каста в Северна Индия, по-късно се разпространил сред най-бедните слоеве и накрая бил опорочен. Англичаните го забранили, както по-късно го забранило и първото демократично правителство на Индия, заради злоупотребите, които се вършели в негово име. Първоначално обаче ритуалът _сати_ бил доказателство за върховна любов, която може да разбере само жена, когато вижда как пламъците поглъщат тялото на любимия съпруг. Също като Соня, за която огънят в онзи момент беше като освобождение, като единствен начин да сложи край на огромната мъка, изпълнила сърцето й.
	„Овладей се“ — повтаряше си тя. Трябваше да се противопостави на това желание да умре. Много добре знаеше, че животът е борба. Физическият контакт с децата й я успокои. Тогава с подновени сили в нея бликнаха противоречиви чувства: стремеж за справедливост, желание за отмъщение заради това, което бяха сторили на мъжа й, и дълбоко негодувание, защото нямаше оправдание за случилото се. Можеше ли да бъде избегнато? — питаше се непрекъснато тя. Винаги се бе опитвала да го прави, доколкото й беше възможно — разучаваше лицата на всички, които се приближаваха до мъжа й на предизборните митинги, търсеше издайническа издутина от оръжие под ризата или подозрителен жест на потенциален убиец. Знаеше, че е възможно да се случи нещо подобно. Знаеше го от деня, в който Раджи в отстъпи пред молбата на майка си, Индира Ганди — по онова време министър-председател, — и влезе в политиката. Затова когато преди два дни телефонът иззвъня в единайсет без десет вечерта, в един толкова необичаен час, Соня се обърна в леглото и си запуши ушите, сякаш за да се предпази от удара, който предусещаше, че ще получи. Най-трагичната новина в живота й в действителност беше очаквана от нея. И беше още по-очаквана, откакто Соня научи, че правителството е отменило максималната степен на охрана на Раджив, каквато му се полагаше по закон като бивш министър-председател. Или казано на бюрократичен жаргон, категория Z, а това му даваше право да бъде охраняван от Специалния отряд за безопасност, който щеше да го предпази от терористичния атентат. Защо му я бяха отнели? Защо го бяха направили, въпреки че тя толкова настояваше да я запазят? От нехайство? Или защото тази предполагаема „небрежност“ беше в интерес на целите на политическите му противници?

	* * *

	Някакъв рязък, остър, неописуем шум я върна към действителността. Прозвуча като изстрел. Или като лека експлозия. Всички, които бяха присъствали на кремация, знаеха за какво става дума. Някои сведоха глава, други вдигнаха очи към небето, трети бяха толкова погълнати от зрелището, че продължаваха да гледат като хипнотизирани. Черепът се беше пръснал под въздействието на топлината. Душата на покойника вече беше свободна. Ритуалът завърши. Хората започнаха да хвърлят цветя в пламъците, а през това време се мярна друго ужасяващо видение. Дългите и изящни ръце, които милваха децата му, поправяха електронен апарат или подписваха международни договори, се показаха, докато почернелите им пръсти се вдигаха и гърчеха в покъртително сбогуване от отвъдното. Сбогом завинаги.
	Соня избухна в сълзи. Къде беше утехата? В кой бог да я търси? Кой бог позволяваше толкова добър човек като Раджив да бъде разкъсан на хиляди парчета заради фанатизма на други хора, които също имаха семейства, които също имаха деца, които също умееха да милват и обичат? Какъв беше смисълът на тази трагедия? Децата й, уплашени, че пушекът, пепелта и силното вълнение може да предизвикат нов астматичен пристъп у нея, застанаха от двете й страни. Тя успя да възвърне самообладанието си, съзерцавайки с разбита душа как мечтата й да живее дълги и щастливи години с мъжа си се превръща в дим. _Чао, аморе_, до друг живот. Цяла Индия щеше да си я спомня такава — права и неподвижна като скала, непоколебима, чужда на виковете на изпадналата в делириум тълпа, докато огънят поглъщаше трупа на съпруга й. Беше живият образ на сдържаната болка.
	Шумът от мотора на военен хеликоптер заглуши песнопенията и виковете на множеството. Хората вдигнаха поглед към белезникавото от жегата и праха небе и върху тях заваля дъжд от листенца от рози, пускани от машината, която кръжеше над кладата. Докато тялото догаряше, семейството слезе по стълбите на платформата с несигурна походка. С разстроени лица приеха съболезнованията на президента. Останалите официални лица се скупчиха около тях в типично индийско безредие. Всички искаха да кажат няколко думи на Соня: американският вицепрезидент, кралят на Бутан, премиерите на Пакистан, Непал и Бангладеш, бившият министър-председател Едгард Хийт, вицепрезидентите на Съветския съюз и Китай, старата приятелка Беназир Бхуто… Никой обаче не успя да се доближи до вдовицата, защото внезапно настъпи хаос. Трупът принадлежеше не само на семейството и на чуждестранните сановници. Мнозинството, което в първите редици се състоеше от членове и активисти на партията на Раджив, чувстваха, че той принадлежи и на тях. Бяха само една малка част от четирите милиона членове на партията, която под баналното и невзрачно име Индийски национален конгрес (ИНК) представляваше най-многочислената политическа организация в света. Бе създадена в средата на XIX век като обединение на малки политически групи, борещи се за равноправие между индийци и англичани в рамките на империята. Махатма Ганди я превърна в мощна партия, чиято цел беше да постигне независимостта на страната по пътя на ненасилието. Неру беше неин председател, после дъщеря му Индира, а Раджив беше последният. Въпреки знойния въздух, в който трудно се дишаше, сега членовете на партията искаха да видят отблизо смъртните останки на лидера си, превърнали се в пепел. Всички искаха да се доближат до пламъците на смъртта и на спомена, затова пометоха металните ограждения, сякаш бяха от слама, и се хвърлиха към кладата с вика: „Раджив е безсмъртен!“. Черните котки, елитните командоси, бяха принудени да се намесят. Образуваха човешка преграда около семейството и ги отведоха стъпка по стъпка, сред истеричните викове на обезумялата тълпа, до колите, където бяха в безопасност.

	* * *

	През следващите дни Соня, в състояние на шок, се затвори в себе си. Намираше убежище в спомените за живота си с Раджив и избухваше в ридания всеки път, когато излизаше от унеса и се сблъскваше с ужасната реалност на отсъствието му. Непрестанно мислеше за мъжа си, не искаше да спре да мисли за него, сякаш ако го направеше, щеше да причини отново смъртта му. Дори не искаше да се раздели с двете урни, съдържащи праха му, но това беше неизбежно и беше част от ритуала, чрез който смъртта се връща към живота.
	Четири дни след кремацията, на 28 май 1991 г., Соня, придружена от двете си деца, се качи на специалния влак, който щеше да ги отведе в Аллахабад — града на семейство Неру, където всичко бе започнало преди сто години. В купето, чиито седалки бяха обвито с бял плат, покрит с цветове на маргарити и жасмин, урните бяха поставени на нещо като пиедестал до снимката на усмихнатия Раджив. Соня, Приянка и Рахул пътуваха седнали на пода. Влакът спираше на нижещите се една след друга гари, препълнени с хора, които бяха дошли да отдадат последна почит на лидера си. Соня се чувстваше на края на силите си от толкова вълнение, но за нищо на света не би престанала да поздравява тези бедни хора с изпити лица, облени в пот и сълзи, които въпреки всичко се усмихваха и й предлагаха утехата си. Усмивките на бедните в Индия бяха един нематериален дар, който идва от сърцето. Неру, свекърва й и мъжът й казваха едно и също: доверието на народа, сърдечността на хората, преклонението и — защо не? — любовта, която ти засвидетелстват, компенсират всичките саможертви. Именно това беше истинското удовлетворение за един достоен политик, отплата за всичките неприятности, която придава смисъл на работата му, на живота му. През цялото това денонощие, в което влакът, кръстен с името _heartbreak express_ — експресът на разбитото сърце — измина шестстотинте километра път, Соня успя да се увери в силната обич на народа към семейството на мъжа й — „семейството“, както го наричаха индийците, беше толкова популярно, че нямаше нужда да уточняват за кое точно става дума; семейство, което бе управлявало Индия в продължение на повече от четири десетилетия, но от четири години не беше на власт. Соня се загледа в сина си, който беше заспал, докато пътуваха към поредната гара. Дано никога повече семейството да не се върнеше във властта. Приянка гледаше с отсъстващ поглед — тя също беше изтощена. Толкова приличаше на Индира — същата осанка, същите блестящи и умни очи. Бог да ги пази.
	В Аллахабад урната с праха бе поставена в Ананд Бхаван — старинната къща на семейство Неру, която Индира превърна в отворен за посетители музей, когато стана министър-председател. Дворът в мавритански стил, с фонтан в центъра, напомняше за първоначалния й собственик, мюсюлмански съдия от Върховния съд, който през 1900 г. продал къщата на Мотилал Неру, прадядото на Раджив — блестящ адвокат, който печелел толкова пари, че както твърдеше легендата, пращал дрехите си по кораб в едно химическо чистене в Лондон. Този едър мъж с гъсти мустаци, който се обличал като джентълмен, бил общителен, щедър, бонвиван и шегобиец, обожавал сина си Джавахарлал — може би защото само той му останал, след като преди него изгубил двама синове и една дъщеря. Тази силна и споделена любов била в основата на борбата за независимост на едната шеста от човечеството Мотилал искал синът му да разгърне целия си потенциал, а това изисквало да му даде възможно най-доброто образование, макар това да означавало да го отдели от себе си: „Едва когато те оставих за пръв път в интерната в Англия, осъзнах колко много те обичам“ написал му то, защото не можел да преодолее мъката, че е оставил самичък тринайсетгодишна си син, при това толкова далече. Това, което Мотилал печелел годишно, щяло да е достатъчно, за да му осигури някакъв бизнес и да му реши живота завинаги. За бащата обаче това било лесен и егоистичен изход: „Смятам, без да имам и най-малкото намерение да се хваля, че съм основоположник на богатството на семейство Неру. Надявам се, скъпо мое момче, че ти ще продължиш градежа върху тези основи, които съм създал, и ще бъда щастлив да видя как върху тях се извисява до небето едно благородно дело“. Благородното дело се оказало борбата за независимост на страната, в която баща и син участвали с цялата сила на убежденията си.
	Животът на семейство Неру се променил, когато Джавахарлал представил на баща си едни наскоро завърнал се от Южна Африка адвокат, който организирал съпротивата срещу колониалното господство на англичаните. Бил чудноват мъж, облечен с _дхоти_ — широки панталони от ръчно тъкан суров памук. Имал несъразмерно дълги ръце и крака, поради което приличал на дългокрака птица. Малките му очи се присвивали зад очилата с метални рамки, когато на лицето му се появявала характерната закачливо-добродушна усмивка. Бил почитан от последователите си като светец, но същевременно се проявявал като ловък политик, владеещ изкуството на простите жестове, чрез които общувал с душата на Индия. Младият Неру го смятал за гений.
	Така Махатма Ганди се свързал със семейството и го променил завинаги. Екстравагантният Мотилал изоставил изискаността заради простотата, сменил костюмите си от „Савил Роу“* и цилиндрите с _дхоти_, като Ганди. Предложил дома си и богатството си на каузата на независимостта. Огромният салон бил преобразуван от Мотилал в зала за събрания на партията Индийски национален конгрес. Домът на семейство Неру постепенно се превърнал в дом на цяла Индия. Пред решетката на пътната врата винаги имало тълпа от симпатизанти, които искали да видят бащата и сина, да получат техния _даршан_ — старинната традиция с религиозни корени, която се състои в установяване на визуален контакт с дълбоко почитана личност, за да се получи по този начин нейната благословия, поради невъзможност да се докоснат краката или ръцете й. Към края на живота си Мотилал, болен от фиброза и рак, бил хвърлен в Затвора в Наинитал. Там споделял една и съща килия със сина си, който се грижел за него. Патриархът умрял, без да дочака независимостта, без да узнае, че синът му, който светът ще познава като Неру, ще бъде първият министър-председател на новата нация. Свършил дните си в къщата Ананд Бхаван в един февруарски ден на 1931 г., в присъствието на жена си и на сина си, който държал главата му в скута си.
	[* Улица в Лондон, позната като Мека на мъжката мода. Б. пр.]
	Боядисаните в небесносиньо и кремаво стаи съхраняваха мебелите, книгите, снимките и сувенирите на онези, които бяха живели в тях. В стаята на Махатма Ганди имаше тънък дюшек на земята, скрин и предачно колело, с което той предял памук и което превърнал в символ на съпротивата срещу англичаните. В стаята на Неру имаше просто дървено легло, килим, много книги и статуетка на трите маймунки, символизиращи будистките заповеди: затвори очи, за да не виждаш злото; запуши уши, за да не чуваш злото: покрий уста, за да не говориш за злото.
	Соня си спомни за първия път, когато посети това място. Свекърва й Индира я разведе из къщата. Тогава не обърна внимание на невероятния символичен заряд, който тя притежаваше в историята на Индия. Просто посещаваше дома на прадедите на семейството на мъжа си, къщата, в която се бяха родили, а после се бяха оженили първо Неру, а после дъщеря му Индира. Не бе успяла да прозре в цялата дълбочина значението, което съхраняваше тази къща между стените си, въпреки че Индира й показа тайната стая за събрания в мазето, в която Неру и другарите му от току-що създадената партия Индийски национален конгрес се криели, за да избегнат хайките на британската полиция. Сега, когато се връщаше тук с праха на съпруга си, виждаше всичко с други очи. Викторианската къща беше не само мястото, където бе кипял бурен семеен живот; нейните стени бяха свидетели на интригите, мечтите, надеждите и превратностите в борбата за независимост. Нейните стени бяха съвременна Индия. Урната с праха на Раджив — последната вещ, която се прибавяше към останалите, беше като точка в края на една дълга фраза, която Мотилал Неру бе започнал да пише през XX век, когато основава тук местната секция на една политическа организация, наречена Индийски национален конгрес. Кръгът се беше затворил.

	* * *

	На обяд Соня и децата й, придружени от малка свита, напуснаха семейната къща и се отправиха към Сангам — едно от най-свещените места на хиндуизма, където кафеникавите води на Ямуна се сливат със светлите води на Ганг и с водите на друга, въображаема река Сарасвати*. Стигнаха до огромна пясъчна ивица край брега, над който се извисяваше древна мюсюлманска крепост със стени, покрити с бръшлян. Вътре имаше столетен бенгалски фикус, който, според легендата, можеше да освободи от цикъла на прераждането всеки, който скочи от клоните му. На това място на всеки три години се празнува Кумбх Мела — събитие, на което се стичат милиони поклонници от цяла Индия, за да се пречистят от греховете си. Това е най-многолюдното религиозно стълпотворение в света. Сега също имаше много хора, но мястото е толкова обширно, че изглеждаше пусто. На една платформа над реката свещеникът — иандит** Чуни Лал, приятел на семейството, принесе дар и поде молитви на фона на звънтенето на хиляди камбанки и ехото на раковините, след което връчи медната урна на Рахул. Момчето я взе и бавно разпръсна праха в спокойните води, в които се отразяваха златистите лъчи на слънцето. Същите тези води бяха приели праха на Мотилал, на Махатма Ганди, на Неру, Соня и Приянка, застанали на известно разстояние, наблюдаваха сцената със сгърчени от мъка лица, после се приближиха до Рахул, приклекнаха и помилваха водата с ръце. Свидетелите на сцената, сред които беше и секретарят на мъжа й, щяха да отнесат завинаги в спомените си образа на тримата: Рахул, ридаещ над майка си, Приянка, положила глава върху рамото на Соня, а тя самата — неутешима, със стичащи се по лицето й сълзи, които се сливаха с водите на Ганг, великата река на живота.
	[* Индийците вярват, че Сарасвати с невидима подземна река, която се влива в Ганг. — Б. пр.]
	[** Почетно звание на брахман. — Б. пр. ]


>>	2.

	„Госпожо, това е разписанието на полетите до Милано.“ Соня не си спомняше да е искала тази информация от секретаря на съпруга си. Може би го бе направила след първоначалния шок от огромната трагедия, когато бе изпитала нужда от закрила; когато внезапно й бе минала мисълта да избяга от тази страна, която убиваше децата си, да потърси утеха в семейството си, топлината на близките си, сигурността на малкото градче Орбасано недалеч от Торино, където бе живяла до деня на сватбата си. Спомни си, че веднага щом се върна от мястото на атентата в Южна Индия с останките на мъжа си, тя се обади по телефона на ужасените си близки. Сестра й Анушка й каза, че вече не вдигала телефона, защото звънели журналисти от целия свят, за да разпитват за подробности за случилото се, а тя не знаела какво да им каже. „Все още не се знае — обясни й Соня, — може да са сикхите, които убиха Индира, или индуските фундаменталисти, които убиха Ганди, или мюсюлманските екстремисти от Кашмир… Беше в черния списък на поне десетина терористични организации.“ Сега Соня съжаляваше, че не го бе накарала да изиска от правителството засилени мерки за сигурност. Раджив не вярваше в тях: „Ако искат да те убият, ще го направят“ — казваше той.
	Когато майка й се обади отсреща, Соня се разплака. Майка й беше в Рим, при Надя — малката сестра, която се бе развела с мъжа си, испански дипломат.
	— Може би трябва да се върнеш в Италия — каза й тя.
	— Не знам — отвърна й Соня с пресеклив глас.
	Толкова много съмнения я връхлитаха! Струваше й се, че ако си тръгне, това би било равносилно да убие част от себе си. Наистина бе дошла в Индия, бе приела обичаите й, бе се влюбила в хората й от любов към Раджив. Сега какъв беше смисълът да остава? Не й ли беше писнало да живее заобиколена от телохранители, които в съдбоносния час се оказват неспособни да предотвратят най-лошото? Спомни си, че преди време Раджив, загрижен за сигурността на децата им, имаше намерение да ги изпрати да учат в Американския колеж в Москва. Соня нямаше никакво желание да се разделя с тях. Британската традиция, впоследствие възприета от заможните класи на Индия, да прашат децата си в пансион, шокираше същността й на италианска _mamma_. Така че ги оставиха вкъщи, в Ню Делхи. В началото всяка сутрин в дома им идваха учители, а после ходеха с охрана на училище, за да растат в „нормална“ среда, което обществото сметна за акт на смелост: толкова бяха големи заплахите, надвиснали над семейството на министър-председателя.
	Предложението на майка й да се върне в Италия я изправи пред конфликт, който в момента й беше трудно да реши. Жесток конфликт, защото, от една страна, беше уплашена за сигурността на децата си и би било логично да промени напълно живота си, да се върне в Италия, да изостави семейната традиция на мъжа си: от друга страна, инерцията от годините, които бе прекарала тук, носейки огромната отговорност на династията Неру-Ганди, я теглеше да останат в същата къща, като пазители на паметта, обградени от неизменните верни приятели, от обичта на толкова хора, с пълното съзнание колко трудно би било да се измъкне от мрежата на политиката в Индия. Трябваше да избира между сигурността, анонимния живот и откъсването от едно самоналожено изгнаничество и високото положение, което би могло да превърне един ден някое от децата й в министър-председател и евентуално също да доведе до убийството му. Като Индира или Раджив. Помисли си, че е по-добре да промени живота си, за да се спаси, да забрави за омразната й политика, да избяга от властта, която винаги бе презирала и която сега я беше съкрушила.
	Но… може ли човек да избяга от съдбата си? Чувстваше се индийка, беше обикнала хората в тази страна и знаеше, че те също я обичат. Как да скъса връзката с паметта на съпруга си, олицетворявана от приятелите, от другарите, от любовта на индийския народ? Би било равносилно да изгуби душата си. Освен това езикът на тялото й не лъжеше: жестовете, походката й, завъртането на главата отляво надясно, за да каже „да“, все едно че казваше „не“ — толкова типично за индийците, — начинът, по който събираше дланите си, гледаше, слушаше, акцентът й… всичко това беше присъщо на чистокръвна индийка. Какво щеше да прави в Италия? Какъв живот я очакваше в Орбасано, освен компанията на най-близките й от семейството? Тук бяха приятелите й, тук беше нейният свят, тук беше прекарала двайсет и три години интензивен и щастлив живот. Освен това децата й вече не бяха малки… Щяха ли да поискат да заминат и да живеят на място, което бяха посещавали само по време на ваканциите? След като бяха израснали в домовете на двама министър-председатели на Индия — първо на баба им Индира, после на баща им Раджив, с всичко, което това означаваше, — щяха ли да свикнат с анонимния живот в един провинциален италиански град? Вярно, говореха свободно италиански, наполовина бяха италианци, но се чувстваха истински индийци. Тук бяха израсли, тук бяха научили от баща си да обичат тачи огромна, изпълнена с трудности, невероятна страна: тук бяха възприели ценностите на прадядо си Неру, великия герой от борбата за независимост и основател на съвременна Индия; ценности като почтеността, толерантността, презрението към парите и култа към служенето на другите, особено на най-нуждаещите се. Тук бяха израснали, като голямо индийско семейство, в дома на баба си Индира, която ги прегръщаше, докато разговаряше с Андрей Громико или с Жаклин Кенеди, или им помагаше да си напишат домашните на кухненската маса. Щяха ли да се примирят децата й с един охолен и удобен живот в най-добрия случай, но далече от всичко, с което бяха закърмени от раждането си? А за самата нея завръщането в градчето, в което бе родена, нямаше ли да бъде поражение?
	— Мисля, че животът ми е тук, мамо — каза накрая Соня, когато възвърна способността си да говори.
	— Госпожо, имате посещение.
	Секретарят, който я прекъсна, остана на прага и се оттегли, когато Соня му направи знак с ръка, че веднага отива. Тя се сбогува с майка си и затвори телефона, бършейки сълзите си. Стана, изглади гънките на сарито си и се отправи към кабинета на съпруга си. Намираше се на партера на вилата в колониален стил, където се бяха настанили, след като напуснаха резиденцията на министър-председателя. Когато видя всичките му вещи на мястото си — фотоапаратите, книгите, списанията, документите, радиото, за миг й се стори, че той още е жив, че всеки момент ще се завърне от някое пътуване, че това, което изживява, е просто лош сън, че животът продължава, защото с по-силен от смъртта. През вратата обаче не влезе Раджив — усмихнат, уверен и готов да я прегърне, а трима негови съпартийци, трима ветерани с опечалени и скръбни лица. Двама от тях бяха облечени с индийски ризи с висока яка, третият — с костюм тип сафари. Атентатът не само беше съсипал семейството, но бе оставил Индийския национален конгрес без водач. А някой трябваше да ръководи партията. Кой щеше да е следващият? — именно този въпрос високопоставените партийци, които сега посещаваха Соня, си бяха задали няколко часа след като научиха за трагедията.
	— Соняджи — обърна се към нея говорителят на тримата, използвайки наставката _джи_, която изразява обич и уважение, — искам да знаеш, че Работният комитет на Индийския национален конгрес, ръководен от стария приятел на мъжа ти Нарасимха Рао, те избра единодушно за председател на партията. Поздравления.
	Соня ги погледна с апатия. Нима скръбта не е нещо чисто и свято? Още не бе оплакала мъжа си — и политиците вече бяха тук. Животът продължаваше неумолимия си ход. Беше неспособна да се усмихне, дори нямаше желание и сили да се преструва, че се чувства поласкана от изхода на гласуването.
	— Не мога да приема. Знаете, че политиката не е моята стихия. Не искам да приема.
	— Соняджи, не знам дали си даваш сметка за това, което комитетът ти предлага. Предоставя ти абсолютната власт над най-голямата партия в света. Поднася ти я на тепсия. И най-вече ти предлага възможността да поемеш наследството на мъжа си, така че смъртта му да не е била напразна…
	— Моментът не е подходящ да говорим за това…
	— Работният комитет заседава в продължение на часове, преди да ти отправи това предложение. Уверявам те, че мислихме много. Ще имаш пълната свобода да действаш и можеш да разчиташ на подкрепата ни. Молим те да продължиш семейната традиция. Това е твой дълг като добра дъщеря на Индия.
	— Единствено ти можеш да запълниш празнотата, която остави Раджив — добави друг.
	— Индия е огромна страна — отвърна Соня. — Едва ли съм единствена измежду един милиард души.
	— Ти си единствената Ганди…
	Соня вдигна очи към небето, сякаш очакваше този аргумент.
	— …без да броим децата ти, разбира се.
	— Децата ми са още много млади, а и днес не им е до политика.
	— Да се наричаш Ганди в Индия е голямо нещо… — подхвърли друг.
	— Знам какво искате да ми кажете — прекъсна го Соня. — Това име задължава, но и обрича. Видяхте какво се случи.
	Всъщност фамилията на Соня беше Ганди, защото свекърва й Индира се бе омъжила за един парс* на име Фероз Ганди, а не защото имаше роднинска връзка с бащата на нацията Махатма Ганди. Можеше да се нарича Кумар или Бозе, или Капур, или с което и да е от обикновените фамилни имена в Индия. По някаква случайност обаче фамилното й име бе съвпаднало с това на най-прочутия и най-обичания от народа индиец, който го беше повел по пътя на свободата. Човекът, който бе станат толкова близък на семейство Неру, че беше смятан за част от тях. Заедно извоюваха независимостта и успяха да го постигнат благодарение на един мощен инструмент — партията Индийски национален конгрес, която сега беше осиротяла. Всичко това придаваше на семейство Ганди, включително и на Соня, ореол, който имаше неоценима стойност за политиците от партията.
	[* Член на общност в Индия, изповядващ зороастризъм]
	— Погледни… Ти си наследничка на тази снимка.
	Единият от тях сочеше снимка в сребърна рамка, поставена върху масичката до дивана. На нея беше малката Индира, седнала до Махатма.
	— Много ви благодаря, че ми предлагате този пост. Това е голяма чест за мен, но не го заслужавам. Знаете, че ненавиждам известността. Освен това нямам кръвна връзка със семейството, аз съм снахата…
	— Ти се омъжи за индиец, а знаеш, че тук снахата става част от семейството на мъжа… Следвала си стриктно нашите традиции. Индийка си като всяка друга, но не всяка индийка е жена на един Неру-Ганди. Погледни тази снимка. Червеното сари, което носеше на сватбата, не е ли същото, което Неру е изтъкал в затвора?
	— Да, но това не отменя факта, че съм чужденка.
	— На народа му е все едно къде си се родила. Няма да бъдеш първата чужденка по рождение, която е председател на партията — намеси се третият. — Спомни си, че Ани Безант, една от първите лидери на партията и първата, която е станала неин водач на национално ниво, е била ирландка. Идеята не е толкова абсурдна.
	— Времената са били други. Твърде уязвима съм, за да поема този пост. Представяте ли си нападките на опозицията? Ще настроят народа срещу мен, а това ще бъде пагубно за всички.
	— Соняджи, правим ти предложение, без да поставяме условия — каза най-възрастният от тримата, хитър политик, известен с умението си да манипулира, който се канеше да извади поредния коз. — Може би най-важното за теб е, че отново ще разчиташ на най-висока степен на сигурност, както по времето, когато Раджив беше премиер.
	— Съжалявам, но чукате на погрешна врата. Нямам амбиции за власт, никога не съм харесвала този свят, не се чувствам добре в него, мразя да съм център на внимание. Раджив също не го харесваше. Влезе в политиката само защото майка му го помоли. Иначе щеше да продължава да е пилот от индийските авиолинии, щеше сега да е жив и вероятно щяхме да бъдем много щастливи… Така че съжалявам много, но не разчитайте на мен.
	— Само ти можеш да предотвратиш сриването на партията. А ако партията рухне, много е вероятно цялата страна да се разпадне. Какво е поддържало Индия обединена още от независимостта? Нашата партия. Кой е гарантът на ценностите, благодарение на които всичките общности съжителстват мирно? Партията Индийски национален конгрес. Откакто не сме на власт, сме свидетели на настъплението на старите демони: омразата между общности, религии, сепаратистките амбиции на толкова щати… Страната върви с бързи стъпки към разруха, само ти можеш да ни помогнеш да я спасим. Имаш авторитет и хората те обичат. Затова дойдохме лично да се обърнем към чувството ти за отговорност.
	— Отговорност? Защо това семейство трябва постоянно да плаща с кръвта на членовете си дан на страната? Ме беше ли достатъчно със смъртта на Индира и Раджив? Още ли искате?
	— Помисли си, Соняджи. Помисли за Неру, за Индира, за Раджив… Семейството ви е свързано с Индия като лиана около стъблото на дърво. Без вас ние сме нищо. Без теб няма бъдеще за тази велика нация. Дойдохме да ти предадем това послание. Знаем, че моментът е тежък, и те молим да ни простиш, че прекъсваме траура ти, но не ни изоставяй. Не обръщай гръб на толкова саможертва и борба. Ти държиш в ръка факела на семейство Неру-Ганди, не го гаси.
	Думи, думи, думи… Винаги има една по-голяма мечта, един по-висок идеал в края на пътя, един по-благороден аргумент, едно по-добро оправдание, които да украсят крайната цел, която всъщност е вземането на властта. Политиците винаги намират доводи и извинения, за да говорят за единственото, което ги интересува — властта. Соня беше живяла дълги години в сянката на двама министър-председатели и знаеше много добре това. Представяше си отчаянието на водачите на листата, които щяха да се представят на изборите и които сега също се чувстваха като осиротели. Убийството на мъжа й бе сринало мечтите на много хора, не само на близките му. Представяше си догадките, маневрите, хитростите, лъжите на всички, които се бореха да наследят мястото на Раджив в партията. Залогът беше много висок, затова тези партийни апаратчици бяха дошли да я увещават, без да губят време. Дори в този печален момент мислеха за нея не като за човешко същество, а като за инструмент, чрез който да държат юздите на властта. Сега беше моментът да заемат позиции в партията, защото властта не търпи празно. В страна с оскъдни ресурси, където възможностите са малко, политическата власт е ключът към личното благоденствие.
	От Раджив и Индира Соня се бе научила да държи политиците изкъсо, да не позволява да я използват. Те обаче бяха хитри и смятаха, че Соня накрая ще отстъпи, че ще го направи ако не заради самата нея, то заради децата си, за да запази живо името на семейството, защото властта е магнит, от който е невъзможно човек да бяга. Не твърдяха ли ведическите поети, че дори боговете не могат да устоят на ласкателствата?
	На следващия ден Соня изпрати писмо до централата на партията: „Дълбоко съм трогната от доверието, което Работният комитет ми гласува. Трагедията обаче, сполетяла мен и децата ми, не ми позволява да приема председателския пост на тази голяма организация“. Това беше като студен душ за партийците, които не приеха отказа й и решиха да продължат да я притискате всички възможни средства. Всяка сутрин симпатизанти на партията се струпваха пред къщата й в колониален стил в центъра на Ню Делхи, на булевард „Джанпат“. Носеха плакати и викаха: „Да живее Раджив Ганди; Соня — председател“. Соня се ядоса и помоли секретаря на мъжа си да прогони манифестиращите, да сложи край на това според нея глупаво и безсмислено зрелище. „Да си намерят заместник — мислеше си тя. — Семейството ми вече е направило достатъчно…“
	Истински успокоени се почувстваха единствено роднините й в Орбасано, близо до Торино, когато прочетоха новината във вестника. „Всички в града въздъхнахме с облекчение — заяви една съседка. — Добре че не е приела поста на мъжа си, щеше да е много опасно за нея и за децата й.“


>	Действие I
>	Богинята Дурга язди тигър

E>
	На властта е присъщо да се пази.
@	Паскал
E$

>>	3.

	Соня беше осемнайсетгодишна, когато реши да отиде в Англия, за да научи английски език, и там се влюби в Раджив. Беше толкова хубава, че на улицата хората се обръщаха след нея. Вървеше изправена и имаше лице на мадона, обградено от гладка тъмно кестенява коса. Джосто Мафео, неин съученик — сега известен журналист, — който в края на седмицата пътуваше с нея с автобуса от градчето Орбасано до центъра на Торино, си я спомняше като „една от най-красивите жени, които съм познавал“. Беше не само хубава, но и интересна, вярна приятелка, спокойна и уравновесена. Не обичаше да участва в многолюдни веселби и винаги се държеше с известна резервираност.
	Не беше странно, че бащата на Соня — едър мъж, чието лице на планинец носеше отпечатъка на тежкия труд на открито, се противопостави толкова ожесточено на идеята дъщеря му да замине да учи английски в Кеймбридж. Стефано Майно имаше сресана назад коса, червени бузи и гъсти мустаци, които гъделичкаха дъщерите му, когато ги целуваше. Беше толкова старомоден, че преди години, когато се установиха в Орбасано и той научи, че училището там е смесено, отказа да запише в него дъщерите си и ги изпрати в девическото училище в Сангано, селище на десетина километра от града им. Когато трите му дъщери поотраснаха, винаги искаше да знае къде са и с кого се срещат. Също не му се нравеше да излизат в края на седмицата, въпреки че правеха това само през деня — за вечерни излизания дума не можеше да става. Ходеха до Торино, на половин час с влак или автобус, и се разхождаха под колонадите на красивите му булеварди, а ако времето беше лошо, се черпеха с приятелките си в някоя от прочутите _cremeries*_ в града. Стефано беше човек със строги принципи и неизбежно влизаше в конфликт с подрастващите си дъщери. Противопоставяше му се обикновено Анушка, най-голямата — момиче със силен характер, непокорна и избухлива. В сравнение с нея Соня беше истински ангел. Надя, най-малката, още не създаваше проблеми.
	[* Първоначално магазин за млечни продукти, превърнали се в последствие и в заведения за хранене]
	Съпругата му Паола — жена с правилни черти, широка усмивка и приветливи маниери, компенсираше с деликатността си строгостта на Стефано. Беше по-открита, по-толерантна, по-отзивчива. Може би защото беше жена, разбираше дъщерите си, макар че бе израсла в планинско село с не повече от шестстотин жители и във времена, в които Италия е била бедна страна. Много бедна. Дъщерите й никога не бяха доели по задължение крави, никога не бяха работили на полето, нито бяха сервирали кафе в бара на семейството. Бяха се родили след войната, бяха деца на плана „Маршал“, на икономическата експанзия, на възхода на Италия в Европа. Бяха опознали бедността отстрани, защото в годините след войната беше невъзможно човек да избяга от гледката на сакати и просяци, които търсеха топлината на слънцето и хорската милостиня, опрени на стените на сградите около градския площад. Този досег ги беляза завинаги, особено Соня. Във Виченца, най-близкия град до селото, в което живееха, бедността се забелязваше още преди да се стигне до центъра — в кварталите от колиби, където децата играеха голи или облечени с дрипи.
	— Защо майките им ги оставят да ходят голи? — питаше учудено Соня.
	— Нямат дрехи, затова ходят така. Не го правят нарочно, а просто защото нямат пари. Бедни са.
	За пръв път момичето разбра колко е страшно да си беден. Освен това, добави майка й, някои семейства гладували. Нима енорийският свещеник не идваше всеки месец у тях, за да взима мляко на прах, ядене и дрехи, които после раздаваше на най-нуждаещите се? Този свещеник знаеше, че винаги може да разчита на семейство Майно, които, въпреки че не живееха охолно, бяха ревностни католици и даваха своята лента за бедните.
	— В Евангелието се казва, че бедните първи ще влязат в царството небесно… Не си ли го учила в часовете по вероучение?
	Соня кимаше утвърдително, докато помагаше на майка си да приготви пакета с употребявани дрехи. В дома на Майно не се изхвърляше нищо, не се прахосваше нищо. Малките наследяваха дрехите на по-големите. Това, което не се използваше, се даваше на бедните. Споменът за войната беше твърде пресен, за да забравят стойността на вещите.

	* * *

	Родителите на Соня бяха родом от областта Венето, и по-точно — от село Лузиана в Азиаго, в алпийските предпланини — животновъдна област, дала името си на едно от най-прочутите италиански сирена и известна също с мраморните си кариери. Родителите на бащата, семейство Майно, бяха простовати, почтени, добродушни и много работливи хора. Качества, които не се бяха изплъзнали от вниманието на майката на Соня — Паола Пребедон, дъщеря на бивш карабинер, който държеше бара на дядо й в село Комароло ди Конко, в дъното на долината. Стефано и Паола се венчаха в красивата черква на Лузиана, посветена на апостол свети Яков, с остра като стрела кула, сочеща към небето и наподобяваща минарето на джамия — несъмнено влияние от османците, минали през тези земи преди векове.
	Соня се роди в девет и половина вечерта на 9 декември 1946 г. в градската болница на Маростика — старинно градче, разположено в подножието на планините Азиаго. _Е nata una bimbaaa!*_ — новината бързо стигна до Лузиана и ехото отекна в каменните стени на къщите, в оборите, скалистите стръмнини и в близките планини и заглъхна в далечината. В чест на новороденото момиченце и следвайки традицията, жителите на селото вързаха розови панделки на решетките на прозорците и на вратите на къщите си.
	[* Роди се момиче! (итал.). — Б. пр.]
	След няколко дни бе кръстена от енорийския свещеник на Лузиана с името Едвидже Антония Албина Майно, на името на баба й по майчина линия. Стефано обаче искаше друго име за дъщеря си.
	По-голямата, кръстена с името Ана, той наричаше Анушка, а Антония прекръсти на Соня. Така изпълняваше обета, който бе дал, след като се върна жив от руския фронт. Като мнозина бедни италианци, и Стефано се беше подвел по фашистките идеи и пропагандата на Мусолини и в началото на войната се беше записал в 116-а пехотна дивизия на Виченца, в полк към корпуса на берсалиерите*, който се радваше на изключителна репутация в италианската армия и в който бе служил самият Дуче. Берсалиерите, известни с бързото си темпо при маршируване — повече от трийсет стъпки в минута — и най-вече с шлема с широка периферия, от едната страна на която висеше кичур бляскави пера от черен петел, бяха обгърнати от ореол на смели и непобедими воини, които военният поход в Русия помете с един замах. Дивизията изгуби три четвърти от хората си в първия сблъсък с руснаците, а хиляди бяха пленени. Сред тях беше и Стефано, който успя да избяга заедно с други оцелели. Укриха се в един хамбар в руската степ, където живяха няколко седмици под закрилата на семейство селяни. Жените излекуваха раните им, мъжете им дадоха храна и това преживяване, освен че им спаси живота, ги промени напълно. Като хиляди италиански войници, те се върнаха от фронта разочаровани от фашизма и благодарни на руснаците за това, че ги бяха спасили. Оттогава Стефано престана да говори за политика; за него тя беше изтъкана от лъжи. В чест на семейството, което му бе спасило живота, той реши да кръсти дъщерите си с руски имена. И за да не влиза в спор със семейството на жена си, както и със свещеника, за когото името Соня не беше част от именника на светци — София беше приемливо, Соня обаче не, — Стефано се съгласи да я запишат в регистъра с католически имена. След кръщавката поканиха съседи и близки да похапнат треска ала Вичентина — любимото ястие в района, с много полента, която да топят в соса. Беше истински лукс да се намери треска, защото в онова следвоенно време липсваше почти всичко, дори във Виченца, столицата на областта, разположена на петдесет километра долу в равнината.
	[* Елитен военен корпус лека пехота и сухопътните войски на италианската армия. — Б. пр.]
	Радостта на семейство Майно щеше да е пълна, ако не бяха трудностите, с които Стефано се сблъскваше, за да издържа нарастващата си челяд. През онези години беше почти невъзможно човек да се измъкне от хватката на бедността. Парите им стигаха за храна и дрехи и почти за нищо повече. Семейството не притежаваше земи, имаха само няколко крави и една каменна къща, която самият той бе построил — последната на улица „Майно“, на която поколения негови роднини, първоначално дошли от Германия, бяха издигнали домовете си. Бяха спартански, но имаха великолепен изглед към долината. Каменни ограждения разделяха ливадите, в които пасяха кравите, чието отглеждане беше главното препитание в района, защото земята не беше подходяща за земеделие — беше камениста и твърде неравна. Соня и сестрите й израснаха пред възхитителната гледка на долината на Лузиана, която променяше цветовете си според сезоните. Всичките тонове и нюанси на зеленото и кафявото се редуваха пред очите им — от изумруденозеленият на дърветата през пролетта и златистия на полята през лятото до меднокафявия през есента и белия през зимата. За децата първият сняг през годината беше истински празник, който посрещаха с ликуване; правеха снежни човеци и се замеряха с топки по побелелите улици. Соня обаче се задъхваше от игрите в студа и скоро се прибираше вкъщи. Обичаше да се сгушва до желязната печка в кухнята, докато вятърът свиреше през процепите на прозорците.
	В неделните утрини звънтенето на хлопките на кравите се смесваше със звъна на черковната камбана, докато семейството, издокарано с празничните си дрехи, отиваше на служба, която никога не пропускаше. Молеха се Стефано да си намери работа, астмата на Соня да отшуми, положението в страната да се подобри, така че момичетата да имат всичко необходимо и да израснат здрави и щастливи. В началото на петдесетте Стефано най-после намери работа, но не в селото, а от другата страна на планините, в Швейцария. Заради опита му като зидар и изпълнителността му го наемаха всеки сезон. Заминаваше за около два месеца и се връщаше с джобове, пълни с лири, които се топяха по-бързо, отколкото очакваха.
	През 1956 г. Стефано взе решение да напусне селото, както бяха направили тримата му братя и толкова много негови съграждани. Промишленият център в Торино, разраснал се около „Фиат“, беше като магнит за милиони италианци, които искаха да избягат от мизерията в селата. Семейство Майно прекоси с влак цяла Северна Италия и се установи в Орбасано — индустриално градче в околностите на Торино. Избраха него, защото Джовани, един от братята на Стефано, когото наричаха Мавъра заради мургавата му кожа, се беше оженил за момиче от близко село и твърдеше, че бумът в строителството се нуждае от многобройна работна ръка. Освен това Стефано познаваше района, защото през трийсетте бе работил за армията в ремонта на военни укрепления на границата с Франция, в Алпите. Харесваше пиемонтците може би защото също бяха планинци — прями, открити хора, които не си губеха времето с увъртания.
	Работа, работа и пак работа — това беше рецептата на Стефано, за да преуспее бързо. Не правеше нищо друго, нямаше никакво хоби, нито беше почитател на спорта, макар че обичаше да посещава бара на Пиер Луиджи, за да гледа финалите на „Ювентус“ по телевизията. В същия този бар редовно ходеше и дъщеря му Соня, защото Пиер Луиджи продаваше най-хубавите сладоледи в околността. „Беше много будно, много весело дете“ — казваше той за момичето.
	Когато пристигна в Орбасано, Стефано вече беше строителен майстор и основа собствена строителна фирма. Започна с ремонти, после построи еднофамилни къщи, малки _palazzi*1_ и двуфамилни къщи. „Беше много принципен човек“ казваше за него Данило Куадра, техник, който му поправяше бетонобъркачките и останалите машини и който накрая се превърна в негов най-добър приятел. Всеки следобед се виждаха, за да пият кафе в „Бара на Нино“, на площада срещу кметството — двуетажна сграда с покрита галерия, часовник на фасадата и италианското знаме на балкона. До него се намираше черквата „Св. Йоан Кръстител“ с характерната си кула и острите тъмносини покриви, в която в неделя ходеха на литургия със семействата си. Стефано беше човек на точността и рутината. След срещата с приятеля си Данило Стефано се прибираше вкъщи пеша по булевард „Фрейус“, обграден от грозновати и безлични сгради, където многоетажни блокове се издигаха редом до старинни къщи — смесица, характерна за градоустройството в следвоенните години. Домът му се намираше на улица „Белини“ № 14, на около километър и половина от градския площад. Тази триетажна къща, заобиколена от малка градина, беше мечтата на живота му. Когато изплати дълговете, които беше взел в началото на бизнеса си, намери празен терен на добра цена близо до железопътната гара и автостанцията и го купи с пари в брой. Издигна къщата си за рекордно време, с типичната _tavernetta*2_, която заемаше целия приземен етаж. Всяко самоуважавашо се семейство си имаше своята _tavernetta_ — с барплот, барче, камина, където родителите се събираха с приятели или празнуваха годишнини, а децата се веселяха. Построи голяма къща с намерението да я раздели между дъщерите си, когато пораснат. Като всеки добър италианец, Стефано Майно имаше и друга основна ценност в живота си освен работата — семейството. И религията, разбира се. Ценности, които споделяше с жена си Паола и които двамата се стараеха да предадат на момичета.
	[*1 Дворец, многоетажна сграда (итал.). Б. пр.]
	[*2 Малка механа (итал). — Б. пр. ]
	Соня беше десетгодишна, когато се преместиха да живеят в Орбасано. Промяната беше невероятна. Животът в предградието на голям град като Торино в сравнение с живота в планинското село беше много по-лесен, по-забавен, предлагаше безброй възможности. Единствената сянка, която помрачаваше този нов живот, беше произходът им. Бяха _paesane*_, както презрително наричаха имигрантите от село в Северна Италия. Петно, което ги караше да се чувстват по-долу от другите и им създаде комплекс за цял живот. В селото си никога не се бяха чувствали различни, тук обаче — да, особено в началото, в училище, където други момичета ги наричаха _paesane_ заради старомодните им или „селски“ дрехи. Атмосферата в Орбасано не се различаваше от тази в Торино — консервативен град, където се обядваше в дванайсет, пиеше се капучино в пет следобед в големи сладкарници в стил арт деко и се вечеряше в седем вечерта. Дамите бяха винаги с безупречни прически, а господата — облечени по последна мода. Там работникът искаше да живее като шефа си и му подражаваше, шефът — като богатите буржоа, част от които искаше да стане, а буржоата — като аристократите, на които тайно се възхищаваха. В онази епоха нямаше бунтарски настроения; никой не искаше да обеси началника си, всички желаеха да бъдат като него. Успехът сякаш нямаше граници и позволяваше на всички да преследват мечтата си за добро положение в обществото. Бизнесът на бащата се разрастваше и постепенно социалният статус на семейство Майно се повиши. От дъщери на „кравар и зидар“ момичетата станаха дъщери на строител, който живее охолно. От дъщери на селянин се превърнаха в дъщери на предприемач. Паола, майката, която беше по-чувствителна към социалното обкръжение от мъжа си, веднага прихвана вкусовете на торинската буржоазия — начина на обличане, маниерите… — и ги предаде на дъщерите си, които бързо се превърнаха в „госпожици“. Не се отрекоха обаче от произхода си — бяха твърде почтени, за да го направят. Съзнаваха, че никога няма да достигнат положението на коренните жители на Торино, защото не бяха родени там.
	[* Селянки (итал.). Б. пр. ]
	След като завърши основното си образование в девическото училище в Сангано, Соня поиска да продължи учението си в училището на Орбасано, но баща й се противопостави: „Дъщерите ми няма да учат в общинско училище. За тях искам най-доброто“. Най-доброто, според семейство Майно, беше училището на монахините в Джавено — красив средновековен град на двайсетина километра от дома им, любимо място за разходка на много жители на Торино. Там щяха да имат възможност да общуват с момичета от „по-добра среда“, отколкото в общинското училище в Орбасано. Освен че ценяха много религиозното образование, искаха също да се отърват от позорното петно на _paesane_. Така че оставяха момичетата в понеделник сутринта и ги прибираха в петък. Пансионът не беше строг, напротив, беше пълен с приветливи монахини салезианки, които веднага обикнаха Соня. „Голямата имаше труден характер, докато Соня беше олицетворение на добротата“ казваше за нея сестра Доминика Росо, която й бе наставница. _Che bel carattere, sempre gioviale*_ — спомняше си сестра Джована Негри, след което добавяше: „Учеше по задължение, но беше засмяна и винаги много услужлива“. Соня вече проявяваше качество, което щеше да се окаже от голямо значение в зрялата й възраст: умееше да посредничи. „Имаше особената дарба да помирява съученички, които се карат, или да ги обединява в група за някаква обща дейност. Беше много спокойна още от малка, зряла за възрастта си навярно заради проблема, който имаше…“ Проблемът, споменат от сестра Джована, беше астмата. Пристъпите на кашлица бяха толкова силни, че имаше отделна стая. Беше единствената ученичка, която спеше сама, на отворени прозорци дори през зимата, въпреки ледения вятър, духащ от Алпите. Пансионът, в който имаше двеста ученички, се намираше на хълм над града; кулите на средновековните черкви се подаваха сред мозайката от старинни покриви, а от другата страна на реката имаше стръмно скалисто възвишение, чиито връх обикновено бе покрит със сняг. Когато пристъпите на кашлица утихваха, Соня, сгушена под пухената си завивка, съзерцаваше планината, леко осветена от отблясъците на града, която й напомняше за родната Лузиана.
	[* Имаше прекрасен характер, беше винаги весела (итал.). Б. пр. ]
	Соня се научи да кара ски като всички пиемонтци, за които ските са царят на спортовете. Не беше обаче голяма любителка на този спорт, както и на никой друг, защото се опасяваше, че ще получи астматичен пристъп вследствие на физическото натоварване. В замяна на това четеше много — страст, която запази завинаги. В началото, както беше задължително в католическите училища, четеше житията на светци. Най-много харесваше историите за мисионерите, които жертваха всичко за бедните в далечни страни. Мисионерският живот й се струваше героичен, изпълнен със смисъл, защото мисионерът се посвещаваше на другите, както и интересен, защото беше наситен с авантюри. Монахините в пансиона прожектираха редовно филми за великите подвизи и митове на християнството — като например живота на Франциск Асизки, — които вълнуваха дълбоко момичетата, особено Соня. Удоволствието от книгите обаче беше по-дълготрайно, защото можеше да ги препрочита и да се развлича, като същевременно се учеше от преживяванията и размишленията на героите. Чрез четенето опознаваше света. Благодарение на книгите, както и на вродената си любознателност, Соня разви в себе си чувство, което монахините наричаха _amor mundi_ — любов към света, според възхитителното описание на Свети Августин.
	В часовете им преподаваха за живота на героите от съвременната история на страната — за философа и политик Мацини, допринесъл за превръщането на Италия в демократична република, или за странстванията на невероятния Гарибалди, идеалист и воин, който се бе борил за обединението на страната. Научи за Рисорджименто — националното движение на Италия от XIX век, но за останалата част от света монахините не им преподаваха почти нищо. Дори не бе чувала за борбата на Индия за независимост и за появата й като съвременна държава. Името Ганди й говореше нещо, но нито тя, нито останалите студенти — и в Италия, и в Европа — не биха могли да кажат за кого става дума. Неру обаче й бе по-познат. Бе го зърнала една вечер по телевизионните новини, които родителите й гледаха, а тя вече беше по нощница и се готвеше да си легне. Силуетът на този елегантен мъж, с неговата характерна шапка, й бе направил силно впечатление.
	Соня не се интересуваше особено от история, нито от точните науки, нито от предметите, свързани с политиката. Имаше дарба за езиците, които овладяваше с лекота. Баща й я бе насърчил да учи руски и й бе взел частен учител. Соня разбираше езика и го говореше, но й беше трудно да чете на руски. Научи също френски вкъщи. Освен това езиците служеха на човек, за да пътува, да опознае други хора, други обичаи, други светове, за да открие местата, които е успял да съзре в живота на мисионерите.
	По-късно, когато напусна пансиона в Джавено и се записа в гимназия в Торино, за да завърши подготвителния курс за университета, мечтите й постепенно се промениха. Приспособиха се към реалността. Въодушеви се от идеята да стане стюардеса в „Алиталия“, да си печели прехраната, като пътува по света. Професията не изискваше особени усилия, а когато завършеше гимназията, щеше да отговаря на всичките изисквания: беше хубава, с добри маниери, с необходимия ръст, знаеше руски и френски, имаше всичко… Оставаше й само да усъвършенства английския си.
	— Татко, искам да отида в Англия, за да усъвършенствам английския си…
	— Дума да не става.
	На Стефано изобщо не му допадаше идеята дъщеря му да прекара живота си в самолети и по хотели, а и работата му се струваше несериозна. Нямаше нужда да ходи в Англия, за да научи английски, вече й плащаше уроците в една езикова школа. Нима не бе научила руски с частен учител? Нима не бе научила френски, без изобщо да е стъпвала във Франция? Соня познаваше добре баща си и избягваше директния сблъсък с него, но в действителност беше не по-малко упорита, когато беше убедена в това, което иска. Крушата не пада далеч от дървото…
	Привлече майка си на своя страна и докато завършваше учението си, работеше от време на време във „Фнераторино“ — организацията, която се занимаваше с провеждането на конгреси и събития, като например прочутия Автомобилен салон. Соня направи първите си стъпки като стюардеса и дори като преводачка от руски на един шампионат по голф. Харесваше й да общува с различни хора. Интересуваше се не само от езиците, но и от културата и духа на хората, които ги говореха. Светът определено беше по-голям от малкия Орбасано и тази временна работа разширяваше хоризонта й. Постепенно мечтата й да стане стюардеса се превърна в мечта да преподава езици, или още по-добре — да бъде преводачка в някоя международна организация като ООН.
	Като истински планинец, Стефано беше авторитарен и строг, но не и толкова твърдоглав, че да не си даде сметка за истинските нужди на дъщерите си. Беше изправен пред дилема, присъща на хората от неговото поколение: от една страна, искаше да контролира и да възпитава дъщерите си по традиционния начин (момичета можеха да правят някои неща, докато момчетата можеха да правят всичко, което поискат), а от друга страна, виждаше, че времената се променят и че вече не става дума само да чакат да си намерят съпруг. А дори и в този случай беше по-добре да работят, за да не зависят от волята на мъжа си. Така че отстъпи под натиска на жена си, която държеше дъщерите й да имат професия, и се съгласи да поеме разходите за пътуването и учението на Соня в Англия. Не възнамеряваха обаче да изпратят дъщеря си да живее където и да е и при когото и да е. Избраха Кеймбридж, средище на най-добрите университети и колежи. Беше твърде млада и се нуждаеше от възможно най-добрата среда… Тя му благодари, като го прегърна и целуна, както когато беше малка, а мустаците му отново я погъделичкаха.
	На 7 януари 1965 г. се сбогува със сестрите си и прегърна силно Сталин — старото куче, което й беше другар в игрите през цялото й детство. Родителите й я изпратиха на летището в Милано, което беше на един хвърлей от Орбасано. Утринната мъгла се вдигна и откри ясен и студен ден. Соня изпитваше едновременно вълнение, че ще пътува за пръв път сама, и страх от непознатото. Беше осемнайсетгодишна и животът беше пред нея. Живот, който дори в най-смелите си мечти не би могла да си представи.


>>	4.

	„За тях само най-доброто.“ Стефано никога не се бе скъпил за дъщерите си. Ленъкс Кук Скул беше едно от най-престижните и скъпи езикови училища в Кеймбридж, разположено на красива, встрани от центъра улица. Гордееше се, че в него бе преподавал прочутият писател Е. М. Форстър, макар че в онези години е бил твърде стар и е ходел там само от време на време, за да изнесе някоя лекция. Срещу таксата за записване училището се ангажираше също да намери английско семейство, в чийто дом курсистът да живее под наем, стига да желаеше това.
	В сравнение с Торино климатът в Кеймбридж се стори потискащ на Соня: студът се просмукваше в костите заради влагата, непрестанно ръмеше ситен дъжд и се смрачаваше в четири следобед. Освен това беше студ, който направо я пронизваше, защото от съображения за икономии радиаторите в къщата бяха изключени през по-голямата част от деня. За нейна изненада радиаторът в нейната стая работеше само с монети. Беше си мислела, че животът в дома на едно английско семейство е като при всяко италианско семейство, където всичко се споделяше. Причината беше, че не познаваше местните обичаи. Даването под наем на жилище беше просто бизнес и поради тази причина всичко се осчетоводяваше. С ужас откри, че трябва да плаща всеки път, когато искаше да се изкъпе, и че ще й излезе доста скъпо да поддържа нивото на хигиена, на което бе свикнала. Най-лошото обаче беше храната. Никога не бе яла варено зеле, нито месо с мармалад, нито омлет с картофи с гарнитура от… картофи. Когато сутрин ставаше и се озоваваше пред препечена филия с бял боб в доматен сос, й се отщяваше да яде. А препечената филия с меки лепкави спагети, които веднъж й поднесоха, й се стори безвкусна шега, макар че, когато видя как останалите я захапват с апетит, осъзна, че в тази странна държава нещата просто са такива. Отгоре на всичко й беше трудно да се изразява: не беше в състояние да поддържа свободно разговор със семейството, при което живееше. В действителност знаеше по-малко английски, отколкото си бе въобразявала.
	В началото реши, че никога няма да свикне. Беше стеснителна и това й пречеше да общува. Избягваше да се среща с други италианци, защото беше там, за да учи, а не да се забавлява. През първите дни се зае да разгледа града. Готическата катедрала на Кингс Колидж и реката, пълна с плоскодънни лодки с туристи, бяха любимите й места. Имаше обаче и много други интересни неща — като параклиса на Тринити Колидж със статуите и плочите в чест на известните личности, които бяха учили или пребивавали там, като Исак Нютон, лорд Байрон или самия Неру; „математическия мост“, първия мост в света, проектиран въз основа на анализ на математическите формули, които въздействат върху конструкцията му… Не й се стори странно, че Кеймбридж е смятан за един от най-красивите градове в Англия, но това беше слаба утеха за самотата й. След лекциите обикновено се разхождаше из централните улици. Понякога влизаше в някоя от многобройните книжарници, особено в онези, където имаше чуждестранна преса, за да прелисти италианско списание или вестник. Този бегъл досег с родината й действаше като балсам. Изпитваше такава носталгия, толкова тъгуваше за семейството си, че когато се връщаше в ледената си стая, изпадаше в дълбоко униние. „Как можа да ми хрумне да дойда да уча на подобно място?“ — питаше се тя, докато вдишваше от инхалатора.
	Но колкото и стеснителна да беше, когато си осемнайсетгодишен, не е възможно да не завържеш приятелства в място като Кеймбридж, където всеки пети жител беше студент. Имаше от всички националности и раси и през свободното си време се занимаваха с всякакви дейности — спорт, драматично изкуство, слушане на музика на живо или излети до Орчард Ти Гардън — парк в едно идилично място, което сякаш беше извадено от роман на Томас Харди и в чието кафене предлагаха прекрасна торта със сирене. Именно те бяха придали на града тази космополитна, забавна и интересна атмосфера, с която Кеймбридж беше придобил световна известност. И мнозина от тях бяха като Соня, или с други думи — чужденци и без приятели. И те се нуждаеха едни от други.
	Кристиан фон Щиглиц, студент от Германия, който учеше международно право в Кристи Колидж, й спомена за един ресторант, където човек можело да се нахрани прилично. Беше високо хубаво момче, с очи с наситено син цвят и закачлив поглед, наполовина англичанин и наполовина германец, и говореше няколко езика, въпреки че предпочиташе италианския и френския. Също италианките и французойките, така че… какъв по-добър начин да съчетае полезното с приятното от това да наобикаля езиковите училища, пълни с хубави студентки! Именно така се запозна със Соня и я убеди да посети единственото място в Кеймбридж, където човек можеше да се нахрани добре. Не беше много скъп и се намираше сравнително близо до училището. „Варсити“ беше най-старият ресторант в града и беше прочут с това, че го бяха посещавали знаменити личности като принц Фейсал и Единбургския херцог по време на следването им. Десет години по-рано бе купен от едно кипърско семейство и оттогава предлагаше средиземноморски ястия на многобройната си клиентела, сред която имаше преподаватели и студенти. Намираше се в старинна сграда с тухлена фасада, боядисана в бяло, с два големи прозореца на горния етаж. Отпред имаше дискретна табела с името, изписано е черни букви. Помещението беше тясно, а от прозорците, които гледаха към улицата, се виждаха сградите на Емануел Колидж — друга институция със славно минало, където бе учил самият господин Харвард и която го бе вдъхновила да основе близо до Бостън университета, който носи името му.
	Ресторантът бе истинско откритие за Соня и утеха за измъченото й небце. За пръв път, откакто бе дошла в Кеймбридж, опитваше храна, близка до италианската кухня. Скоро се пристрасти към мезетата, сред които имаше тарама — крем от разбит хайвер и лимон, към шишчетата, печени на скара с въглища, и специалитета на заведението — агнешко на фурна, което се топеше в устата като масло. Освен това харесваше атмосферата в ресторанта. Човек можеше да отиде без компания във „Варсити“ и да не се чувства сам. Няколко пъти се размина с едно момче, което по онова време леко накуцваше и винаги носеше куп книги. Провеждаше изследвания по космология в университета и години по-късно името му щеше да обиколи света. Казваше се Стивън Хокинг и също беше редовен посетител на „Варсити“.
	Друг студент, който ходеше там, също щеше да стане световноизвестен, но по други причини. Соня го беше забелязала няколко пъти, защото обикновено сядаше с група буйни студенти на дълга маса близо до нейната. „Едно от момчетата се отличаваше по вида и обноските си — щеше да каже по-късно Соня. — Не беше толкова шумно като останалите, беше по-сдържано, по-вежливо. Имаше големи черни очи и прекрасна, едновременно простодушна и удивителна усмивка.“
	Няколко дни по-късно, докато Соня обядваше с една приятелка швейцарка на втория стаж, го видя да се приближава към масата им в ъгъла заедно с Кристиан фон Щиглиц. След обичайната размяна на поздрави и шеги германецът й каза:
	— Запознай се със съквартиранта ми, от Индия е, казва се Раджив…
	Стиснаха си ръцете. „Когато погледите ни се срещнаха за пръв път, усетих как сърцето ми се разтуптя“ щеше да каже по-късно Соня.
	Раджив я беше наблюдавал през целия обяд, пленен от спокойната й красота.
	— Харесва ли ти? — бе го попитал Кристиан. — Италианка е, познавам я.
	— Тогава ни запознай.
	Германецът се учуди, защото Раджив не беше сваляч, нито женкар: беше по-скоро сдържан и затворен. „Още щом я видях, разбрах, че тя с жената на живота ми“ — щеше да признае по-късно Раджив.
	Същия следобед четиримата решиха да отидат в Или — градче на двайсетина километра от Кеймбридж, известно с великолепната си романска катедрала, издигната между зидовете на един бенедиктински манастир. Тръгнаха със стария син фолксваген на Кристиан, чийто покрив бе като надупчен от едра шарка. Виновникът за това беше Раджив, който се бе преобърнал два пъти с него, когато веднъж бе излязъл да го покара. Шофирането беше една от неговите страсти. Тъй като нямаха пари, за да го откарат за ремонт в сервиз, влязоха в колата и изправиха покрива с ритници. „Костенурката“ беше мечтата на всеки студент, защото му предоставяше възможност да се спаси от рутината и да се придвижва из страната когато и където пожелаеше.
	В разходката до Или нямаше нищо изключително, но Раджив и Соня никога нямаше да я забравят. Беше ясен следобед и лъчите на слънцето галеха мъха по зидовете и осветяваха черните и блестящи от влага шистови плочи на покривите. Или беше прекрасно градче, в което се намираха най-много все още използвани средновековни сгради в цяла Англия. Вълшебно място, където човек можеше да се изгуби сред старинните къщи и градини и да се възхити на невероятни гледки към английските поля, които се разкриваха от високите кули. Кристиан, който вече беше идвал, им служеше за гид и им показваше най-красивите и романтични кътчета, подобно на фокусник, изваждащ от цилиндъра си истински чудеса. Беше един спокоен следобед, през който Раджив и Соня говориха малко, отдадени на чувството за пълнота, което ги преизпълваше. „Любовта на Раджив и Соня започна там, в градината на катедралата, в същия този момент. Беше нещо мигновено. Никога не бях виждал двама души да се свързват по този начин, и то завинаги. От този миг до деня на смъртта му бяха неразделни“ — спомняше си по-късно Кристиан.

	* * *

	Възможно ли е любовта да се роди толкова бързо, почти безцеремонно? Когато Раджив хвана ръката й, докато се разхождаха под сянката на вековните стени на катедралата, Соня не намери сили да я отдръпне. Понечи да го направи, но се отказа. Топлата му мека длан й вдъхваше сигурност и — защо да не го признае? — огромно и неизмеримо удоволствие. Сякаш цял живот бе чакала този съкровен допир. Не намери сила да отдръпне ръката си, въпреки че съзнанието й нашепваше, че трябва да го стори.
	През следващите дни опита да се противопостави на това неконтролируемо чувство, което караше сърцето й да бие учестено и тревожно. Стремеше се да се овладее, да се предпази от пламъка, който усмивката на Раджив бе запалил в нея. Още от най-ранно детство я бяха учили, че жените не отстъпват пред ухажванията на първия срещнат мъж. А тя бе отстъпила, макар и само като бе оставила ръката си в неговата и се бяха разхождали, сякаш бяха открай време годеници. Не трябваше ли да бъде по-сдържана, да прикрива чувствата си, да поставя ухажорите си на изпитание? Всичко обаче, което се предполагаше, че трябва да направи, се взривяваше пред усмивката му, пред нежния му поглед, пред мекия му, почти треперещ глас, защото Раджив беше стеснителен почти колкото нея.
	— Искаш ли да отидем днес следобед в Орчард?
	— Не, благодаря, днес не мога — отвърна тя със свито гърло, неспособна да откъсне очите си от неговите.
	— Само за малко, ще се върнем бързо…
	Тя отказа отново, този път поклащайки глава, и се усмихна, сякаш за да не го обезкуражи, защото дълбоко в себе си желаеше да му каже „да“. Раджив не настоя — стоеше пред нея, без да знае как да реагира, нито къде да дене ръцете си, като срамежливо момче, което не знае как да приеме отказ. Не приличаше на италианските ухажори, беше по-скоро тяхна противоположност. Държеше се непохватно с момичетата, но това по-скоро засилваше чара му. Раджив не беше двуличен, нито вулгарен; словоохотливостта не беше неговата стихия. Беше сериозен младеж и усмивката му изглеждаше искрена. За Соня обаче винаги съществуваше съмнението… А ако иска да се възползва от нея?
	Реши да не ходи известно време във „Варсити“, за да не го срещне отново. По-добре беше да действа решително. Животът й обаче отново ставаше сивкав както преди — безцветен и монотонен. Дали увлечението й по това момче не се дължеше на желанието й да не е сама? — питаше се тя в студената си стая, докато захапваше една ябълка. Как беше възможно чувството, което изпитваше, да е истинско, като двамата почти не бяха разговаряли? Можеше ли човек да обича нещо, което не познава? Всички тези въпроси се тълпяха в главата й, докато тя опитваше да убеди себе си, че това не е възможно, че въображението й си прави лоша шега с нея, че не изпитва нищо към това момче. После, в моменти на просветление, си даваше сметка, че той сигурно е много различен от нея във всичко. Беше от друга страна… и то каква страна! Нито от Европа, нито от Съединените щати, а от една далечна и екзотична страна, за която тя не знаеше почти нищо… Индиец, представете си! Мъж от друга раса, с леко тъмна кожа, който сигурно изповядваше различна от нейната религия и бе възпитан в други, почти средновековни традиции… Би било лудост да се влюби в такъв човек! — казваше си тя. Нима светът не беше пълен с истории за индийци и африканци, които се влюбваха в европейки, а после, когато се женеха за тях и ги отвеждаха в страните си, и ги превръщаха в робини? И тогава тя си се представяше като временно увлечение на един източен принц или нещо подобно. И за момент забравяше всичко и отново ставаше това, което беше — италианска студентка, изгубена в Кеймбридж и чакаща с нетърпение да дойде ваканцията, за да се върне у дома и да сложи край на кошмарната самота и несигурност, които неусетно я превръщаха в зряла личност.
	Споменът за онази усмивка обаче не можеше да бъде изтрит само с усилие на волята, сякаш беше достатъчно да натисне копче, за да заповяда на сърцето си да не чувства. Усмивката на Раджив се промъкваше през процепите на съзнанието й и при най-малкото невнимание от нейна страна отново завладяваше въображението й. И понеже беше много по-приятно да се отдава на мечтите си, отколкото да се бори срещу повелите на сърцето си, накрая тя даваше воля на мечтите си… Какво имаше в онази усмивка, която толкова я омайваше? Или я очароваха изисканите му маниери и начинът му на изразяване, осанката му на източен принц? Раджив говореше превъзходен английски, сякаш винаги бе живял в Кеймбридж. Беше любезен и галантен по леко старомоден начин — качества, които бяха рядко срещани сред останалите студенти. Кристиан, който го познаваше вече от няколко месеца, чак сега бе научил, че е внук на първия министър-председател на Индия, а това беше нещо, което впечатляваше или поне разпалваше любопитството също толкова, колкото и фактът, че Раджив не му го беше казвал досега. На всеки, който го попиташе, Раджив обясняваше, че фамилията му няма никаква връзка с тази на Махатма Ганди, но премълчаваше роднинството си с Неру. Всъщност в Англия най-много му харесваше спокойствието, което му предоставяше анонимността. През целия си живот бе възприеман като внука на първия управник на независима Индия, превърнал се в икона за милиони хора. Сега искаше да се наслади максимално на възможността да бъде самият себе си.
	Въпреки социалното си положение финансите му бяха ограничени. Искаше му се да я покани в „Цветя на злото“ — един от нощните клубове, където можеха да слушат музика на живо, но бюджетът не му го позволяваше. Кристиан се учудваше на огромната разлика между двете големи групи азиатски студенти в Кеймбридж — пакистанците и индийците. Първите обикновено имаха много пари и ги харчеха с пълни шепи, докато индийците живееха на границата на бедността. Причината беше в ограниченията, наложени от индийското правителство върху покупката на валута — индийските граждани не можеха да обменят повече от 650 лири при всяко пътуване извън страната. „Красотата на Кеймбридж се състоеше в това, че премахваше социалните и икономически различия“ — спомняше си Кристиан.
	Нощният живот практически не съществуваше, защото затваряха вратите на колежите в единайсет вечерта. Студентите излизаха през деня и развлеченията бяха простички: излети, разходки с лодка по река Кам, събирания в квартирите… Когато Раджив й предложи за втори път да излязат, тя прие и слушаха музика в малкото студентско жилище, в което той живееше с Кристиан и което беше претъпкано с приятели и плочи. В края на деня Соня беше убедена, че Раджив наистина я обича. Дори й ставаше жал, като го виждаше толкова влюбен и безсилен да изрази чувствата, които бушуваха в него. В този ден не бяха взели велосипедите си, защото валеше, затова той я изпрати пеша до квартирата й, която се намираше сравнително далече, близо до центъра. Бяха така погълнати от разговора, че скитаха дълго из пустия град, докато той й разказваше за себе си. Призна, че му харесва да живее в Англия, защото тук се чувстваше свободен за пръв път в живота си. Разказа й, че от малък винаги е бил придружаван от охраната в къщата в центъра на Делхи, където дядо му бе упражняват поста на министър-председател. Сподели с горчивина, че принадлежността му към толкова високо-поставено семейство ограничавала свободата му и никога не знаел кои са негови истински приятели, защото хората се сприятелявали с него заради близостта му до властта. И че изпитал невероятно усещане, когато за пръв път шофирал стария фолксваген на Кристиан — тогава се почувствал свободен както никога дотогава. Разказа й за смъртта на баща си преди четири години. За кончината на дядо си предната година, която го потопила в дълбока скръб, защото го обичал като втори баща. „Да, спомням си“ — каза плахо Соня. Наистина си спомняше смътно, че бе видяла по телевизията кадри от грандиозното, тържествено и тъжно погребение на Неру.
	Раджив й говореше по малко за всичко, смесваше всичко, объркваше спомени с желания, отчаяния с надежди, копнежи със страдания. Соня осъзна, че той не само беше от различна раса и националност, но и принадлежеше към свят, до който тя никога не се бе докосвала и за който нямаше дори бегло познание. Това, което най-много я отдалечаваше от него, не беше фактът, че е от Индия, а беше орбитата, в която той се движеше и която беше толкова далече от живота на една италианка от Орбасано, колкото Луната от Земята. Всичко ги разделяше и въпреки това, а може би точно заради това, взаимното привличане беше още по-силно. За него тя въплащаваше всичко онова, за което той копнееше: да има нормален живот. Не беше индийка, не беше англичанка, не беше разпознаваема на нито едно стъпало на социалната йерархия. Тя представляваше анонимността на средната класа, или с други думи, свобода — онова, за което най-много копнееше едно двайсет и една годишно момче, отгледано в златна клетка.
	Разказа й за увлечението си по фотографията, по джаз музиканти като Стан Гец, Зут Симс и Джими Смит, макар че харесваше също „Бийтълс“ и Бетовен. Истинската му страст обаче беше пилотирането. Беше се зародила още когато бе четиринайсетгодишен, в деня, когато дядо му Неру го качи на безмоторен самолет: „Звукът на вятъра, усещането за пълна свобода, чувството, че си извън всичко… е нещо фантастично. Плени ме завинаги“. И спиращата дъха гледка към равнините в Северна Индия — с лъкатушещите реки, със селцата, заобиколени от зелени и кафеникави ниви, където всяко парче земя беше обработено… След това преживяване се бе записал в авиоклуба в Делхи и всеки път, когато се връщаше по време на ваканцията в родината си, се качваше на планер, за да прави няколко обиколки и да забрави за света. Сега искаше да лети с моторен самолет и мечтаеше да стане пилот.
	Раджив откриваше пред Соня вратите към един непознат свят, който блестеше като звездите на небосвода. Беше сърдечен, практичен и същевременно идеалист, и най-важното — вдъхваше й сигурност. Говореше непринудено и не се хвалеше с нищо, защото нямаше нужда от това. Беше пълната противоположност на самохвалкото, на италианския сваляч, когото така добре познаваше. Докато вървеше до него, изведнъж й се стори, че улиците не са същите, че се намира в град, който е много по-хубав от досега познатия й. Раджив я караше да мечтае, изваждаше я от черупката й и тя забравяше за себе си и за носталгията, която бе изпитвала дотогава. Когато тази вечер я остави пред квартирата й, той й призна чувства си по неговия леко непохватен начин — каза й, че е първото момиче, което наистина му харесва, и че се надява да е единственото. Изрече го с такава искреност, че беше трудно да не му вярва.
	Въпреки това Соня се опитваше да го прогони от мислите си, защото беше твърдоглава и защото сърцето й се люшкаше, подобно на махало, между разума и желанието. В нея бушуваха противоречиви чувства и тя изпитваше световъртеж, сякаш се намираше на ръба на пропаст и се страхуваше да не падне в нея. Какво правеше тя в света на това момче? Какви допирни точки имаше е един разглезен младеж, когото прочутият му дядо е разхождал в безмоторен самолет? Защо позволяваше да я омайва? Соня се гордееше, че е здраво стъпила на земята, и наистина беше така. Но колкото повече се съпротивляваше, толкова по-хладно се държеше с него и тази привидна студенина още повече разпалваше желанието му да я спечели. В действителност мислеше за него непрекъснато, сякаш се бе превърнала в негова сянка. Когато не беше с него, търсеше компанията на момичетата от класа си единствено за да говори за него и за неустоимия му чар. Чувството, което изпитваше, я подтикна да научи по-бързо и по-добре английски — толкова голямо бе желанието й да бъде на висота, да долавя нюансите в разговора с Раджив и приятелите му. Любовта е най-силният стимул за доброто владеене на един език! — казваше си тя учудено, когато внезапно разбираше някой разговор, новина, статия във вестника.
	Беше обаче изтощително постоянно да се съпротивлява, да поставя под съмнение това чувство, което я изпълваше е надежда, а миг по-късно със съмнения и страхове. Уморена от това непрестанно люшкане между еуфорията и меланхолията, един ден тя престана да се бори и се отпусна в обятията му, когато в ушите й още отекваше музиката на Джери Мълиган от вътрешността на един бар на многолюдната улица „Сидни“.


>>	5.

	С Раджив светът придобиваше друг вкус, друг оттенък. Разходките по реката с лодка, която той караше като истински гондолиер, пейзажите, на които се наслаждаваха, докато седяха на моравата до черквата „Сейнт Мери“ и ядяха сандвичи, мирисът на парковете след дъжда… Най-баналното придобиваше неочаквана прелест. Една вечер отидоха в „Цветя на злото“, за да слушат музика на живо и да танцуват туист танца, който предизвикваше фурор по онова време и който Соня танцуваше чудесно. Внезапно Кеймбридж се превърна в най-романтичния град в света и тя вече искаше да бъде единствено тук, за да се наслаждава на настоящето. Настоящо, което се състоеше в това да се виждат всеки ден, да ходят с велосипед от квартирата на единия до квартирата на другия, на пикник, да правят планове за края на седмицата… Раджив беше страстен любител на фотографията и скоро той, фотоапаратът му „Минокс“ и Соня образуваха неразделно трио. Той беше открил своята съвършена муза и неуморно я снимаше. Връзката им беше толкова силна, че собственикът на „Варсити“, Шарл Антони, каза, че никога не е виждал „толкова влюбена двойка… също като в някой роман“.
	Настоящето включваше също разходки с фолксвагена, който Раджив накрая купи от приятеля си за шепа лири. Обиколиха английската провинция, посетиха Лондон и се радваха на свобода, която в онзи момент сякаш нямаше край. Когато предното стъкло се счупи, те продължиха да използват колата, но увити в одеяла.
	Раджив живееше като обикновен английски студент, като през ваканциите работеше, за да спечели допълнителни пари. Беше продавал сладолед, беше работил като берач на плодове, като товарач на камиони и като работник нощна смяна в някоя пекарна. „Кеймбридж ми даде представа за света, която никога не бих имал, ако бях останал в Индия“ — щеше да си спомня Раджив след време. В Соня той откри идеалната съюзничка. Тя мразеше излишния шум и екстравагантностите и мечтаеше за спокоен и стабилен живот, без сътресения и тревоги. Соня съзнаваше големите различия, които я разделяха от него, но същевременно виждаше и общите неща помежду им. И двамата бяха стеснителни и не се стремяха да изпъкнат. Не ги блазнеше нито сладостта на успеха, нито известността; тъкмо обратното, стараеха се да ги избягват. „Не ги интересуваше външният свят, нито светският живот… Ценяха преди всичко интимността“ казваше Кристиан. Двамата имаха сходна представа за семейния живот може би защото в съответните им култури семейството беше висша ценност. Раджив нямаше политически амбиции, влечеше го техниката и работата с ръцете. Призна й, че е постъпил в Тринити Колидж, за да зарадва дядо си, който беше учил тук и който таеше надеждата, че някой от внуците му ще тръгне по неговите стъпки. Сега обаче, след смъртта на Неру, Раджив сериозно се беше замислил да напусне Тринити Колидж и да се посвети на истинското си призвание — да бъде пилот. Все още не знаеше как да го съобщи на майка си.
	Съобщи обаче с писмо на Индира през март 1965 г., месец и половина след срещата им във „Варсити“, че се е запознал със Соня:
	„Винаги ме питаш за момичетата, които познавам, и дали някое ме привлича особено. Ще ти призная, че се запознах с едно невероятно момиче. Още не съм я попитал, но тя е жената, за която искам да се оженя“. В отговора си Индира му напомни, че невинаги първото момиче, с което един мъж се запознава, е най-подходящото. Искаше да охлади страстта на сина си. В крайна сметка той беше само на двайсет години. В следващото си писмо обаче Раджив й писа: „За мен няма съмнение, че съм влюбен в нея. Знам, че е първото момиче, с което излизам, но каква е вероятността да срещна някое по-подходящо?“. Индира му писа, че е приела първия си държавен пост, че го е направила неохотно, но вече бил факт: била министър на информацията в правителството на Индия. Възнамерявала да направи официално посещение в Лондон в края на годината и с радост би се възползвала от това пътуване, за да се запознае с момичето. Соня изтръпна, когато научи новината. Още не бе казала на родителите си за Раджив, защото не можеше да събере кураж да го стори. Дори не искаше да си представи реакцията на баща си.
	Новината обаче за посещението на Индира я накара да забрави настоящето. Внезапно съзря черни облаци, заплашващи да помрачат щастието й. Отново я изпълниха страхове и тя се питаше какво бъдеще има връзката им. Беше твърде хубаво, за да продължи дълго. Вече не хранеше съмнения относно чувствата си; точно обратното — беше луда по Раджив, никога не бе изпитвала подобна страст, но предчувстваше, че огромната разлика в произхода им накрая ще подкопае връзката им и дори би могла да я унищожи напълно. Знаеше съвсем малко за Индия, и то от един приятел, който й я бе описал като огромна далечна страна, населена със змиеукротители и слонове, потънала в бедност и изостаналост. Страна, в която липсваха най-елементарните удобства, изтерзана от непоносим климат и мръсотия; страна, в която кравите се разхождаха на воля и бяха по-почитани от членовете на най-нисшите касти; с други думи, трудна и възхитителна страна… за някой антрополог или йога, но не и за момиче, мечтаещо да работи в някоя международна организация и да има нормално семейство. Къде беше мястото на Раджив в тази картина? Същият този приятел, който също не беше наясно как стоят нещата, й бе обяснил, че семейство Неру са от аристократичен произход, от Кашмир, че господстват над обществото в страната си и в известна степен са оказали влияние върху световната политика… В сравнение с тях кои бяха Майно? — питаше се Соня. Селяни — отговаряше си тя. Какво можеше да даде на Раджив дъщерята на дребен строителен предприемач от италианската провинция? Беше сигурна, че майката на Раджив ще си зададе този въпрос и това я потискаше ужасно. По собствените й думи, семействата им „бяха толкова различни, че повече нямаше накъде“. Също така не можеше да си представи как ще каже на баща си, че се е влюбила в мъж с мургава кожа, който отгоре на всичко беше индиец и изповядваше, поне официално, индуистката религия. Не, Стефано Майно трудно щеше да преглътне този горчив хап, колкото и високопоставено да беше семейството на Раджив.
	Беше затворена по характер и това й пречеше да сподели тревогите си с Раджив. Не искаше да наруши щастието, което можеше да се окаже крехко като най-фин кристал. Отнасяше се към него със сдържана нежност и го гледаше с очи, изпълнени с въпроси. Беше индиец, но в жестовете и в начина му на говорене виждаше истински англичанин. Беше изискан и същевременно се държеше с удивителна простота. В действителност Соня претърпяваше странна и необратима промяна, която я приближаваше към сляпото и пълно приемане на онова, което би могло — заради Раджив или благодарение на него — да й се случи занапред. Чувстваше дълбоко в себе си, че всичко е било предопределено от съдбата, дори преди раждането й.

	* * *

	През един уикенд Соня се запозна със Санджай, единственият брат на Раджив, с две години по-малък от него. Караше обучителен курс в „Ролс-Ройс“ в Кру, на три часа път, и понякога ходеше да се забавлява в Кеймбридж. Беше хубав като брат си, но чарът му беше различен. Санджай имаше овално лице, по-плътни и чувствени устни и лека плешивина над челото. Маниерите му бяха безупречни и говореше меко, с перфектен британски акцент. Двамата бяха въздържани в навиците си. Санджай ядеше малко, но говореше много за политика и харесваше партиите. Раджив не пушеше, не пиеше и изобщо не се интересуваше от политика. По-скоро странеше от нея и предпочиташе спокойна вечеря с приятели пред някой шумен купон. Санджай беше по-студен от по-големия си брат, не излъчваше онази топлина и спокойствие, онази доброта, която вдъхваше такава сигурност в Соня. И погледите им бяха различни. Раджив сякаш я галеше с големите си очи. Погледът на брат му обаче беше хладен, дори безочлив. Явно много се гордееше с произхода си, за разлика от брат си.
	Беше една прекрасна година, може би най-щастливата в живота им, ако под щастие се разбира пълното отсъствие на грижи и проблеми. Курсът обаче приключваше и лятната ваканция щеше да сложи край на идилията в Кеймбридж.

	* * *

	През юли 1965 г. Раджив и Соня се разделиха за пръв път. Соня се върна в Италия. Беше заминала няколко месеца по-рано като момиченце, сега се връщаше като жена, с твърдото намерение да свърже живота си с Раджив. Не знаеше как, нито кога, но беше изпълнена с решимост. Раздялата им беше едновременно радостна и тревожна — бяха убедени, че отново ще се видят, но Соня се страхуваше от реакцията на родителите си. Бъдещето беше пълно е неизвестност.
	Изпита задоволство, когато установи колко много бе усъвършенствам английския си, когато я поканиха да превежда на панаира в Торино. Каква разлика, каква свобода… Господин Майно не си беше хвърлил парите на вятъра. Това беше добра новина за родителите й. Другата новина обаче, най-важната, не успяваше да я изкаже. Колкото и да я повтаряше наум, думите засядаха в гърлото й. „Искам да ви съобщя, че съм влюбена в едно момче… Не, не така, глупаво е! — казваше си тя, а после опитваше по друг начин: — Запознах се с един много специален човек и искам да се омъжа за него… Но как ще им кажа това?“ — отново се отчайваше тя. Когато се появеше подходящ момент, тя се вцепеняваше. „Въпреки че бяхме много сплотено семейство, родителите ми бяха много консервативни, особено баща ми, който беше изключително старомоден. В такива семейства контактът между момчета и момичета беше строго надзираван и контролиран“ — щеше да напише Соня след време.
	Раджив не проумяваше нежеланието на Соня да говори с родителите си. Тя се опитваше да му обясни: как да им изтърси ей така, че през изминалите месеци е преживяла пламенна любов, без да им съобщи нищо? Не знаеше как да счупи леда. „Изглежда, не е в състояние да им каже — написа Раджив на майка си. — Не мога да разбера това. Сигурно е нещо много особено. Прави само това, което каже баща й.“ Разбира се, Раджив не познаваше Стефано Майно, никога не бе виждал зачервеното му лице, никога не бе чувал дрезгавия му глас, нито острия му тон, когато не харесваше нещо.
	„Беше ми необходимо дълго време, за да събера достатъчно смелост и да кажа на родителите си за чувствата ми към мъж, който за тях беше не само непознат, но и чужденец.“ Подходящият момент настъпи след сватбата на Пиер Луиджи, собственика на бара на булевард „Фрейус“. Пиер Луиджи, който я познаваше от дете, я бе помолил да му бъде свидетел на сватбата. Беше най-голямото квартално събитие през лятото. Празненство с музика и много пиене в бара, който беше препълнен с хора както по време на фестивала Сан Ремо, когато съседите се събираха, за да го гледат по телевизията.
	— Влюбена съм, обичам го — каза тя, след като им обясни кое е момчето и как се бяха запознали.
	— На колко години каза, че е?
	— На двайсет…
	— Твърде млад е — отсече майка й.
	— И отгоре на всичко не е тукашен — добави бащата.
	Както беше предположила, двамата не проявиха никакво въодушевление. Реагираха с пълно пренебрежение, сякаш дъщеря им с пристъп на временна лудост. Нищо в тази връзка не им харесваше: момчето беше едва с две години по-голямо от Соня, беше чужденец, но не англичанин или французин, а от страна, която даваха по телевизията единствено заради сполетелите я бедствия; беше _terrone*_, както в Северна Италия наричаха имигрантите от юг, с утежняващото обстоятелство, че дори не беше италианец. И имаше още един значителен недостатък — не беше католик. Според тях това беше временно увлечение, дължащо се на чувството на самота, което е гнетяло Соня.
	[* Презрително прозвище на жителите от Южна Италия (итал.). — Б. пр.]
	— Ще й мине…
	Само че не й минаваше. Дори пощальонът се шегуваше със семейството, защото сега носеше ежедневно писма, всичките с щемпел от Англия и всичките за Соня. „Малката“ прекарваше много часове в стаята си, пишейки дълги отговори или чакайки телефонен разговор. Освен това сестрите й разбраха, че Соня наистина е влюбена. Фразата „Ще й мине“ на родителите бе изместена от друга: „Ами ако е сериозно?“ на Анушка и Надя. Единственото, което смекчи позицията на майката, бе уверението, че момчето е от „добро семейство“. Ненапразно я бяха изпратили в най-скъпото училище в Кеймбридж! На Стефано му беше все едно, че е внук на Неру, че майка му Индира е в правителството, но Паола беше чувствителна към тези неща. Сестрите също. Вече си се представяха как се разхождат на гърба на слон из градините на някой индийски дворец. Историята за тях имаше привкус на вълшебна приказка: един източен принц се беше влюбил в сестра им… Беше възбуждащо.
	Постоянна тема на разговорите им беше връщането й в Кеймбридж. Баща й не желаеше тя да заминава. Според него вече знаеше достатъчно добре английски. В действителност искаше да сложи край на идилията на дъщеря си. Соня обаче настояваше да вземе дипломата си по _Proficiency in English*_ и за тази цел трябваше да учи още една година. Както винаги, ролята на Паола беше решаваща. Тя и съпругът й чудесно знаеха, че дъщеря им иска да се върне, защото е влюбена, но Паола настоя, че е много важно да получи диплома. Соня беше непоколебима. Каза им, че ако не желаят да й помогнат, ще постъпи като много момичета, които учеха английски там: ще си потърси работа и ще бъде икономически независима. Никой не обича да се противопоставя на родителите си, още по-малко Соня, която имаше кротък характер. Любовта обаче беше по-силна.
	[* Най-високата квалификация по английски на университета в Кеймбридж — Б. пр.]
	В крайна сметка родителите й отстъпиха, защото решиха, че ако се противопоставят на връзката на дъщеря си, само ще я насърчат още повече. Помислиха си, че е по-добре да се върне в Англия. Поне щеше да се върне с диплома. Бяха сигурни, че тази любовна история, която за тях беше ексцентричност, няма да издържи на хода на времето… Единственото, което можеха да направят, беше да я по-съветват: „Внимавай къде стъпваш, не прибързвай“.
	Соня уважаваше твърде много семейните традиции и не обичаше противопоставянето, затова им обеща да ги държи в течение на всичко. Когато се върна в Кеймбридж, реши, че е добре да им съобщи за предстоящото пристигане на Индира. Раджив, който гореше от желание да се свърже със семейство Майно, се възползва от случая и им изпрати писмо, в което искаше разрешение Соня да се срещне с Индира Ганди. Беше едно свръх официално и много почтително писмо, което смая родителите й. Какво можеха да направят? Да му откажат ли? Стефано нямаше да се поколебае нито за миг, но Паола го убеди да даде съгласието си.


>>	6.

	Беше зима и шосето блестеше от дъжда. Почти бяха пристигнали в Ситито с раздрънкания фолксваген на Раджив, когато Соня получи пристъп на паника. Внезапно се вцепени от ужас при мисълта, че отива в посолството на Индия и че ще се срещне с майката на Раджив в обстановка, която не познава. „Какво ще правя там?“ — запита се тя. Връхлитаха я въпроси, някои от тях сериозни, други съвсем банални. Как трябва да се държи с нея? Беше ли подходящо облечена? Какво трябва да й каже? А ако не я хареса? А ако се държи враждебно към нея?
	— Не говори глупости — повтаряше й Раджив.
	Изведнъж целият свят около нея се срина. Струваше й се, че изминалите месеци в компанията на Раджив са били сън, от който всеки момент ще се събуди. Помисли си, че не е готова да се запознае с майка му. Освен всичко, това би означавало да се обвърже още повече, а как би могла да го направи, като собствените й родители се бяха противопоставили на тази връзка?
	— Но те знаят, освен това баща ти разреши… Нима сега се отмяташ?
	Раджив не разбираше нищо. Соня беше уплашена. Мислеше си, че може би баща й е прав и е настъпил моментът да натисне спирачката, да даде заден ход…
	— Соня, имаме уговорена среща, очакват ни…
	— Съжалявам, но няма да дойда, не мога.
	Соня изгуби самообладание, беше неспособна да се владее. Усилията на Раджив ла я успокои бяха напразни и той бе принуден да се обади на майка си и да измисли някаква причина, за да отмени срещата.
	Отложиха я за след няколко дни, когато Соня вече беше по-спокойна. Този път тя си обеща да се владее, но въпреки това й беше трудно да преодолее вълнението. Краката й трепереха, докато изкачваше стъпалата на резиденцията на индийския посланик, където бяха отседнали Индира и близката й приятелка Пупул Джаякар, която й бе помогнала да организира честването на Неру. Двете още бяха развълнувани, защото предната вечер, след рецитала на стихове на Алън Гинсбърг и на други поети от битническото поколение, бяха стояли до един часа след полунощ в един испански ресторант, където ядоха тапас* и гледаха фламенко. Когато се прибраха, завариха посланика силно притеснен — дори се готвеше да се обади в полицията, защото мислеше, че им се е случило нещо.
	[* Закуски към вино, аперитив и др. (исп.). — Б. пр.]
	Индира ги прие в стаята си, в която се носеше лек мирис на благовония. Соня се озова пред крехка на вид жена, увита в елегантно копринено сари. Очите й бяха същите като на Раджив — големи и черни. Косите й бяха събрани в кок, а отпред над челото й имаше гъст кичур бяла коса, въпреки че беше само на четирийсет и осем години. Този кичур, който щеше да се превърне в неин отличителен знак, й придаваше изключителна достолепност. Имаше очарователна усмивка, деликатни маниери и голям нос, който тя се опитваше да прикрие с грим под очите, за да смекчи сенките. В действителност и както беше признала на приятелката си Пупул — на драго сърце би си оперирала носа.
	„Озовах се пред нормално човешко същество — щеше да каже Соня, — пред сърдечна и гостоприемна жена. Направи всичко, за да се чувствам добре. Заговори на френски, когато разбра, че го владея по-добре от английския. Разпитваше ме за мен, за учението ми.“ Раджив навярно бе споделил с майка си за пристъпа й на паника, защото Индира й каза, че „тя също е била млада, ужасно срамежлива и влюбена и ме разбира напълно“.
	Соня се успокои и срещата премина и завърши по възможно най-сърдечен начин. Двамата трябваше да отидат на студентско празненство и Соня помоли да се преоблече в някоя стая в посолството. На излизане се спъна и токчета на обувката й скъса подгъва на вечерния й тоалет. „Майката на Раджив взе игла и черен конец и с присъщия й спокоен маниер, който след време щях да наблюдавам отблизо, заши подгъва. Нима майка ми нямаше да постъпи точно така? Всичките ми колебания се разпръснаха, поне за момента“ — споделя по-късно Соня.
	Чувство на взаимна симпатия премина през двете жени, които бяха толкова различни, с изключение на любовта им към Раджив. Индира не бе казала нищо на сина си, но мисълта, че бъдещата й снаха е чужденка, донякъде я притесняваше. Сега, след като се бе запознала с нея, опасенията й се бяха разпръснали. „Тя не само е хубава, но и е разумно и прямо момиче“ — написа тя на американската си приятелка Дороти Норман.
	Дороти се зарадва, когато получи писмото й. Най-после Индира, изглежда, излизаше от дълбоката екзистенциална криза, в която бе изпаднала след смъртта на мъжа си Фероз преди четири години и неотдавнашната кончина на баща си Неру. Първо овдовя, после осиротя. Освен това синовете й бяха в чужбина и тя остана съвсем сама. В деня, в който Раджив замина за Кеймбридж, тя написа на Дороти: „Чувствам се тъжна. Много е тежко за една майка, когато синът й се превърне в мъж. Знае, че вече не зависи от нея и че отсега нататък той ще има свой собствен живот. И макар да й позволяват да надзърва от време на време в този живот, винаги ще го прави отвън, от дистанцията на друго поколение. Сърцето ми страда“.

	* * *

	Индира се съвзе трудно след смъртта на Неру на 27 май 1964 година. В последните му дни тя не се бе отделяла от него нито за секунда. Грижеше се за баща си, даваше му лекарствата, следеше диетата му, отклоняваше посетителите. На последната снимка, на която двамата са заедно, тя е клекнала до него, а на лицето й е изписана дълбока тъга и неописуема нежност. Индира бе прекарала последните години край него, организираше програмата му, съгласуваше посещенията на чуждестранни държавници като шаха на Иран, крал Сауд, Хо Ши Мин и Хрушчов. Дори се бе превърнала в нещо като свръзка между него и министрите му. Когато Неру бе избран за министър-председател на независима Индия през 1947 г., самият той я помоли да поеме ролята на „първа дама“, тъй като жена му бе починала преди години, а той имаше нужда от доверен човек, който да се грижи за дома му. В началото Индира се бе съгласила с неохота, а после с истинска всеотдайност. Бе го направила не само защото беше покорна индийска дъщеря, но и защото бракът й се разпадаше. Беше й дошло до гуша от изневерите на мъжа й Фероз. В действителност живееха разделени от доста време, така че тя се премести със синовете си в Тийн Мърти Хаус — красивата резиденция на министър-председателя на Индия в центъра на Ню Делхи. Първото, което направи Индира, бе да свали от стените колекцията от портрети на имперски герои и да ги изпрати в Министерството отбраната. На тяхно място постави индийски занаятчийски украшения и смени дебелите френски завеси с перденца от суров памук — тъканта, която чекръкът на Ганди превърна в символ на автаркията. Обзаведе стаята на баща си с ниско легло, заобиколено от любимите му книги и снимки. Веднъж призна, че с радост би станала интериорен декоратор, но съдбата й беше отредила друга роля.
	Смъртта на Неру лиши света от един истински гигант — приживе той бе неоспоримият лидер на движението на необвързаните страни, което обединяваше над половината население в света; остави Индия без нейния символ на борбата за свобода, а Индийския национален конгрес — без нейния водач. Тази смърт обаче запрати дъщеря му Индира в огромен кратер, сякаш беше бомба, разрушила всичко около себе си. Неру беше основната фигура и движещата сила в живота й, фарът, който водеше стъпките й. Може би тази дълбока любов към баща й се дължеше на обстоятелството, че като дете той й бе липсвал много — бе прекарал повече време в затвора, отколкото вкъщи, заради политическата си дейност. Когато обаче се връщаше, присъствието му изпълваше с радост Ананд Бхаван, семейната къща в Аллахабад. Още тогава той беше жива легенда. Беше винаги спокоен, колкото и напрежение да имаше около него, с лице, сякаш изваяно с длето, с добре сложена фигура, със срамежлив и същевременно изпитателен поглед, искрен смях и естествена елегантност, подсилена от роза в бутониерата на третото копче на _шерванито*_ му. С начетеността си, тънкото чувство за хумор и ораторската си дарба печелеше симпатии навсякъде, където се намираше. Държеше се с еднаква свобода както в салоните на висшето общество, така и в кралския затвор. Бе имал какви ли не събеседници — от свои преподаватели в Кеймбридж до правителствени ръководители и вицекрале, от самия крал император и надзирателите му в затвора до племенни старейшини в Афганистан.
	[* Шервани — традиционна индийска мъжка дреха, подобна на палто. — Б. пр.]
	След като баща му, великият Мотилал, го остави на тринайсет години в пансиона в Англия, Неру прекара седем години там. Учеше политически науки и проявяваше интерес към новостите в технологията. Върна се в Индия през 1912 г., преобразен в британски джентълмен. Започна работа в адвокатската кантора на баща си, който беше много доволен от значителните приходи, които носеше синът му. Свободното си време разпределяше между библиотеката в адвокатската колегия и институцията, която присъстваше безусловно в колониална Индия — клуба, където прекарваше дълги и тягостни часове, седнал в едно от креслата честър*1 в препълнените салони, и обсъждаше правни теми с бивши членове на британската администрация. Скучен живот, според думите на самия Неру, който обаче претърпя коренна промяна след една привидно незначителна случка. Група селяни го посетиха и го помолиха за помощ срещу едни земевладелци, които използваха жестоки и енергични методи, за да ги прогонят от земите им. Неру се съгласи да отиде с тях в селото им, за да изясни случая. Това тридневно пътуване преобрази стеснителния и надменен адвокат — който според собствените му думи нямаше и бегла представа за условията, в които живееха и работеха повечето индийци — в революционер. „Когато видях нищетата им и горещата им благодарност, изпитах срам и болка — написа той. — Срам заради лесния ми и удобен живот заради политиканството в градовете, което пренебрегва това огромно множество от полуголи синове и дъщери на Индия, и болка пред толкова деградация и непоносима бедност.“*2
	[*1 Луксозно кресло от масивно дърво с кожена тапицерия, използвано в британските клубове. Б. пр. ]
	[*2 Nehru, Jawaharlal; _An Autobiography_, Oxford University Press, Nueva Delhi, 2002]
	Към това се прибави новината, пристигнала от свещения град Бенарес на брега на Ганг. Мохандас Ганди, по онова време все още неизвестен адвокат, бе предизвикал истинско сътресение с пламенно слово срещу неравенството и в защита на бедните по случай откриването на Индуисткия университет. „Безспорно зрелището, което ни предлагате днес, е възхитително: блясъкът на скъпоценностите е истински празник за очите. Сравнявам го с милионите бедняци и ми се иска да ви кажа: За Индия няма спасение, докато не снемете тези скъпоценности от вас и не ги дадете на нуждаещите се“ — бе се обърнал той към публиката, съставена от колониални управници и индийски аристократи. Присъстващите бяха реагирали с възмущение. Принцове и сановници напуснаха залата на университета. Единствено студентите приветстваха думите на Ганди. Ехото обаче на тази реч отекна в цяла Индия и Джавахарлал Неру поиска да се запознае с него.
	„Беше като мощен полъх на свеж вятър — написа Неру за Ганди. — Като лъч светлина, който пронизва мрака, като вихър, който подлага на съмнение всичко и най-вече начина, по който функционира човешкият ум. Не идваше от върховете, а сякаш беше изникнал измежду милионите индийци, говореше техния език и непрекъснато насочваше вниманието към тях и към нуждите им.“ Силата на Ганди бе в концепцията, която бе развил през 1907 г. и чието име произлиза от санскритски — _сатяграха_. Означава _държане на истината_ и съдържа идеята за мощна, но ненасилствсна съпротива за преобразяване на действителността. За милионите индийци _сатяграха_ представляваше алтернатива на страха. Бенгалският поет и носител на Нобелова награда за литература Рабиндранат Тагор бе дал на Ганди титлата, с която щеше да бъде познат в целия свят. Тагор го нарече Махатма — „велика душа“.
	Великата душа обаче се нуждаеше от свой наместник. Именно това се превърна неговият ученик и приятел Неру и въпреки че бяха толкова различни, обединената енергия, породена от приятелството им, накрая щеше да промени света. Ганди беше човек на вярата, на религията: Неру беше рационалист, модерен продукт на Хароу и Кеймбридж и почти не говореше местните езици в Индия. Беше прекарал дълги години в Европа и смяташе много от традициите на сънародниците си за смешни, като например обичая да не излизат от къщи в дни, определени като неподходящи. Беше атеист в най-религиозната страна в света; презираше аскетите и йогите, които според него бяха виновни за изостаналостта, вътрешните разделения и господството на чуждестранните колонизатори. Беше прекалено _джентълмен_ за вкуса на Ганди, който постъпи с него така, както правеше с други представители на висшите класи. Изпращаше ги в селата, за да набират нови членове на Индийския национален конгрес и междувременно да опознаят истинското лице на страната си. Мнозинството от тях никога не бяха виждали нищетата, в която живееха собствените им сънародници. Именно в това се състоеше величието в движението на Ганди: той прокара мост между висшите класи и най-нисшите класи, които най-после бяха забелязани от останалата част на обществото. За пръв път Индия бе обхваната от широко народно движение, което отхвърляше начина на живот, наложен от далечния Лондон.
	В продължение на трийсет години Неру обикаляше Индия пеша, с волски коли, с влак и въодушевяваше населението. Но докато Ганди мечтаеше за една Индия със села, които да живеят в автаркия, за една дълбоко религиозна и без кастова дискриминация Индия, то целта на Неру беше една Индия, освободена от митовете и бедността с помощта на индустрията, науката и технологията. За Ганди именно това бяха нещастията на човечеството. За Неру те бяха спасението.
	Различията в мнението им и във вижданията им никога не застрашава приятелството им и дълбокото уважение, което изпитваха един към друг. Бяха единодушни по отношение на основното: да се борят за единна и независима Индия без проливане на кръв. Неру беше убеден, че Ганди е не само светец, но и гений. Ценеше изключителните му политически качества, умението му да говори с жестове, които стигаха до душата на народа. Когато се срещаха, разговаряха дълго време, обменяха мнения, преценяваха напредъка на борбата или последните обрати. Обсъждаха стратегии, сърдеха се, после се смееха или просто медитираха. Ганди винаги бе давал ясно да се разбере, че факелът на борбата му един ден ще премине в ръцете на Неру, и три пъти го издигна на председателския пост на Индийския национален конгрес.
	Индира израсна в тази обстановка, където границата между семейния и политическия живот не съществуваше. Тя споделяше с Ганди момичешките си тайни, казваше му колко й е мъчно за баща й, говореше за самотата си, за комплекса си, че е грозновата. Неру прекара общо девет години в затвора, прекъсвани от кратки периоди на свобода. Това се отразяваше зле на семейния живот, дори веднъж Индира бе принудена да се извини на един посетител: „Съжалявам, дядо ми, баща ми и майка ми… всички са в затвора“.
	След смъртта на Неру в съзнанието на Индира прииждаха спомени от детството й, когато се маскираше като Жана д’Арк и подражавайки на баща си, казваше: „Един ден ще поведа народа си към свободата“, докато приветстваше въображаемо множество. Или когато извърши „първото си политическо действие“, както тя щеше го нарече по-късно, като нападна един английски полицай, който нахлу в Ананд Бхаван, за да наложи запор върху вещи и мебели, защото баща й и дядо й, както и членовете на партията отказваха да плащат гаранция всеки път, когато ги арестуваха. На дванайсет години поиска да влезе в Конгреса, но тъй като възрастта й не отговаряше на устава, й отказаха. Реагира по свой начин, както щеше прави по-късно в живота — решително и смело. Събра в градината на къщата няколко стотици деца от квартала. Обърна се към тях, както би го направил баща й, призовавайки ги да се борят за освобождението на родината въпреки опасностите. Така сформира „армията на маймунките“, съставена от деца, които вършеха шпионска дейност, лепяха плакати, шиеха знамена и се промъкваха зад полицейските кордони, за да предадат съобщения на членовете на партията. Числеността на тази армия достигна няколко хиляди деца, които оказваха съществена подкрепа на борците за независимост. Колко щастлива беше, когато баща й показваше, че се гордее с нея!…
	Отношенията им винаги бяха белязани от мъчителната раздяла, която единствено писмата можеха да смекчат. „Искам да се научиш да пишеш писма и да ме посещаваш в затвора. Много ми липсваш“ — пишеше й Неру, когато тя беше едва на шест години. За тринайсетия й рожден ден Неру й писа: „Какъв подарък бих могъл да ти изпратя от затвора в Найни? Подаръците ми не могат да бъдат материални, нито трайни. Могат да бъдат единствено безплътни, плод на съзнанието и на духа, също като онези, които би ти дала някоя фея — неща, които дори високите зидове на затвора не биха могли да спрат“.
	Индира прерови стотиците писма — беше вълнуваща и интересна кореспонденция, защото двамата пишеха много добре, за да подготви възпоменателната изложба, която щеше да открие в Лондон. Искаше да изтъкне състрадателната страна в характера на баща си, както и невероятната му смелост и непоколебимост чрез снимка, вещи и откъси от документацията и речите му. От всички проекти, които бе ръководила в Министерството на информацията, което сега оглавяваше, върху този бе работила с особена всеотдайност. И не само от сантиментални подбуди, а и защото смяташе, че възпоменаването и възвеличаването на паметта на Неру е важно за света и особено за Индия — една млада нация, която се нуждаеше от примера на водачите си, които бяха изковали нейното единство.

	* * *

	Раджив заведе Соня на възпоменателната изложба за Неру. Искаше по този начин да въведе младата италианка в сложната история на страната си, да й обясни кой е той и кое е неговото семейство. Соня стоя дълго време пред булчинската рокля на бабата на Раджив — Камала — и разгледа ритуалните предмети, които се използват на сватбите в Кашмир. Под снимката пишеше, че жената също е била в затвора и е умряла от туберкулоза на трийсет и шест години… Соня си помисли за Индира: какво ли е било детството й с баща в затвора и с болна майка?
	— Тъжно — каза й Раджив. — Освен това майка ми също е била болна от туберкулоза. Прекарала е дълго време в санаториум, където я посъветвали да не се омъжва и да не ражда деца…
	— Добре че не ги е послушала — каза тя с усмивка.
	— Спасила се е благодарение на откриването на антибиотиците. Имала е по-голям късмет от баба ми.
	Имаше изложено и друго сари — бледочервено, със сребрист фестон по края.
	— Това е сарито, което дядо ми изтъкал в затвора за сватбата на майка ми… Надявам се един ден да го носиш ти… — каза й той закачливо.
	Соня се усмихна не особено убедена. Не си се представяше увита в този плат, изработен в килия, която беше пресъздадена с увеличени снимки: виждаше се нарът, тетрадката, в която можеха да се прочетат откъси от дневниците му в затвора, чекръкът, с който Неру бе изтъкал това сари в жест, обединяващ любовта му към дъщерята и любовта към родината… Ганди бе превърнал чекръка в символ на борбата за независимост. Англичаните бяха съсипали богатата текстилна индустрия в страната, като бяха обложили индийските продукти с непосилни такси, за да могат да продават собствените си текстилни изделия. Чекръкът беше символ на непокорството, начин да се покаже, че не е необходимо да се купуват вносни текстилни стоки, защото всеки може сам да си изтъче плат. Имаше едно писмо, което Соня прочете. Беше написано от Неру в затвора и бе адресирано до дъщеря му малко преди сватбата й: „В началото преденето изглежда много досадно, но когато започнеш, откриваш в него нещо очарователно. Посвещавам му половин час на ден. Не е много, затова напредвам бавно, въпреки че съм доста сръчен. Откакто започнах преди седем седмици, изпрел съм нишка, дълга около десет хиляди метра. Доколкото знам, за едно сари са необходими трийсет хиляди метра. След четири седмици може би ще имам сари за теб.“*
	[* Цитат от Gandhi. Sonia. Two alone. Two together. Penguin. Nueva Delhi. 2004. p. 404.]
	Сарито беше не само булчински тоалет, а и знаме. В представите на Соня булчинската рокля трябваше да бъде бяла, с воал, като онези на младоженките, които се венчаваха в черквата „Свети Йоан Кръстител“ в Орбасано в неделните дни през пролетта. Понякога забравяше, че Раджив е индиец.
	Прожектираха заснетите на лента празнувания на независимостта, на които се виждаше последното дефилиране на вицекраля лорд Маунтбатън и жена му Едуина в карета, която буквално бе обсадена от тълпата. „Валят деца!“ казваше уплашено Памела, дъщерята на вицекралете, защото жените хвърляха бебетата си във въздуха, за да не ги смачка множеството. Раджив й разказа, че майка му видяла как една жена решила, че бебето й ще бъде на по-безопасно място при лейди Маунтбатън и й го дала. Едуина го държала дълго време в ръцете си. Виждаше се как Неру буквално върви над тълпата, викайки да издигнат знамето на новата нация — трикольор в тъмножълто, бяло и зелено с колело в центъра. Маунтбатън се опитваше да отведе на безопасно място полуприпаднали от блъсканицата деца и младежи. Знамето бе посрещнато с радостни възгласи. Прозвуча топовен гърмеж, после като по чудо на небето се появи дъга, която породи най-различни тълкувания на този „божествен знак“.
	Имаше също снимки и кадри от трагедията, съпътствала независимостта. Раджив разказа на Соня, че Неру произнесъл прочутата си реч на независимостта със съкрушено сърце. Имаше запис, който възпроизвеждаше гласа му в онази вечер през август 1947 г.: „Преди много години ние определихме среща на съдбата и е настъпил часът да изпълним обещанието си. В полунощ, когато хората спят, Индия ще се събуди за живота и свободата…“ Когато чу гласа на Неру, Соня изтръпна. Раджив й обясни, че докато съобщавал най-грандиозната новина в историята на Индия, дядо й знаел, че в Лахор, бивша столица на моголската империя и най-космополитния град на субконтинента, който бил преминал към Пакистан, бушувало невиждано насилие. Било началото на огромна трагедия, позната като Разделянето. Независимостта на двете страни довела до безпрецедентно в историята етническо и религиозно прочистване. Индусите, които живеели поколения наред в територията на днешен Пакистан, били принудени да избягат. И обратното — мюсюлманите в Индия бягали в противоположна посока. Кадрите с колоните бежанци и разказът за извършените безчинства — семейства, изгорени живи в къщите им, жени, хвърлени от влака в движение, защото били от друга религия, дъщери, изнасилени пред очите на родителите им — потресоха Соня.
	— А ненасилието? — попита тя плахо, защото виждаше как всичките й идеи за мирния характер на индийците се сриват.
	— Ганди успя да възпре голяма част от насилието с гладните си стачки — отвърна й Раджив, — но накрая дори той не успя да се спаси от религиозния фанатизъм.
	Тогава й разказа, че когато бил четиригодишен, майка му го завела при Махатма в къщата на Бирла — заможно семейство, което му предоставяло подслон и подкрепа при всяко негово идване в Делхи. Ганди бил много потиснат заради изявленията на индуистки екстремисти, които го обвинявали в измяна заради това, че бе защитил преследваните мюсюлмани, както и заради напрежението в страната, въпреки че насилието, съпътствало Разделянето, било престанало. „Не мога да продължа да живея в тази лудост и в тази тъмнина“ — казал Ганди на фотографката Маргарет Бърк Уайт същата сутрин. Държал се много мило с Раджив. Докато възрастните разговаряли и се опитвали да разведрят атмосферата с шеги, малкият Раджив си играел с жасмините, които майка му била купила за Махатма. На една снимка се виждаше как момчето ги поставя около краката на Ганди.
	— Спря ме с лек жест на ръката — продължи Раджив. — Каза ми: „Не прави това, цветя се слагат само около краката на покойниците“.
	После й разказа как същия следобед, докато се отправял към градината, за да се моли, един мъж се доближил до Ганди и като събрал длани, го поздравил с _Намасте!*_, сетне го погледнал право в очите, извадил един берета от джоба и стрелял три пъти в него от упор. Бил индуист фундаменталист.
	[* Поздрав, използван в Индия и Непал; в превод от санскритски означава „Аз се прекланям пред теб“. Б. пр.]
	Изложбата представяше сцени от хаоса, последвал атентата. Може би най-драматичната снимка беше тази на Неру, покачен върху покрива на една кола и успокояващ населението с мегафон в ръка. Всички искаха да се приближат, за да поздравят за последен път „великата душа“. Един високоговорител възпроизвеждаше думите, които Неру бе отправил към нацията в тази ужасна нощ: „Светлината угасна над живота ни и около нас има само тъмнина. Нашият обичан водач, бащата на нацията, ни напусна. Казах, че светлината е угаснала, но това не е вярно. Светлината, която блестеше над тази страна, не беше обикновена. Тя ще продължи да блести и след хиляди години. Светът ще я вижда, защото тя все така ще дава утеха на безброй сърца“. Тръпки побиха Соня, докато слушаше този глас, който сякаш идваше от отвъдното.
	— Дядо ми винаги се е стремял да запази Индия обединена и светска — обясни й Раджив. — Казваше, че нацията може да оцелее само благодарение на тези две ценности… и смятам, че е бил прав.
	Други снимки показваха Неру с Ганди — на едни бяха усмихнати и явно единомислещи; на други — сериозни и очевидно на различно мнение; Неру с китайски, съветски, американски лидери: с учени като Айнщайн, с писатели като Томас Ман и Пърл Бък… Накрая Соня се задържа дълго пред снимките на семейството в Ананд Бхаван, като търсеше прилики. Раджив беше по-хубав от баща си Фероз; наследил е елегантността на майка си, помисли си тя. Патриархът Мотилал приличаше на нейния дядо, бащата на Стефано, с широкото си лице с масивна квадратна челюст и гъстите си мустаци. Не обърна особено внимание на текста под снимката, в който се намекваше за вечната дилема на семейство Неру между политическия дълг и личния живот — конфликт, в който дългът винаги вземаше връх. Соня беше дълбоко впечатлена от това, което бе видяла, но не можеше да прецени истинското измерение на тези думи, нито да си представи, че един ден те ще се отнасят и за нея.


>>	7.

	Безгрижният живот на влюбените в Англия взе една жертва — Раджив бе скъсан по всички предмети в Тринити Колидж. Никога нямаше да се занимава с наука. Вече бе съобщил на майка си, че следването е твърде тежко и че резултатите ще бъдат катастрофални. Индира не го упрекна, защото тя също се беше провалила в Оксфорд, макар че обстоятелствата при нея бяха много различни от неговите: никога не бе учила в нормално училище, а като млада постоянно беше болна. От всички членове на семейството само Неру бе проявил истински талант за науките. Внукът му Раджив не беше особено ученолюбив, нито страстен читател, нито интелектуалец като дядо си. Влечаха го практическите неща, техниката, искаше да разбере как работи някоя машина, да я поправи, ако се развали. Сам монтираше високоговорителите си, за да слуша музика, или разглобяваше радиоапарат, за да го поправи. Беше сръчен в ръцете, способност, която бе наследил от баща си.
	Раджив напусна Кеймбридж и постъпи в Импириъл Колидж в Лондон, където се посвети на инженерното дело. Независимо от това вече беше наясно какво иска да учи. Беше прочел рекламата за авиационната школа „Уилшър“ в Тръкстън, бивша база на Кралските въздушни сили близо до Саутхемптън, превърната в училище за пилоти. Искаше да се възползва от лятната ваканция и да взема уроци по пилотиране. Освен удоволствието, което изпитваше да лети, професията на пилот беше най-бързият начин да започне да изкарва прехраната си — необходимо условие, за да се ожени за Соня. Много по-бърз от една университетска кариера. Тъй като не искаше да моли майка си за пари, реши да работи, за да си плаща уроците и хонорара на инструктора, докато вземе първите си изпити.

	* * *

	През юли 1966 г. Соня се върна в Италия с дипломата по английски от Кеймбриджкия университет. Пощальонът отново стана най-честият посетител на дома им на улица „Белини“, за голямо съжаление на родителите й, които, въпреки че бяха разрешили срещата с Индира, все още се противопоставяха на връзката на дъщеря им с Раджив. Тя открито обявяваше, че един ден ще се омъжи за Раджив, а те се опитваха да я разубедят. Стефано й предложи да изчака да навърши пълнолетие, преди да вземе каквото и да е решение.
	— Само още една година — добавяше майка й. — Не можеш да вземеш такова решение прибързано. После може да съжаляваш цял живот.
	— Докато ние отговаряме за теб — продължи бащата, — не мога да ти разреша да се омъжиш за това момче. Сигурни сме, че е прекрасен младеж, но ще престъпя дълга си на баща, ако ти кажа: добре, и в Индия, омъжи се за него. Не разбираш ли? Почакай още малко.
	Предложението беше разумно, но любовта не разбира от разумни доводи. Да чакаш, когато си двайсетгодишен, е истинско мъчение. През тази година честите стачки на пощенските служители в Италия се превърнаха в най-големия враг на Соня. Раджив продължаваше да пише всеки ден и й разказваше за щастието, което го изпълва, докато се учи да пилотира над английските поля. Летеше с двумоторен самолет „Тайгър Мот“, модел от трийсетте години — лека и подвижна машина, която му доставяше часове на огромна наслада. Целта му беше да лети сам, но преди това трябваше да натрупа четиридесет часа полет с инструктор. Беше необходимо условие, за да се яви на изпитите за граждански пилот и да продължи да изкачва стъпалата нагоре, докато стане пилот на търговски самолети.
	Раджив реши да отиде в Орбасано. Надяваше се да убеди бащата на Соня да й позволи да посети Индия. „Искам да отидеш в Индия — писа й той — и да останеш при майка ми, без мен, за да придобиеш реална представа за положението там, и то откъм най-лошата страна, защото ще бъдеш сама и няма да има на кого да се довериш. Така ще опознаеш страната и хората… Не искам да предприемаш каквато и да е стъпка, без да знаеш какво означава това. Ще изпитвам вина, ако по-късно нещата се усложнят и се почувстваш наранена по някакъв начин в чувствата си. Не желая да давам отчет пред никого, освен пред себе си, затова не искам да те лъжа. Нито да те заблуждавам.“ Соня бе трогната от честността и откритостта на писмото, но не вярваше, че баща й ще одобри това предложение.
	За да покрие разходите за пътуването до Италия, Раджив трябваше да намери отнякъде пари. „Съжалявам, че не успях да ти пиша по-рано, но работех по десет часа на ден плюс час и половина пътуване, така че, като се връщах вкъщи, бях на края на силите си. Ръцете толкова ме болят, че съм принуден да пиша много бавно.“ Писмата му бяха пълни с мечти за бъдещето, макар че в последните се долавяше голяма тревога. Раджив беше обезпокоен от новините, пристигащи от Индия. Министър-председателят на страната бе умрял от сърдечен удар по време на посещението си в Съветския съюз, където бс отишъл, за да подпише мирен договор с Пакистан след кратък военен конфликт. „Положението в Индия е много напрегнато, много лошо… — писа той на Соня. — Предчувствам, че мнозина ще поискат майка ми да стане министър-председател. Надявам се да не приеме, това накрая ще я съсипе.“

	* * *

	Раджив беше прав. Върхушката, която контролираше партията Индийски национален конгрес, искаше майка му да поеме премиерския пост в страната. „Познава всички световни лидери, обиколила е света с баща си, израснала е край героите на национално-освободителната ни борба, има рационално и съвременно мислене и не се отъждествява с никоя каста, щат или религия. Но най-вече може да ни донесе победа на изборите през 1967 г.“ — написа един от партийните водачи. Имаше и още един, още по-силен аргумент: искаха да я поставят на този пост, защото я смятаха за слабохарактерна и податлива на манипулация. Старите партийни водачи бяха убедени, че ще останат на ключовите си места, радвайки се на привилегията да вземат решения, без да носят отговорност за тях. Какво по-хубаво от това. В действителност не познаваха Индира Ганди. Въпреки че беше на четирийсет и осем години, дори тя все още не познаваше себе си.
	В навечерието на избора й за министър-председател — най-високия пост във втората по многобройност на населението страна в света, Индира бе написала на Раджив писмо, в което споделяше, че не може да избие от ума си едно стихотворение на Робърт Фрост, което олицетворяваше чудесно кръстопътя, на който тя се намираше: „Колко трудно е да не си крал, когато това е в теб и в обстоятелствата“. Пишеше му, че в същия този ден на разсъмване посетила мавзолея на Махатма Ганди, за да почете паметта на човека, който й е бил като втори баща. После отишла в Тийн Мърти Хаус, сега национален музей, и стояла дълго време в стаята, където бе умрял Неру. Изпитвала нужда да усети присъствието му. Спомнила си едно от писмата му, когато била петнайсетгодишна: „Бъди смела, останалото ще дойде само“. Е, останалото беше дошло. Щеше да прекрачи прага на един нов живот, за който винаги се бе подготвяла, въпреки че не го признаваше пред себе си.
	След смъртта на баща си беше мечтала да се оттегли от света. Премисляше дълго време тази идея, дори й мина мисълта да наеме апартамент в Лондон и да си потърси работа там, може би като секретарка в някоя културна институция. Искаше да избяга от самата себе си. Скоро обаче реалността я застигна и вече не можеше да мечтае за собствената си свобода. Трябваше да решава конкретни проблеми. Беше останала без дом, а от баща си беше наследила малко — само личните му вещи и авторските му права. Неру беше изхарчил капитала си, защото премиерската му заплата не можеше да покрие представителните му разходи, а той не беше от хората, които бъркаха в държавната хазна. Наистина Индира наследи старинната къща Ананд Бхаван в Аллахабал, но поддръжката й изискваше твърде много средства. Освен това двамата й синове учеха в Англия. Как да посрещне всички тези разходи? Като се оттегли от света? Даде си сметка, че това беше химера, прищявка. Бе живяла твърде дълго под знака на политиката, за да се оттегли толкова млада. Всеки ден при нея идваха хора от различни прослойки и с различно положение, както по времето на баща й. Същите тълпи, които се събираха в Тийн Мърти Хаус, сега идваха при нея. Идваха да я поздравят, да изложат жалбите си и тя ги изслушваше, говореше с тях, интересуваше се от тегобите им. Бяха бедняците на вечната и древна Индия — същите, от чисто име Ганди и баща й се бяха борили. Индира нямаше да ги изостави, нямаше да оскърби паметта на Неру. Напротив, тя ги приемаше и изслушваше с внимание. В действителност именно те утешиха нараненото й сърце. Те й вдъхваха сили, за да продължи напред, да намери смисъл в живота. Тези бедняци я накараха да осъзнае, че истинското наследство, което е получила от баща си, е неговата сила.
	Усещаше присъствието на Неру и когато влизаше в парламента, който се намираше в изпълнения със зеленина център на Ню Делхи, с огромна кръгла сграда от червен и жълт пясъчник, опасана с веранда с колони. Вътре, под високия трийсет метра купол, депутатите я избраха с 355 гласа срещу 169. Партията й гласува масово за нея. В краткото си слово тя им благодари. „Надявам се да не предам доверието, което ми гласувахте.“ Сияеше от радост — съзнаваше, че срещата й със съдбата е настъпила. Щеше да поеме управлението над „това безбрежно мнозинство от индийци“, според описанието на Неру.
	Резиденцията, която й предоставиха, се намираше на Сафдарджунг Роуд номер едно, в същия квартал на Ню Делхи, в който беше и бившата правителствена страда. Беше типична колониална къща, боядисана в бяло и обградена от красива градина, с четири стаи, две от които превърна в кабинет и една — в приемна зала. Заяви, че всеки ден от осем до девет часа сутринта резиденцията ще бъде отворена за всички, без значение от социалното положение на посетителя. Беше същото приемно време, което бе имат и Неру.

	* * *

	Индира обясни на Раджив причините, които я бяха подтикнали да приеме кандидатурата. През месеците, в които оглавяваше Министерството на информацията, тя бе въвлечена в сериозна национална криза, която не зависеше от нейното министерство. Беше заминала на почивка в красивия Кашмир, откъдето семейство Неру бяха родом, когато кризата избухна.
	Още щом пристигна, научи, че пакистански войници, предрешени като цивилни доброволци, се готвят да завземат столицата Шринагар, за да разпалят пропакистански бунт сред населението. Индира не се подчини на заповедта на министър-председателя да се върне незабавно в Делхи. Не само остана в Кашмир, но отиде на фронта, когато враждебните действия започнаха. „Няма да дадем и сантиметър от територията си на агресора“ — заяви тя при една обиколка из градовете в северната част на страната. Пресата похвали постъпката й: „Индира е единственият мъж в правителство от старици“ — гласеше едно вестникарско заглавие. Кореспондентите, които я следваха, бяха учудени, че навсякъде Индира бе посрещана от огромни тълпи, които въодушевено я приветстваха. Пакистанската армия беше разбита. Индия и Индира излязоха победители и именно тогава се роди идеята, която по-късно щеше да завладее въображението на хората: „Индия е Индира. Индира е Индия“.
	През това време, на осем хиляди километра оттам. Раджив се учеше да пилотира своя „Тайгър Мот“ в небето на Англия. „…Ако майка ми не се кандидатира за премиер, ще изгубим всичко, което сме постигнали след независимостта“ — писа той на Соня в едно писмо, което сякаш противоречеше на предишните. Причината беше, че Раджив изживяваше по свой начин дилемата на майка си, която всъщност беше дилема на цялото семейство — раздвоението между дълга към нацията, към паметта на баща й и дядо й и изискванията на личния живот. Когато Раджив научи, че майка му е избрана за министър-председател, писмото, което изпрати на Соня, издаваше тревогата, която тази нова ситуация пораждаше у него: „Ако нещо се случи с майка ми, не знам какво ще правя. Дори не можеш да си представиш колко завися от нея, от помощта й във всяка ситуация, особено по отношение на теб. Ще ти бъде много по-трудно, отколкото на мен. За теб всичко ще бъде ново и единствено тя може истински да ти помогне. Не знам какво бих правил, ако я изгубя“.
	Снимката на майка му беше на първите страници на световния печат. От една будка в Тръкстън Раджив купи _Гардиън_. „Няма друга жена в историята, която да е поемала такава отговорност, нито друга страна от мащаба на Индия, която да е връчвала властта на жена в демократични условия“ — пишеше вестникът. Снимката на майка му беше и на корицата на списание _Тайм_. „Неспокойната Индия в ръцете на жена“ — гласеше заглавието. Индира заявяваше, не е феминистка, но целият свят очакваше с любопитство да види как една жена с малък опит в административните дела ще се справи с огромните проблеми в страната. Огромни като нацията, която трябваше да управлява, оставена от сложна мозайка от народи от различни раси и с различни религии, езици и култури. Страна, в която мнозинството от населението бяха индийци, но имаше над сто милиона мюсюлмани, а това я превръщаше във втората мюсюлманска страна на планетата. Без да се броят десетте милиона християни, седемте милиона сикхи, двестата хиляди парси и трийсет и петте хиляди евреи, чиито предци бяха избягали от Вавилон след разрушаването на Соломоновия храм. Територия, в която съжителстваха 4635 различни общности, всяка със собствените си традиции — и с древните си езици — урду, който се пишеше отдясно наляво, хинди, който се пишеше отляво надясно като латиницата, или тамилския, който понякога се четеше отгоре надолу, както и други азбуки, които съдържаха йероглифи. В тази огромна територия се говореха осемстотин четирийсет и пет диалекта и седемнайсет официални езика. Езикът на колонизаторите обаче, английският, беше все още общоприетият, след като южните щати отхвърлиха хинди. Страна, която страдаше от ужасяващо неравенство, с дълбоко вкоренена на всички нива на обществото корупция и сковаваща бюрокрация. Страна, известна с невероятните си духовни постижения и същевременно с катастрофалните показатели за материално благополучие; страна, където човекът беше по-плодовит от земята, която обработваше; страна, постоянно опустошавана от природни бедствия и въпреки това прекланяща се пред триста и трийсет милиона божества. Може би най-голямото постижение на тази нация, създадена от Неру и Ганди, беше обстоятелството, че продължаваше да бъде свободна въпреки безбройните нещастия и ужасяващите проблеми, наследени от британските колонизатори. Въпреки онова, което беше предсказал един английски генерал в деня на обявяването на независимостта: „Никой не може да изкове една нация на континент с толкова нации“.
	Тази страна-континент обаче, която майка му щеше да управлява, беше в много по-тежко състояние, отколкото при Неру и неговия приемник. Няколко поредни години на суша бяха довели до недостиг на хранителни продукти и до ужасяващ глад. Щатът Керала беше разтърсван от размирици, свързани с разпределението на храна. Икономиката страдаше от галопираща инфлация. Пенджаб се бунтуваше, защото искаше в щата да се говори само пенджабски; един сикхски водач заплашваше да се принесе в жертва, ако жалбата му не бъде удовлетворена. Племената Нага в североизточната част на страната се бореха, за да се отцепят. Отгоре на всичко индуистките старейшини се появяваха голи, с тела, покрити с пепел, пред парламента, под носа на самата Индира, за да настояват да се забрани убиването на крави на цялата територия на страната. Искане, което противоречеше на конституцията на Индия, провъзгласяваща правата и равнопоставеността на всички религии. В една толкова бедна страна месото беше главен източник на протеини за мюсюлманското и християнското малцинство. Протестите се изродиха и имаше загинали, когато полицията стреля срещу размирниците. „Спасителите на крави няма да ме уплашат“ — заяви решително Индира. Наистина Индия не приличаше на никоя друга страна. През 1966 г. страната беше като огромна тенджера под налягане, която всеки момент можеше да се пръсне, сякаш независимостта беше предизвикала милиони малки бунтове, плод на продължилата векове наред експлоатация на едни малцинства от други, на едни касти от други, на едни етноси от други… Лидерите на партията определено не бяха направили подарък на Индира, издигайки я на върха.
	Приоритетът за Индира, същият, който баща й и Ганди бяха защитавали, беше ясен: да се сложи край на глада, да се спасят от смърт най-бедните. Ако за тази цел трябваше да се обърне за помощ към международните организации и най-богатите страни, щеше да се наложи да преглътне гордостта си, и да се захване за работа. Двайсет години след провъзгласяването на независимостта Индия за съжаление беше изпаднала в незавидното положение на международен просяк. Индира изпитваше срам, че трябва да иска милостиня, но знаеше, че няма друг изход. Беше решена обаче да не се моли за нищо. „Колкото по-слаба е позицията ни, толкова по-силни трябва да изглеждаме.“
	Веднага прие поканата на президента Джонсън във Вашингтон и подготви старателно посещението, от чийто резултат щеше да зависи животът на милиони нейни сънародници, а навярно и собственото й политическо бъдеще. Написа грижливо речите си и ги редактира, като се консултираше с бележника си за срещи, който винаги носеше със себе си. Търсеше прости идеи и избягваше заплетените формулировки. Подбра дрехите си със същата придирчивост, с която подготви изказванията си: сари, чоли*, шал и обувки за всеки прием. Освен това реши да отиде с един от синовете си. Раджив прекъсна уроците си по пилотиране и замина в Париж при майка си. Там генерал Дьо Гол даде обяд в нейна чест, след което се качиха на един „Боинг 707“, който Белият дом й бе предоставил. Когато попитаха Дьо Гол какво е мнението му за Индира, старият държавник каза: „Тези толкова крехки рамене, върху които лежи съдбата на Индия… не изглеждат превити под огромната тежест. Тази жена крие сила в себе си и ще успее“.
	[* Тясна къса блузка с къс (или без) ръкав, която се носи под сарито. — Б. пр. ]
	Една ранна сутрин Б. К. Неру, братовчед на Индира и посланик във Вашингтон, получи телефонно обаждане. Беше президентът Линдън Джонсън, едър мъж, родом от Тексас:
	— Току-що прочетох в _Ню Йорк Таймс_, че Индира не обича да я наричат „Госпожо министър-председател“… Как трябва да се обръщам към нея?
	— Нека се консултирам, господин президент. Веднага щом получа съответните указания, ще ви се обадя.
	След като затвори телефона, той веднага отиде в стаята на Индира.
	— Да ме нарича както иска… — каза тя. Когато братовчед й вече излизаше, тя добави: — Можеш да му кажеш също, че някои от министрите ми се обръщат към мен със „сър“. Ако желае, може да ме нарича така.
	Президентът Джонсън бе очарован от Индира. Отблокира американската помощ, която бе преустановена след кратката война с Пакистан, и издейства Световната банка да даде заем на Индия. Единственият въпрос, по който имаха несъгласие по време на посещението, беше, когато Джонсън я покани на танц след официалния банкет. Индира отказа. Дори не искаше да си помисли за реакцията на индийската преса, ако видеше снимка, на която „дъщерята социалистка на Неру, натруфена с бижута, танцува с американския президент“. Обясни на Джонсън, че това би могло да я направи много непопулярна, и той я разбра напълно. „Не искам нищо лошо да се случи на това момиче“ — каза той на началника на кабинета със силния си тексаски акцент, след което обеща на Индира три милиона тона храни и девет милиона долара незабавна помощ. Това пътуване бе първият голям успех на новоизбраната министър-председателка, макар че тя призна на един от доверените си хора: „Надявам се никога повече да не изпадам в подобно положение“.

	* * *

	Соня изживяваше всичко това от разстояние и с известно опасение, защото ставаше дума за важни, при това широко отразени в медиите промени. Италианските средства за масова информация отразиха подробно новината за встъпването на Индира Ганди на високия пост, така че семейство Майно имаше възможност да види по телевизора лицето на майката на кандидата за техен зет. Но дори фактът, че сега е министър-председател, не смекчи позицията им. Тъкмо обратното. Стефано видя в това голяма заплаха, защото според него рискът се увеличаваше и цялата тази история ставаше още по-абсурдна. Беше наясно, че никой край тази жена не беше в безопасност. Нима не бяха убили самия Ганди? Тези страни бяха толкова непредсказуеми… Паола обаче изпитваше известно задоволство. Дъщеря й не се беше влюбила в обикновен мъж. Благодарение на нея те вече не бяха _paesani_, дъщеря им в известен смисъл ги беше „облагородила“. Това обаче не означаваше, че тя подкрепя тази любовна история. Майка й също не искаше да я изгуби.

	* * *

	Раджив се върна доволен от пътуването си до Съединените щати, въпреки че не бе успял да му се наслади напълно поради многобройните официални събития. Още от малък политиката за него означаваше едно и също: да участва в безкрайни фотосесии с майка си, да слуша скучни разговори по време на продължителни вечери, винаги да се държи възпитано, да носи вратовръзка, да казва „да“ на всичко… Все повече се убеждаваше, че предпочита живот встрани от този безкраен водовъртеж, дискретно и спокойно съществуване до жената, която обича. Той също искаше да избяга от себе си, от корените си, от бремето на семейната традиция, която, както предчувстваше, можеше един ден да го смаже. Тайно се надяваше, че съдбата, на която произходът му го обричаше, никога няма да го настигне.
	През октомври 1966 г. той взе назаем колата на брат си, за да отиде при Соня; старият фолксваген толкова се бе раздрънкал, че го беше продал за четири лири. Освен това колата на Санджай беше по-подходяща за толкова дълъг път. Беше стар модел „Ягуар“, който брат му бе купил благодарение на връзките си в „Ролс-Ройс“ на изключително ниска цена, защото беше развален. Санджай го бе поправил и колата проработи. За разлика от брат си, Раджив не обичаше да се хвали и му беше неудобно да отиде в Орбасано с подобна кола, но от друга страна, си помисли, че е по-добре да се представи като заможен човек, отколкото като някой битник. Така имаше повече шансове да направи благоприятно впечатление на родителите на Соня.
	Тя очакваше пристигането му. Не го беше виждала от месеци, които й се струваха безкрайно дълги. Сестрите й и приятелките й също бяха възбудени. Не всеки ден в този заспал град в околностите на Торино пристигаше индийски принц, готов да отведе своята Пепеляшка… Любопитството им беше огромно, включително на родителите й, които го бяха поканили на вечеря същия ден, въпреки че всички се държаха с престорено безразличие.
	Пристигането на Раджив с ягуара си предизвика истинско сътресение в квартала. Кой беше този богат англичанин, който идваше при дъщерята на семейство Майно? — питаха се шепнешком съседите. Объркването им беше още по-голямо, защото видът му не отговаряше на скъпия автомобил. „Прилича на сицилианец“ — пошегува се един приятел на Соня. „С тази кола прилича на _terrone_ от камората“ — отбеляза друг. Раджив беше с измачкани дрехи и няколкодневна брада, защото беше спал в колата, за да не плаща за хотел. Дали заради умората, дали зарази предстоящата вечеря или заради неотдавнашните събития, които бяха извели майка му на международната сцена, но той се стори на Соня загрижен, когато най-после успя да я прегърне на една безлюдна улица в Орбасано, където си бяха определили среща сутринта на пристигането му.
	— Трябва да се върна в Индия — призна й той, след като се поуспокоиха.
	— Но… какво ще стане с лиценза ти на пилот?
	— Ще го извадя там. И без това нямам пари, за да го получа в Англия. Но това, което ме измъчва, е, че ще бъда толкова далече от теб.
	Имаше и друга причина — майка му го беше помолила да се върне.
	— Много е самотна. Има огромни проблеми — каза той на Соня.
	Обясни й, че след завръщането й от Съединените щати опозицията я е обсипала с ожесточени нападки, обвинявайки я, че попаднала под влиянието на американците и е изоставила политиката на необвързване на баща си… И не само опозицията, но и онези, които я бяха избрали за министър-председателския пост — ръководителите на собствената й партия, също я бяха порицали. Бяха недоволни от начина, по който Индира решаваше проблемите — директно, прескачайкн партийната йерархия, както в случая с конфликта с Пакистан. Един стар колега на Неру беше произнесъл обвинителна реч срещу Индира в парламента, оспорвайки не толкова помощта, колкото условията, които американците бяха поставили. Сред тях беше девалвацията на рупията — една твърде непопулярна мярка, която Индира прие, въпреки че цялата страна беше против нея. По този начин показа, че не подражава на баща си, че е способна да предпише горчиво лекарство на народа, когато е убедена в ефикасността му, и че не дължи нищо на никого. В резултат обаче популярността й достигна най-ниското равнище, а изгледите за бъдещето на Индия ставаха все по-мрачни. Преобладаваше идеята, че само личността и примерът на Неру са успели да запазят Индия единна и демократична и че сега, с безкрайните суши, многобройните етнически бунтове, обтегнатите отношения с Пакистан и лидерството на Индира страната е на ръба на разпада.
	— И обвиняват майка ми за това — каза Раджив. — Сякаш тя е виновна, че има суша три последователни години и хората умират от глад… Изпитвам чувството, че я изоставям, и това не ми харесва.
	Разговорът с Раджив за майка му за Соня беше своего рода посвещение в индийската политика. Тя несъзнателно влизаше в досег с понятия и идеи, които досега й се бяха стрували далечни и неразбираеми, но скоро те щяха да се превърнат в нещо толкова близко, колкото коментарите у дома й за резултатите на „Ювентус“ или за модното ревю в Милано. Започваше да осъзнава, че е невъзможно човек да живее край личност като майката на Раджив, без това да засегне живота на околните, включително и на самата нея. Всичко това обаче все още беше твърде неясно и далечно, за да я тревожи. Всяко нещо с времето си. Сега въпросът беше да преодолее съпротивата на родителите си.
	Соня заведе Раджив при един приятел, който бе предложил да го подслони, а после го разведе из градчето. Пиха капучино в бара на Нино, разходиха се из улиците в центъра и влязоха в бара на Пиер Луиджи. Освен че стопанисваше заведението си, в свободното си време Пиер Луиджи беше радиолюбител — хоби, по което се бе увлякъл и Раджив. Беше го открил по време на часовете по пилотиране. Привличаше го не само магията на електрониката, но и виждаше в това занимание начин да се свързва със Соня от разстояние. Изпитваше отчаяние при мисълта, че един ден ще бъде далече от нея, и мечтаеше за всяка възможност да запълни тази празнина.
	Соня го остави да си почине и се уговориха да го вземе вечерта, за го заведе при родителите си. През това време отиде на годишната среща с бившите си съученички от училището в Джавено. „Много добре си спомням този ден — щеше да каже по-късно сестра Джована Негри. — Соня беше двайсетгодишна. След срещата заяви, че си тръгва. «Защо не останеш да вечеряш с нас? — поканих я аз. — Почти не сме те виждали, откакто замина за Англия.» «Не мога — отвърна Соня. — Имам гост, който ще дойде на вечеря у нас.» «И е той?» — попитах закачливо аз. Соня се усмихна и на бузите й се появиха трапчинки. Накрая каза: «Годеникът ми». «Годеникът ти? Каква изненада! Разкажи ми… Кой е?» Соня замълча и това разпали още повече любопитството ми. «Индиец е» — каза най-после. «Индиец?» — повторих аз изненадано. Соня сложи пръст на устните си, за да говоря по-тихо. После ми каза почти шепнешком: «Син е на Индира Ганди». Останах като вцепенена“ — спомняше си сестра Негри след години.
	Вечерята беше като италианска версия на прочутия филм с Кетрин Хепбърн и Синди Поатие. С тази разлика, че не беше фикция и краят на вечерята не беше щастлив, макар реакциите на Стефано Майно и на Спенсър Трейси да бяха сходни. Раджив им разказа за учението си. Току-що беше получил диплома за частен пилот и смяташе, че за година и половина ще успее да стане пилот. Искаше да си намери работа час по-скоро. И имаше основателна причина за това.
	— Идвам с най-сериозни намерения — заяви той на Стефано Майно. — Дойдох да ви кажа, че искам да се оженя за дъщеря ви.
	Соня се почувства неудобно, защото трябваше да му превежда. Майка й нервно започна да слага напитки върху масичката в хола. Ръцете й трепереха. Бащата беше сърдечен, но твърд:
	— Нямам ни най-малко съмнение в искреността и почтеността ми — отвърна той и погледна Соня в очакване да продължи да превежда. — Достатъчно е човек да ви види, за да разбере какъв сте. Не се съмнявам във вас. Всичките ми колебания са свързани с дъщеря ми. Твърде е млада, за да знае какво иска… — Отчаяна, Соня вдигна очи към тавана. — Искрено казано, не вярвам, че ще свикне с живота в Индия. Обичаите ни са твърде различни.
	Раджив предложи Соня да отиде в Индия и да прекара известно време там без него, за да може така да прецени сама. Стефано обаче се противопостави категорично:
	— Докато не навърши пълнолетие, не мога да й позволя да замине.
	Соня знаеше, че баща й е костелив орех, но не можеше да допусне тази среща да приключи толкова неуспешно. Мълчанието на баща й тегнеше като камък. Той обаче беше непоклатим като скала и направи една-единствена малка отстъпка:
	— Ако дотогава изпитвате същото един към друг, ще й разреша да отиде в Индия, но след една година, когато стане пълнолетна.
	После се обърна към жена си и добави:
	— Ако нещата свършат зле, няма да може да ме упреква, че съм позволил да съсипе живота си.
	Стефано обаче продължаваше да вярва и искрено да се надява, че трудностите, с които Соня ще се сблъска, в крайна сметка щяха да я накарат да се откаже. Не можеше да понесе мисълта, че ще трябва да се раздели с нея.


>>	8.

	Когато Раджив разказа на майка си за срещата си с родителите на Соня в Орбасано, Индира одобри условието, което беше поставил главата на италианското семейство. Не беше лоша идея чувствата на младите да се поставят на изпитание, за да разберат дали връзката им има бъдеще. Трябваше да се печели време — дълбоко в себе си тя също би предпочела избраницата на Раджив да не е чужденка. Но ако времето покажеше, че двамата се обичат, Индира не възнамеряваше да се противопостави на решението на сина си. Беше страдала много заради неодобрението, което бе проявил баща й към нейната сватба, и не възнамеряваше да постъпва по същия начин със синовете си.
	„Бракът не е всичко. Животът е много по-голям“ — беше й казал Неру, когато тя отиде в затвора в Дехрадун, за да му каже, че иска да се омъжи за Фероз. Неру я посъветва първо да укрепи здравето си, преди да вземе каквото и да е решение. Беше боледувала много и баща й й напомни, че лекарите й бяха препоръчали да няма деца. Освен това желанието на Индира му се стори нелепо, защото означаваше да се откаже от „семейното наследство и традиция“ и да се омъжи за мъж, чиято среда и възпитание бяха много различни от нейните. Индира не беше съгласна с него, поне в онзи момент. Каза му, че иска да води анонимен и спокоен живот, какъвто никога не бе имала. Искаше да се омъжи и да има деца. При това повече от едно, защото не желаеше детето й да страда от самотата, в която бе живяла тя. Искаше да се грижи за тях и за мъжа си в къща, пълна с книги, музика и приятели. Ако за осъществяването на тази нейна мечта трябваше да пренебрегне съвета на лекарите и дори собственото си здраве, беше готова да го стори.
	Фероз беше син на парс на име Джахангир Ганди, който нямаше никаква връзка с Махатма Ганди и в чиято официална биография пишеше, че е морски инженер, но други източници твърдяха, че е търговец на алкохолни напитки. В края на трийсетте години Фероз бе променил правописа на името си от _Ghandy_ на _Gandhi_ — фамилия на каста на търговци на парфюми и често срещано име при кастите _бания_ на индийците от Гуджарат, откъдето беше родом Махатма*. Причината за тази малка промяна е неизвестна, но тя накрая бе изиграла важна роля за бъдещата политическа кариера на жена му. Зороастризмът — религията на парсите, беше една от най-древните религии, но Фероз не беше вярващ. Беше се свързал със семейство Неру покрай борбата срещу англичаните и бе станал член на ИНК. Беше много активен и радикален активист, познаваше трудовете на Маркс и Енгелс по-добре от самия Неру. Заедно бяха участвали във Франция в протестен митинг срещу бомбардировките над мирното население по време на Гражданската война в Испания. Фероз напразно се бе опитал да убеди антикомунистическите организатори на митинга да позволят на Пасионария да говори. Вбесен, Неру бе произнесъл пламенно слово в защита на свободата на изразяване.
	[* Ali, Private Face of a Public Person, стр. 35, бележка 11, цитат от Indian Summer, от Alex Von Tunzelmann (Henry Holt, New York, 2007), стр. 86.]
	Неру не поставяше под съмнение политическата лоялност на Фероз, но смяташе, че е лоша партия за дъщеря му. Двамата мъже бяха пълна противоположност във всичко. Фероз беше нисък и набит, обичаше да се хвали, говореше много високо и използваше непристойни думи. Не беше изискан, нито беше интелектуалец. Обичаше добрата трапеза и алкохола и се интересуваше от коли и електрически и механични апарати — увлечения, които Раджив и Санджай щяха да наследят от него. Като студент се беше провалил, но обичаше индийската класическа музика и цветята, също като Индира. Беше обаче без университетска диплома, без професия и перспектива да си изкарва по някакъв начин прехраната и с богата репутация на женкар. Поради всичко това беше логично семейство Неру да приемат с голямо подозрение този господин Никой, който претендираше да се сроди с тях.
	— Израснала си в Ананд Бхаван сред разкош и слуга — каза бабата на Индира, опитвайки се да й повлияе. — Фероз е беден и е от различна среда и религия.
	— Не ни интересува религията, защото и двамата не сме вярващи — отговори й Индира. — Аз се задоволявам с малко като майка ми и въпреки че съм живяла в Ананд Бхаван, мога да бъда щастлива и в селска колиба.
	Почти същото казваше Соня на родителите си, когато й напомняха колко е трудно да се живее в толкова далечна и различна страна. За Соня Индия беше една абстракция. Изобщо не изпитваше страх, въпреки всичко, което беше чувала за нея. Ако Раджив беше ескимос, щеше да го последва и до Северния полюс. „Когато си влюбен — написа тя, — любовта ти вдъхва могъща сила. Въоръжен с тази сила, не се плашиш от нищо. Единствено искаш да си с любимия човек. Аз исках да съм с Раджив. Бих отишла на края на света с него. Той беше моето сигурно убежище. Не можех да мисля за нищо и за никого, освен за него.“

	* * *

	Ако Неру в крайна сметка бе дал съгласието си за сватбата на Индира с Фероз, то Индира отстъпи пред молбата на сина си да пише на родителите на Соня, за да я пуснат да замине за Индия. Беше изминала една година — срокът, поставен от Стефано Майно, но страстта на младите не даваше признаци, че се е охладила. Соня и Раджив не възнамеряваха да живеят един без друг. Преживяваха твърде болезнено раздялата. Индира разбра, че нещата са сериозни. В действителност би предпочела да следва традиционния път — да избере момиче от добро семейство от Кашмир и да го омъжи за сина си, както повелява традицията и както бе постъпил дядо й Мотилал, избирайки Камала, нейната майка. „Уредените бракове“ бяха нещо обичайно, а браковете по любов — изключение. Първите обикновено бяха по-успешни; процентът на разводи при този вид съюзи беше учудващо нисък, защото родителите търсеха кандидати за децата си в близки социални и културни среди, което представляваше от само себе си предимство при съжителството. Вторите бяха истинска лотария. Изборът на Индира се бе оказал неудачен. Може би Раджив щеше да има по-голям късмет, въпреки че вече беше налице едно обстоятелство, което го поставяше в неизгодно положение — годеницата му беше чужденка. В традиционното общество чужденците не заслужаваха дори място в йерархията, бяха смятани за хора „без каста“. Ню Делхи не беше затънтена индийска провинция, но Индира си даваше ясна сметка колко трудно би било на едно момиче от Запада да се приспособи към живота в страната й, въпреки че тя беше готова да й помогне, защото бе харесала девойката.
	Писмото на Индира Ганди, в което тя канеше Соня да прекара известно време в Ню Делхи, разстрои Стефано Майно, но той беше човек на думата и нямаше друг изход, освен ла изпълни обещанието си. Обсъдиха въпроса вкъщи и решиха, че Соня ще замине за Индия, но само за един месец. Родителите й смятаха, че тя ще се върне напълно убедена, че не може да живее там. В Италия бяха близките й, освен това тук имаше бъдеще. Беше работила цяла година във „Фиераторино“ и се появяваха все повече възможности да печели прехраната си с езиците, които беше научила. Ако Орбасано не й харесваше, защото беше малък и провинциален град, винаги можеше да се премести в Торино. Родителите още мечтаеха дъщеря им да се запознае с бизнесмен по време на някое изложение и да се омъжи за него. Соня се преструваше, че слуша с внимание всички тези предложения, но умът й вече беше много далече, на осем хиляди километра оттам.
	На 13 януари 1968 г., точно трийсет и четири дни след като бе навършила пълнолетие. Соня слезе от самолета на летище „Палам“ в Ню Делхи със свито сърце. Родителите и сестрите й я бяха изпратили на летището в Милано и дори твърдият като камък Стефано не успя да сдържи сълзите си.
	— Ако не ти хареса, ще се върнеш веднага, нали? — бе й казал той, докато майка й пъхаше в ръчната й чанта още лекарства, сякаш отиваше в джунглата.
	Соня не мигна през целия път. Сега, когато се изправяше сама пред съдбата си, я обхвана необяснима тревога. Радостта, че види Раджив, се превръщаше в смътен страх. Не се бяха виждали цяла година. Ами ако се разочарова от него? Или той се разочарова от нея? Ами ако в собствената си среда се държи по друг начин? Ако не е същият, за какъвто го смята? Тези въпроси бяха неизбежни, бяха нормална реакция на човек, който е заложил много на една карта. Сега оставаше да обърне картата и да я види.
	От въздуха мрежата от булеварди и ротонди в Ню Делхи напомняше геометричните мраморни фигури във форма на звезда, които украсяваха моголските дворци. Самолетът кацна сутринта. Климатът беше пълна противоположност на студената зима, която бе оставила зад себе си. Времето беше прекрасно, небето се синееше, а още шом слезе от самолета, усети една много характерна миризма, която по-късно щеше да отъждествява като мириса на Индия: смесица от миризма на горящи дърва и на мед, на пепел и сушени плодове. И един звук — граченето на враните, онези вездесъщи птици в сиво и черно, нахални и безцеремонни, които я посрещнаха от балюстрадата на залата за пристигане, от електрическите стълбове и первазите на прозорците. Раджив я чакаше. „Още щом го видях — щеше да разкаже Соня, — изпитах огромно облекчение.“ Там беше също брат му Санджай и един приятел — Амитабх Баччан, чиито родители се познаваха със семейство Неру от дълги години. Бащата беше прочут поет на хинди и депутат в парламента и Индира го беше помолила да подслони Соня в дома си по време на посещението й.
	Страховете, които бе изпитала по време на полета, внезапно изчезнаха, сякаш никога не бяха съществували. Напротив, сега беше убедена, че е постъпила правилно, като е послушала зова на сърцето си въпреки трудностите. „Бях отново с него и нищо и никой нямаше да ни раздели отново“ — написа Соня, спомняйки си своето пристигане в Индия.

	* * *

	Ню Делхи беше различен от представата, която бе имала за Индия — поне в района, в който живееше, — с широките си булеварди, обградени от вечнозелени дървета, много от които бяха цъфнали. Къщата на Баччан се намираше на Уилингдън Кресънт, булеварда на банианите. Английските урбанисти, превърнали Ню Делхи в приятен град-градина, бяха проектирали всеки булевард с отделен вид дървета. „Джанпат“ — бившият Куми Уей — беше булевардът на свещеното дърво ним, прочуто с лековитите си свойства; Акбар Роуд — на тамариндите, а на Сафларлжунг Роуд, където се намираше резиденцията на Индира Ганди, имаше фламбояни с лъскави зелени листа и обсипани с оранжеви цветове. Но улиците се движеха велосипедисти, каруци, теглени от магарета или камили, рикши с жълт покрив, пърпорещи мотоциклети, стари „Амбасадор“ — реплика на „Морис Оксфорд III“ от 1956 г., които се произвеждаха по лиценз в Бенгалия. Всички заобикаляха кравите, които стояха спокойно насред уличното платно. Не беше рядкост човек да види биволска кола или дори слон, пренасящ стока, спрял на някой светофар. Беше спокоен град с тримилионно население, без универсални магазини и търговски центрове, с един-единствен луксозен хотел в сърцето на дипломатическия квартал.
	Посрещнаха Соня с присъщата на индийците топлота. За свое съжаление Раджив не можеше да й посвети цялото си време, защото на 25 януари щеше да се яви на изпит за търговски пилот и трябваше да натрупа летателни часове и да учи. Братовчедите и приятелите му обаче и дори самата Индира Ганди положиха усилия да направят престоя й възможно най-приятен. Въпреки че спеше в дома на семейство Баччан, тя прекарваше голяма част от сутринта в къщата на годеника си. По онова време министър-председателката живееше почти без никакви мерки за сигурност. Приемаше хората всяка сутрин на вратата на дома си в присъствието на само един пазач. Синовете й също нямаха охрана, освен по време на някои събития, за които се преценяваше, че съществува заплаха за тях.
	Приятели и сродници се редуваха, за да покажат на Соня града, пълен с паркове и градини, със старинни паметници и разкошни сгради, издигнати от англичаните, когато през 1912 г. решили да преместят столицата от Калкута в Делхи. Проектирали един нов град, в който засадили хиляди дървета. От незапомнени времена управниците на Делхи се бяха грижели с истинска страст за растителността в града. Някои градини красяха мавзолеи и гробници заради убеждението, че така покойниците ще се чувстват щастливи и спокойни, други бяха предназначени за населението, а трети бяха създадени от владетелите за собствено удоволствие и ползване. Раджив обичаше най-много да се разхожда в градината „Лоди“ привечер, сред езерцата и редиците от гигантски палми около гробницата на Мохамед Шах — великолепен паметник в индо-моголски стил, запазил остатъци от тюркоазените си облицовъчни плочки и оригиналните плетеници, които го украсяваха. Беше популярно място, където влюбените можеха да намерят спокойствие и уединение. С мотора си „Ламбрета“ Раджив й показа имперския Ню Делхи и невероятните перспективи, които британските архитекти бяха проектирали, за да впечатлят и да вдъхнат страхопочитание в местното население. Гледката, която се откриваше от триумфалната арка на Вратата на Индия, където гореше вечен огън в памет на индийските войници, загинали в двете световни войни, беше грандиозна. Възхити се на сградата „Саут Блок“, смесица от моголски и неокласически стил, където зад фасадата, украсена с барелефи на лотоси и слонове, се намираше кабинетът на Индира Ганди, и най-вече на Двореца на президентството, някога седалище на британския вицекрал — елегантна сграда от жълтеникав и червен пясъчник, увенчана с широк меден купол, с изящни пропорции и смятана от мнозина за една от най-красивите сгради на XX век.
	Но къде беше онази Индия, за която й бяха говорили? — питаше се Соня. Онази Индия, която ужасяваше родителите й? Другата Индия? Не беше необходимо да върви много, беше достатъчно да тръгне по бившия Кинг Уей, сега булевард „Раджпат“, и да стигне до Стария Делхи. Това беше друг свят. Около Червената крепост, друг великолепен паметник, построен от моголския владетел Шах Джахан — същия, който издигнал Тадж Махал в памет на съпругата си, гъмжеше от многоцветно и шумно множество, което сякаш участваше в гигантски карнавал на змиеукротители, фокусници, гадатели, музиканти, гълтачи на саби и факири. Това беше вечната Индия, същата, която изпълваше уличките около Голямата джамия със своите сергии, отрупани с разноцветни платове, с продавачите на плодове, сладкиши, фенери, боя за обувки и батерии, с ваксаджиите, с бръснарите, работещи насред улицата, с тъмните дюкянчета, където деца тъчаха килими или изработваха измервателни инструменти… Истински взрив от живот, екзотичен и шумен хаос, който я замайваше с цветове, звуци и миризми. И навсякъде — зад някоя улица, в дъното на една градина, можеше да се види старинна гробница или кенотаф, мюсюлмански или индуистки паметник, датиращ от зората на човечеството, сякаш за да напомни колко стара е Индия. Нима Неру не беше описал страната си като „древен палимпсест, на който една върху друга са се запечатвали мисли и мечти, но нито един последващ надпис не е изтрил или скрил напълно онова, което преди е било написано“*.
	[* _Nehru, The discovery of India_ (Penguin, New Delhi, 2004)]
	После, седнала отзад на мотора, види лицето на бедността, когато обикаляха из някои квартали — голи деца, които тичаха по улиците; старци, които дрънкаха с паничките си; хора, които се миеха и вършеха нуждите си на тротоара. Напомняха й донякъде за бедняците от детството й в родната Лузиана през петдесетте години — за полуголите деца през зимата, за семействата, които гладуваха и на които майка й толкова съчувстваше, за сакатите на площада, бивши войници, върнали се ранени от руския фронт… Никога обаче не беше виждала толкова обезобразени хора като прокажените в Ню Делхи, които дебнеха колите, спиращи на светофарите. През 1968 г. броят на прокажените в Индия беше колкото населението на Португалия, имаше просяци колкото жителите на Холандия, осем милиона отшелници, десет милиона деца под петнайсет години, които бяха женени или вдовци. Всеки ден се раждаха четирийсет хиляди деца, една пета от които умираха, преди да навършат пет години. Дори и така, тези цифри бележеха леко подобрение в здравеопазването в сравнение със статистиката преди двайсет години. Това обаче създаваше още по-голям проблем, защото репродуктивната възраст на индийците се удължаваше. Вследствие на това бумът в раждаемостта се превръщаше в най-големия проблем на страната, защото буквално „изяждаше“ икономическия растеж. Всяка година населението на Индия се увеличаваше с цифра, равна на броя на жителите на Испания.

	* * *

	Всичко около Соня беше ново и необичайно: цветовете, вкусовете, хората. „Най-странното от всичко обаче бяха очите на хората, любопитните погледи, с които ме следваха навсякъде.“ Соня постепенно навлизаше в света на Индия, откривайки колко любопитни и наблюдателни са жителите й, особено в онези години, когато практически нямаше туристи. Един чужденец винаги привличаше вниманието, още повече, ако беше жена, при това хубава и облечена с минипола, каквато беше модата в Европа през онази година. Тогава мигновено се превръщаше в притегателен център. Или в обект на неодобрение. Соня се научи да контролира жестовете, движенията си и начина си на обличане, но невинаги беше лесно: „Абсолютното отсъствие на уединение, принудата да потискам чувствата си беше мъчително преживяване“. Публичните прояви на нежност — не само на улицата, но и в ежедневния живот — бяха гледани с лошо око. Не можеше да целуне Раджив пред друг човек, нито дори да върви хваната за ръката му, без това да изглежда скандално. Откриваше, че Индия е най-целомъдрената страна в света, наследство от викторианска Англия. Имаше и други неща, които една италианка трудно можеше да възприеме — например индийската кухня. Соня не можеше да свикне с лютивите подправки, които според нея унищожаваха вкуса на храната, нито с толкова силните сосове и кисело-сладкия вкус на някои ястия. Или с официалните вечери, на които се говореше и пиеше много в продължение на дълго време, вечеряше се набързо, а после всички ставаха от масата и се разотиваха.
	Скоро си даде сметка, че настойчивите погледи, насочени към нея, не се дължаха само на обстоятелството, че е чужденка, че е различна от тях или че е хубаво момиче. Гледаха на нея като на нов член на семейство, което в продължение на години е било във фокуса на обществото. Всичко, което членовете на това семейство правеха или казваха, или обратното — което не правеха или не казваха, биваше обстойно изследвано, анализирано и преценявано. Как може да се живее така? — питаше се тя със свито сърце.
	Въпреки това Соня не смяташе да се върне в Италия. Беше се озовала в един различен свят, който искаше да опознае, да изследва, водена от ръката на Раджив. Приличаше на вълшебно пътешествие въпреки подводните скали, които срещаше по пътя си. Освен това беше обградена с много топлата и обич. Санджай се отнасяше с нея като към сестра, едновременно покровителствено и шеговито, и й помагаше да се адаптира. Амитабх и семейството му — също. Чувстваше се закриляна и обичана. Двамата с Раджив не можеха да си представят, че отново трябва да се разделят. За какво да губят повече време, за какво да се връща в Италия и да преживяват отново агонията да чакат да се срещнат тук или там? Раджив не можеше да отиде да живее в Европа. Възнамеряваше да постъпи на работа в индийската авиокомпания веднага щом получи лиценз за търговски пилот. После щяха да си намерят жилище. В Делхи всичко щеше да е по-лесно; можеха да заживеят заедно веднага. Всъщност Соня трябваше да направи стъпката, да рискува, защото щеше да напусне страната и семейството си за неопределено време. Беше дошла да опознае Индия и обичаите й, но нямаше нужда да знае повече — още преди да се качи на самолета, дълбоко в себе си вече бе взела решение да следва зова на сърцето си. Даже това да означаваше, че трябва да направи нещо, което да е срещу самата нея. Дори не искаше да си представи лицето на баща си, когато му съобщеше, че няма да се върне, че ще се омъжи.

	* * *

	Индира се изненада, когато научи, че Соня смята да остане и че двамата искат да се оженят веднага. Бяха минали три години от запознанството им в Кеймбридж. Бяха изпълнили всички срокове, бяха направили всичко, което им бяха казали, и сега беше настъпил моментът да вземат решение. Индира съзнаваше, че пристигането на Соня е предизвикало малка революция в светското общество в Ню Делхи, въпреки че нито Соня, нито Раджив се бяха стремели към това — тъкмо обратното. Самото й присъствие, обстоятелството, че беше годеница на сина на Индира и че за пръв път член на семейството на Неру щеше да се жени за чужденка от друг континент, бяха породили какви ли не предположения. Въпреки че градът бе столица на страна със седемстотин милиона жители, висшето общество беше малко, консервативно и всички известни семейства се познаваха помежду си. По време на събиранията им коментарите в по-голямата си част бяха ласкателни: „Колко е хубава!“. Имаше обаче и такива, които се отнасяха за простия й произход: „Тя е никоя“, или още по-лошо: „От нисша каста е“. Други критикуваха начина й на обличане: „Иска да прави впечатление“, или самото й присъствие: „Какво е намерило това момче в нея?“. Имаше и коментари, които издаваха наранено национално чувство: „Не можа ли да си намери някое по-добро момиче тук?“. Без да иска, тя беше настроила срещу себе си много хубави момичета от висшето общество — и техните майки, които виждаха как някаква си чужденка, и отгоре на всичко самозванка, им отнема един от най-желаните ергени в страната.
	„След една седмица госпожа Ганди разбра, че намеренията им са много сериозни и че е безсмислено да се чака повече. Двамата излизаха из Ню Делхи заедно и това подклаждаше клюките. Така че най-добре беше да се оженят, за да се сложи край на това“ щеше да каже Уша Бхагат, секретарката на Индира. Когато обаче Раджив заяви на майка си, че веднага щом започне работа, ще се преместят в свое жилище, Индира му постави единственото си условие: „Едно е да се ожениш извън общността си. Друго обаче е да живееш отделно, което е в пълно противоречие със семейната индийска традиция. Ще ни обявят за привърженици на западния начин на живот, ще ни обвинят, че предаваме традициите си“. Ако Раджив беше европеец, вероятно нямаше да послуша майка си. Той обаче беше индиец, а в Индия децата почитаха традицията. Особено когато трябваше да се дава пример. Решението на този конфликт зависеше от Соня — тя трябваше да приеме условие, което по-голямата част от западните жени биха сметнали за неприемливо. Тя трябваше да се приспособи към Индия, а не обратното. В Индия бракът беше по-скоро семеен, а не личен въпрос, където хармонията между членовете му се ценеше повече от личното обаяние. Това означаваше, че трябваше да стане част от семейството на мъжа си. Да живее в семейната къща, под един и същ покрив със свекървата, брата и семейството на брата, ако той се оженеше. Всички на Сафдарджунг Роуд номер едно. Соня прие, защото беше лудо влюбена. А и този начин на живот не можеше да уплаши една италианка, прекарала детството си в село, в което Майно бяха голям род. Освен това така щеше да се чувства в по-голяма безопасност и да се приспособи по-добре към живота в страната. На всяко нещо гледаше откъм положителната му страна — това с едно от преимуществата на любовта, която действа като наркотик.
	Определиха датата на сватбата — 25 февруари. Нямаше много време за приготовления, но така беше по-добре. Индира не искаше женитбата на сина й да се превърне в национален въпрос, както се бе случило с нейната сватба. Разказа на Соня и Раджив как цялата страна се бе настроила срещу нея, сякаш всеки от жителите бе сметнал за свое право да дава мнение. Хиляди писма и телеграми бяха залели Ананд Бхаван — някои обидни, повечето враждебни, други с поздравления. Имаше обяснение — Фероз и Индира бяха престъпили две дълбоко вкоренени в индийския народ традиции. Бракът им не беше уговорен от семействата им, нито се женеха „в рамките на своята вяра“. Последното беше разярило ортодоксалните индуси. А сега историята се повтаряше. Сякаш децата бяха наследили от родителите си не само физическите характеристики и уменията им, но и конфликтите, противоречията и житейските им ситуации.

	* * *

	„Скъпи родители — написа им Соня, — много съм щастлива. Изпращам ви това писмо, за да ви съобщя, че с Раджив ще се женим. Очаквам ви всички тук на 25 февруари…“ Соня не подозираше, че когато писмото й пристигна, новината за сватбата вече беше разпространена от медиите в целия свят. Един журналист от торинския вестник _Ла Стампа_ посети семейството в дома им на улица „Белини“ номер 14. "Родителите и сестрите са под голямо напрежение — написа той. — Телефонът постоянно звъни, журналисти и фотографи се трупат пред вратата. Бащата, петдесет и три годишен мъж, е пестелив в думите си: „Цял живот работя, за да осигуря бъдещето на дъщерите си… за сватбата по-добре да се говори, когато се състои, а най-добре би било изобщо да не се говори“ — заяви той с тон, от който се подразбираше, че му е тежко. Жена му Паола, четирийсет и пет годишна, не може да сдържи сълзите си. „Ужасява ме мисълта, че дъщеря ми ще живее толкова далече“ — каза тя. Когато ги попитах за годеника, те отговориха: „Той е спокоен, възпитан и сериозен младеж“, а на въпроса дали ще отидат на сватбата, бащата каза: „Опасявам се, че е невъзможно да изпълним желанието на Соня. Ще отиде само жена ми, аз имам много работа и не мога да си го позволя. Ще бъда мислено с дъщеря си.“

	* * *

	Щеше да бъде гражданска, а не религиозна сватба. Семпла сватба, а не помпозно тържество „по индийски“, което трае няколко дни. Индира беше против пищността и разточителната показност на индийските сватби, на които се демонстрираха властови връзки и пари. Семейство Неру нямаше нужда да демонстрира нищо. Нуждаеше се обаче от пространство за живеене. Колониалната къща, която правителството беше предоставило на Индира след назначаването й за министър-председател, им беше твърде тясна — дотолкова, че секретарките и асистентите работеха под навеси в градината. Щеше да им стане още по-тясна, след като предоставеха на младоженците стая и малък хол в задната част на къщата, с отделен вход към градината. Затова Индира преговаряше с министрите си, за да разшири къщата. Скоро работниците започнаха строежа.
	Усилията на всички членове на семейството и най-вече на Соня бяха насочени към сватбата. Никак не й се нравеше идеята да смени тесните си панталони със сари — дреха, в която й се струваше, че изглежда смешно. Не се чувстваше удобно с нея, защото се страхуваше, че всеки момент шестте метра плат, в които е увита, ще се смъкнат. Представяше си се като онези туристки с много бяла кожа, които се разхождаха важно, облечени в яркоцветни сарита. Разбира се, за тях това беше игра, дегизировка, за да си направят снимка и да я показват, когато се върнат в страната си; за Соня сарито беше нещо много повече. Бележеше първата й стъпка по пътя към приспособяването й към начина на живот в Индия.
	Трябваше да се погрижи за безброй подробности: списък на гостите, покани, проби на прическа, грим… Соня беше като зашеметена, а отгоре на всичко трудно разбираше английския на индийците, които говореха със силен акцент. Дълбоко в себе си желаеше сватбата да приключи възможно най-бързо. Беше много срамежлива и не се чувстваше добре в центъра на вниманието, въпреки че не можеше да направи нищо, за да го избегне. Беше буквално обсадена от фотографи, когато за пръв път излезе със семейството като официална годеница на Раджив, за да присъства на модно ревю на Пиер Карден в хотел „Ашок“ в Ню Делхи. Списание _Фемина_ публикува обширен репортаж от събитието. Соня, седнала между Раджив и Санджай, разговаряше с Индира и изглеждаше прекрасна със сарито от щампована коприна и гладката си коса, падаща върху раменете й. Снимката предвещаваше съвършена семейна хармония. На излизане Соня отговори на един коварен журналистически въпрос така: „Ще се омъжа за човека Раджив, а не за сина на министър-председателката“. Беше неизбежно мнозина да я смятат за използвачка, за кариеристка, която е хванала едра риба. И това я изпълваше с тъга и негодувание. Когато друг журналист я попита как приема факта, че ще остане да живее в Индия, толкова далече от дома си, Соня погледна Раджив и със свенлива усмивка каза: „С Раджив бих отишла и на края на света“.

	* * *

	А Индия не беше ли краят на света в онези времена? Поне така смяташе семейство Майно. Те едва имаха време да се организират. В крайна сметка за Индия заминаха само майката на Соня, сестра й Анушка и вуйчо й Марио, който щеше да замести баща й и да предаде племенницата си на нейния избраник. Пристигнаха в навечерието на сватбата, когато в градината на семейството, където Соня бе отседнала, се изпълняваше церемонията _мехенди_ — прощално празненство на булката. Въпреки че според традицията на него не трябва да присъстват нито младоженецът, нито родителите му, в случая бе направено изключение за Раджив и майка му, защото искаха да поздравят пристигналите от Италия роднини на Соня. Индира се държа топло и изключително внимателно със смутената Паола, която нямаше търпение да види дъщеря си. Търсеше я е поглед и когато й посочиха къде е, тя се изплаши:
	— _Oh, mamma mia_!
	Едва сдържа сълзите си. Не я беше разпознала, защото главата на Соня беше покрита с воал в червено и лилаво, носеше характерната за Кашмир дълга до земята пола и бродиран червен елек. Беше окичена с гривни и гердани, а на главата си имаше диадема от цветове на нард и жасмин — наричаха това „флорална бижутерия“ — и _тилак_ на челото: червената точка, символизираща третото око, способно да вижда отвъд привидностите. Ръцете и краката й бяха напълно покрити с чудновати татуировки, направени с къна — паста, извлечена от смлените клони на един храст, които представляваха изящни арабески и преплетени рисунки. Когато се съвзе от уплахата си при вида й, майка й я прегърна. „Добре че баща ти няма да те види така!“ каза тя развълнувано. През това време горкият Стефано, на осем хиляди километра оттам, тъгуваше. В бара на Нино сподели тревогата си за Соня с най-добрия си приятел, монтьора Данило: „Ще я хвърлят на тигрите!“. Колко прав беше бившият овчар от планината Азиаго.
	Веднага няколко момичета наобиколиха Анушка и Паола и предложиха да им изрисуват ръцете. Докато ги татуираха с къна, им обясниха традицията: колкото по-тъмни станат рисунките по ръцете на младоженката, толкова повече любов ще има между съпрузите. И колкото по-бавно се изтрият, толкова по-дълго ще трае страстта. Паола и Анушка погледнаха татуировките на Соня — бяха нарисувани, сякаш бяха направени с туш.
	Същинската сватба се състоя в шест часа следобед на следващия ден, в градината на Сафдарджунг Роуд номер едно. Индира бе намерила в гардероба си сарито, което тя бе носила и което Неру бе изтъкал по време на дългото си затворничество, след като бе дал съгласието си дъщеря му да се омъжи за Фероз. Сега искаше Соня да го облече на сватбата си. Младата италианка го позна — беше го видяла на изложбата в Лондон и си спомни думите на Раджив: „Надявам се един ден да го носиш ти!“. Тогава ги бе приела като шега. Все още мечтаеше да се омъжи в бяло. Сега го приемаше като чест и знак на обич, без изобщо да подозира, че с обличането на това червено сари тя също ставаше част от историята на Индия.
	Една случка развали настроението на Раджив — оказа се, че сред поканените има двама журналисти. Това беше неговото празненство и той не желаеше натрапници и публичност. В този ден искаше да бъде само Раджив, а не синът на ръководителя на страната, макар че това беше невъзможно. Отказа да излезе от къщата, докато папараците не бяха изгонени. Наложи се Индира да го успокоява. Когато сватбеният марш на Менделсон обяви пристигането на булката, той се успокои. Излезе да посрещне Соня в градината, където имаше около двеста гости — приятели и близки на семейството. Когато я видя да влиза, хванала под ръка вуйчо си Марио, лицето му светна. Соня беше прекрасна. Беше олицетворение на елегантността — косата й бе събрана в кок, прихванат с брошка от жасминови цветчета, кожата й блестеше от маската с куркума, която й бяха поставили няколко часа по-рано, на ръката си носеше сребърна гривна, очите й бяха подчертани с каял, а лицето й бе обрамчено от обици от цветя. Бяха хубава двойка. Той носеше тесни бели панталони, дълго кремаво сако, закопчано до врата, оранжево-червен тюрбан (също като тюрбаните на приятелите и братовчедите му) и обувки тип пантофи, с извит нагоре връх. Приличаше на принц от Хиляда и една нощ. След ритуалната размяна на гирлянди се отправиха към един ъгъл в градината, където около маса, обградена с огромен параван от висящи нанизи от цветя, седяха най-близките родственици. Подписаха се в гражданския регистър и си размениха пръстените. Соня с мъка сдържаше вълнението си. Всеки път, когато срещнеше погледа на майка си, й идваше да се разплаче. Тогава търсеше погледа на Раджив, за да почерпи от него сили. Вуйчо й Марио изглеждаше замаян; гледаше племенницата си с обич и с известно снизхождение. Паола запазваше привидно хладнокръвие, но в действителност тази сватба без свещеник я натъжаваше много. Раджив прочете няколко стиха от _Ригведа*_, избрани специално от майка му, с което церемонията приключи:
	[* Най-древната и най-важната от четирите веди, или индуистки текстове, смятани за основните писмени паметници на индуизма]
P>
	Вятърът леко полъхва,
	кротко тече реката,
	нека дните и нощите ни дарят е щастие,
	от праха на земята да се роди благодат,
	дърветата да ни ощастливят с плодовете си,
	слънцето да ни обгърне с блаженство…
P$
	И това беше всичко. Младоженците напуснаха мястото и бяха посрещнати с дъжд от листенца от цветя и гърмежа на фойерверките, умело дирижирани от Санджай. Церемонията беше изключително семпла. Така бе поискала Индира, пренебрегвайки желанието на ортодоксалните индуисти, които настояваха за пълна религиозна церемония. Когато самата тя се омъжваше, Неру я бе помолил да спази индуисткия ритуал, за да не ги настрои срещу себе си, така че тя бе обиколила седем пъти свещения огън и бе слушала безкрайни мантри. Тогава беше отстъпила, но сега си отмъщаваше. Индира беше по-твърда от баща си. Дори не бе плакала по време на собствената си сватбена церемония. Очите на Неру обаче се бяха напълнили със сълзи.



>>	9.

	Същия следобед Соня беше преместила вещите си от къщата, в която бе отседнала, в новото си жилище. Работниците бяха разширили главния салон, който Индира беше обзавела в пастелнорозово и зелено; плъзгаща се врата водеше към двор с огромни дървета и храсти, сред които пърхаха птици и пеперуди.
	След празненството тя се отправи към новия си дом — голяма и удобна стая, която беше пристроена в дъното на къщата и още миришеше на гипс. Майка й беше донесла дрехи, книги и плочи от Италия и вестниците от самолета. Седнала на леглото, Соня хвърли поглед на заглавията: „Кулата в Пиза се клати под напора на вятъра“, „Лучия Бозе поиска настойничеството на децата си“ и интервю с първия човек, живял петнайсет дни с трансплантирано сърце — южноафриканец на име Блейбърг. Имаше чувството, че това са новини от друга планета. Новини от свят, който вече не беше нейният. Докато Раджив си сваляше разкошния тюрбан пред огледалото в банята и неколцина прислужници влизаха и излизаха, поглеждайки я крадешком, Соня изпита главозамайване при мисълта, че вече няма връщане назад. Жребият беше хвърлен. Как бе стигнала дотук? Самата тя беше учудена на силата, която бе намерила в себе си, за да постигне целта си. Винаги бе избягвала конфликтите, но сега се бе противопоставила на семейството си до крайност, на която се смяташе неспособна. Беше щастлива, че е с Раджив, и същевременно се чувстваше объркана и натъжена. Натъжена заради баща си. Натъжена, че не бе могла да сподели най-важния момент в живота си с всички, които обичаше, с приятелките си от квартала, с бившите си учителки, с колегите си… Натъжена, че трябва да се раздели с детството си, с родителите си, с града си, със страната си. Натъжена заради майка си, защото Соня можеше да отгатне в погледа й всичко, което я притесняваше — от „екзотичните“ обичаи до факта, че дъщеря й ще живее в семейната къща, където един коридор я делеше от свекърва й, пък била тя министър-председател. Соня се чувстваше виновна, защото беше ускорила събитията и беше нарушила хармонията в семейство Майно. Животът обаче я беше поставил в тази ситуация. Още от момента, в който бе хванала ръката на Раджив в отговор на плахото му ухажване в Или, тя бе действала последователно и бе останала вярна на себе си. Меланхолията й не учуди никого, защото в индийската традиция моментът, в който дъщерята напуска бащиния си дом и отива при семейството на младоженеца, се смята за изключително болезнен. Повечето индийски младоженки плачат, а приятелите и роднините й също тъгуват. Соня нямаше да плаче, но сърцето й беше изпълнено с мъка, въпреки че събитията се следваха едно след друго с такава бързина, че нямаше време да се самосъжалява.
	На следващия ден следобед се състоя прием в Хидерабад Хаус — дворец в англо-моголски стил, който бе построен по заповед на Низам от Хидерабад през 1928 г. за една негова любовница, а сега се използваше като правителствена сграда и служеше за резиденция на високопоставени чужденци. В него се организираха също важни медийни събития и пресконференции. Дойдоха около хиляда души — приятели на семейството, съпартийци, политици, дипломати, журналисти, артисти. Всички показваха на входа поканата в златисто, която бяха получили от канцеларията на министър-председателката. Всички искаха да видят отблизо чужденката, за да преценят сами дали това, което бяха чули за нея — толкова разнородно и деформирано от клюките — е вярно. Соня, пременена в разкошно сари, се чувстваше като звяр в зоологическа градина. Струваше й се, че жените я пронизват с погледите си, опитвайки се да разберат от какво тесто е замесена. Повечето бяха пътували в чужбина и знаеха колко различна е Индия от Европа. Някои я гледаха със съчувствие, други — със завист, трети — с явна симпатия. Седнаха да вечерят на пода, според обичая в Кашмир. Под звуците на малък оркестър за индийска класическа музика гостите опитаха вкусни типични ястия с аромат на канела, кардамон, шафран и карамфил: агнешко с ряпа, пиле със спанак, риба с корени от лотос… Имаше също картофи със сос от йогур и пържено прясно сирене за вегетарианците. Близките на Соня вечеряха италианска храна, а чичовците на Раджив — традиционни за парсите ястия. Превъзходният зелен чай от Кашмир бе поднесен накрая. Приемът не беше разточителен. „Разполагахме с ограничен бюджет“ — спомня си Уша, секретарката на Индира.
	Нямаше също нито пари, нито време за истинско сватбено пътешествие. Раджив обаче искаше да покаже част от Индия на роднините на Соня, така че всички заминаха за Раджастан — романтичната Индия, земя на древни феодални владетели, най-изумителното място на субконтинента. Струваше им се невероятно, че толкова близо до град като Делхи има села, които сякаш още живееха в Средновековието, без електричество и течаща вода, но с изумителна красота, където на площада човек можеше да види събрани всички занаяти в Индия: продавачи на стари дрехи, пътуващи зъболекари, селяни, клекнали до сергиите си със зеленчуци, шивачи, ковачи, дърводелци, бижутери… Кози, крави и камили щъкаха сред купищата подправки с най-различни цветове: светлобежов шафран на прах, жълта куркума, смлени червени люти чушки. По пътя за националния парк „Рантамбор“ в полето се мяркаха жълти, червени, лилави, розови петна — бяха тюрбаните на селяните и пастирите, които вървяха сред жълтеникавия прах, вдигнат от стадата им. Жените им бяха облечени с дрехи в същите цветове; носеха бижута от старо сребро и полускъпоценни камъни и приличаха по-скоро на принцеси, а не на селянки.
	„Рантамбор“ беше резерват за тигри, създаден през 1955 г. в полугориста местност. На едно възвишение се издигаше голяма крепост, която беше запазила сред стените си полуразрушени храмове, дворци и кенотафи, оплетени в корените на огромни сейби. Долу, сред хълмове с гъсти гори и лагуни със сребриста вода, се виждаха елени, антилопи, мечки, чакали и глигани. Ако човек имаше късмет, можеше да види някой тигър призори. Раджив обичаше това място, защото там можеше да се отдаде на две свои страсти: любовта към животните и увлечението му по фотографията. Освен това предположи, че семейството на жена му ще отнесе един хубав спомен от Индия, защото в парка не се виждаше царящата в населените места мизерия. Раджив им разказа, че с брат си са прекарали детството си сред животни и са разполагали с истинска зоологическа градина в Тийн Мърти Хаус. Много от животните били подарени на дядо му от държавни ръководители и местни политици. Имали папагали, гълъби, катерички, крокодил и една панда от Хималаите на име Бхимеа, подарък на дядо му от щата Асам. Имали също три малки тигърчета. Раджив се привързал силно към тях и много бил нещастен, когато дядо му подарил едното на маршал Тито.
	На връщане в Делхи спряха в едно село, където празнуваха сватба. Беше истинска индийска сватба, шумна и многоцветна. Младоженецът, чието лице бе покрито с було от цветя, се появи възседнал хилава бяла кранта, покрита с извезан със злато килим. Под звуците на барабани и дайрета той се отправи бавно към булката, която го чакаше под едни навес. Близките бяха много горди от факта, че чужденци присъстват на церемонията, и веднага им поднесоха чай и сладкиши. Младоженецът слезе от кобилата и свещеникът прикани младите да се запознаят официално. Бавно и свенливо всеки от тях отдръпна булото на другия. Радостното лице на момчето се появи пред плахия поглед на младоженката, която едва ли имаше повече от дванайсет години. Беше крехка и уплашена като птичка. Семейството й я гледаше с едва сдържано вълнение. Раджив превеждаше и същевременно обясняваше обичаите. Тази обикновена сватба, която изглеждаше толкова безобидна и простодушна, криеше в себе си някои от злините в Индия, които бяха истински социални бедствия. При бракове като този деца раждаха деца и това водеше до висока смъртност и здравословни проблеми за майката и детето. Освен това родителите на момичето, които изглеждаха бедни селяни, сигурно бяха задлъжнели с години напред, за да могат да платят зестрата необходимо условие, за да омъжат дъщеря си. Да, всичко това изглеждаше красиво и много живописно, но тези обичаи държаха бедните в мизерия. Именно там Соня чу за пръв път за обичая _сати_, който все още се практикуваше, макар и не често, в този район. Сътрапезниците коментираха един скорошен случай, превърнал се в национален скандал. Една млада вдовица се бе хвърлила в погребалната клада на мъжа си. Полицията беше разследвала случая, без да успее да установи истината. Мненията на гостите на сватбата бяха много разделени — едни казваха, че вдовицата е светица, защото имала смелостта да се превърне в _сати_, други — че била дрогирана и принудена да скочи в кладата, за да не наследи нищо от имуществото на мъжа си… Раджив поддържаше второто мнение. Как може да се модернизира тази страна? — сякаш се питаше той, докато шофираше колата на връщане в Делхи и мислеше за огромната отговорност, която лежеше върху плещите на майка му.

	* * *

	Настъпи моментът, в който Соня трябваше да се сбогува със семейството си. Изпрати ги на летището. След като прегърна майка си и може би отгатвайки покрусата й, че оставя дъщеря си сама, Соня не се сдържа и избухна в плач. За майка й това беше истинската раздяла: те се връщаха у дома, в родната къща, докато Соня оставаше сама, без тях, в тази чужда страна. Никога дотогава реалността не се бе разкривала толкова безпощадно и болезнено, както в този момент. Двете плачеха неутешимо, въпреки че бяха твърди жени и именно това правеше сцената още по-покъртителна.
	— Пиши ми, обаждай ми се често…
	— Обещавам ти, мамо.
	На връщане в колата Соня триеше сълзите си, а в паметта й изникваха щастливи моменти от детството й в Лузиана, когато отиваше да дои кравите с майка си и баща си или когато на рождения й ден идваха приятелки и братовчедки и я отрупваха с подаръци. Колко далече изглеждаше онзи живот! Сега осъзнаваше с безпощадна яснота, че в Индия започваше от нулата. Чувстваше се изтощена и потисната след преживяното напрежение и суетнята около сватбата. Изпитваше потребност да види Раджив колкото се може по-скоро. Само той можеше да я утеши, защото той беше причината за цялата тази тревога.
	Раджив обаче не си беше вкъщи — беше на курс в авиоклуба. Соня отиде в стаята им. Щом мъжа й го нямаше, предпочиташе да остане сама, да се излегне на леглото и да изплаче всичките си сълзи, да прогони меланхолията в очакване на завръщането му. Щом обаче отвори вратата, зърна едно писмо върху леглото с щемпела на канцеларията на министър-председателката. Отвори го. Беше бележка от Индира, в която пишеше: „Соня, всички те обичаме много“. Лицето й светна. Меланхолията се разпръсна като по чудо, тя се усмихна и излезе от стаята.


>>	10.

	Денят в дома на семейство Ганди започваше рано, почти на зазоряване. Когато Соня се събуждаше, Индира вече беше в дъното на градината за ежедневната си среща с бедните, дошли да получат нейния _даршан_. После се качваше в служебната кола, която я откарваше в кабинета й в Саут Блок, където прекарваше цялата сутрин. Следобед обикновено работеше в личния си кабинет, който служеше за седалище на Партията на конгреса и който се намираше много близо — на Акбар Роуд номер едно, на около петдесет метра. Беше й приятно да върви през градината, която винаги беше зелена, с цветни лехи и уханни растения. Правителството й беше предоставило сградата, за да се освободи място за младоженците в собствената й къща.
	Раджив също излизаше рано за часовете си по летене. Взе успешно изпита за търговски пилот и сега стажуваше в националната компания. Пилотираше ДС-3, прочутия „Дакота“ — самолета от детските му мечти. Брат му Санджай беше зает с проектирането на кола, която да е пригодена към пътищата на Индия. Всеки член на семейството водеше независим живот, но Соня прекарваше много време сама. Това й позволяваше да наблюдава живота в къщата и да се приспособи към жегата, която настъпи внезапно. Беше суха, силна и изпепеляваща жега, която се засилваше неумолимо всеки ден и която щеше да продължи до дъждовете през юни, стига те да настъпеха навреме. Не обичаше климатиците, защото се страхуваше да не получи от тях астматичен пристъп. Предпочиташе да стои под перките на вентилаторите, окачени на тавана. Разбра защо хората от обслужващия персонал се движат толкова бавно. В началото й се струваха просто мързеливи; сега си даваше сметка, че горещината, подобна на _ferragosto*_ в Италия — с тази разлика, че беше март, — отпуска мускулите и размеква волята. Обслужващият персонал беше недостатъчен за толкова голяма къща. Нормалното би било да има поне десет-петнайсет прислужници, всеки от които да изпълнява специфична за кастата му работа. Въпреки че Неру и Ганди се бяха опитали да премахнат официално кастите в конституцията на новата независима нация, истината беше, че те продължаваха да влияят върху поведението на хората, особено в най-ниските прослойки на обществото и в селските райони. В нито една къща на семейство Неру не бяха успели да се преборят с тази йерархизация на домакинската работа, колкото и да се бяха опитвали. Не беше лесно да се заличи с един замах хиляди години история. Така че традицията продължаваше да господства и този, който слагаше масата, не беше същият, който я раздигаше, шофьорът караше колата, но не я чистеше, готвачката готвеше, но не миеше съдовете, тези, които метяха пода, не чистеха баните… Семейство Неру се задоволяваше с по-малоброен персонал от обичайния, но въпреки това Соня не беше свикнала с вечното присъствие на прислужниците, които толкова тихо се движеха из коридорите, че понякога я стряскаха. Може би най-много я гнетеше това, че никога не можеше да се скрие от недискретните погледи, нито дори в уединението на дома си. Неведнъж й се беше случвало да влиза в банята и с изненада да завари вътре чистача, един мършав тъмнокож мъж, да клечи с парцал в ръка и да мие някой ъгъл. Постепенно научи същото, което бяха принудени да научат и съпругите на дипломатите в Индия: да съжителства с този човешки кошер, да умее да ги командва, да е търпелива с метачите, които само местеха праха от едно място на друго, да се обръща към всекиго според ранга или религията му, така че в нито един момент да не почувстват, че „губят кастата си“, да ги заведе на лекар, ако се разболеят, защото здравно осигуряване не съществуваше…
	[* Най-топлият период от лятото в Италия, от 1 до 15 август (итал.). — Б. пр.]
	Дори къщата на министър-председателката не можеше да се изолира от шумното ежедневие в индийските градове. Сутрин Соня чуваше уличните продавачи, които хвалеха стоката си с напевни гласове. Някои тикаха колички, пълни със зеленчуци и плодове, друга бяха нарамили кашони, пълни със сладкиши, трети продаваха мляко или вестници… Понякога се появяваше един мъж с танцуваща маймуна и няколко мечки и предлагаше да представи спектакъла си. Идваха също продавачи на платове с вързопите си, в които носеха ръчно тъкани покривки и салфетки. Имаше гладки и щамповани, от най-фин памук и от сурова коприна, многоцветни и бели. Шивачът сядаше на верандата и шиеше цяла сутрин, докато Соня гледаше като омагьосана гривните от полирано стъкло, които й предлагаше един уличен продавач, когото прислугата беше пуснала, за да я разнообрази. През отворените врати и прозорци нахлуваше мирисът на цветя и на току-що окосена и влажна трева, която обаче с времето започваше да пожълтява.
	Соня често отиваше в кабинета, където работеха двете лични секретарки на свекърва й. Задаваше им най-различни въпроси за живота в Индия. Как се пристяга сарито? Как се празнуват рождените дни? Какъв подарък се носи на празника по случай първото подстригване на едно бебе? Как се казва „затвори вратата“ на хинди? Едната от тях, Уша, се шегуваше, че Соня има не една, а три свекърви. Истинската си свекърва обаче тя почти не виждаше поради заетостта на Индира, макар че присъствието й винаги се усещаше. Беше най-важната фигура в семейството. Веднъж Соня влезе разстроена в кабинета на Уша. Носеше бележка, която Индира й бе оставила и в която излагаше вижданията си, в по-голямата част критични, по някои въпроси, като например отказа на Соня да научи хинди или прекалената й свенливост пред непознати хора. „Защо не ми го каже лично, вместо да ми пише писма?“ — попита тя почти разплакана.
	— Госпожа Ганди общува трудно — отвърна й Уша, — тя е доста затворена. Но не се тревожи за писмата, така общуваше и с мъжа си, и с баща си.
	Плахостта на Соня и може би някакъв комплекс, който я измъчваше, толкова я сковаваха, че се превръщаха в проблем, когато трябваше да посрещне важни гости или просто да води разговор. Извън приятелите на мъжа й и на девер й, с които се чувстваше сигурна, й беше много трудно да разчупи леда и да се държи свободно с хората. Дълбоко в себе си тя все още беше малката селянка от планинското село в Азиаго, студентката от провинцията, преместена на друга планета, в дома на една министър-председателка, където постоянно влизаха и излизаха хора с най-различен ранг и социално положение. „Дълго време Соня беше много необщителна — щеше да разкаже Уша. — Беше много трудно човек да я склони за нещо.“ Въпреки заетостта си Индира не изпускаше от очи домашните проблеми и се опитваше да накара Соня да излезе от черупката си. „Би било чудесно, ако можеш да убедиш Соня да дойде тази вечер. Но не я насилвай, ако наистина не желае“ написа тя в една бележка до секретарката си. Както Раджив, така и майка му разбираха, че Соня има нужда от време, за да свикне с новия си живот. Стараеха се да не я притискат, защото виждаха, че й е трудно да се приспособи. Тук човек не можеше да си позволи простички развлечения, като например да излезе с някоя приятелка на разходка. Широките булеварди в Ню Делхи не бяха пригодени за това, разстоянията бяха твърде големи, за да се извървят пеша. Освен това тази част на града беше предимно жилищна, нямаше магазини, нито пазари. Принудителният застоял живот, храната, горещината и огромното разстояние, което я делеше от близките й, предизвикваха у нея пристъпи на носталгия, които италианското списание _Оджи_, което майка и редовно й пращаше всяка седмица, не успяваше да потуши. Намираше се между два свята, без да е стъпила в нито един от тях. Спомняше си за баща си и за предупрежденията му и имаше моменти, в които й се искаше да вдигне телефона и да поговори с него. Соня обаче беше силна и знаеше, че трябва да издържи. Присъствието на Раджив, който се връщаше следобед, обикновено успокояваше тревогите й.

	* * *

	През май беше толкова горещо, че Индира покани Соня да я придружи на едно официално посещение в кралство Бутан — малка страна в Хималаите, която живееше откъсната от света. Смяташе, че ще й се отрази добре да смени обстановката. Покани също дъщерята на външния министър Прити Каул, която беше връстница на Соня, за да й прави компания. Посещението продължи само два дни, но се забавляваха много. Още със слизането си от самолета бяха посрещнати от крал Дордже Вангчук, много любезен мъж, ревностен будист и абсолютен монарх, който държеше кралството си изолирано от света. Температурата беше прекрасна, кристалният въздух беше опияняващ. Какво облекчение! — помисли си италианката, когато усети свежия полъх от планината да гали лицето й, все едно че беше на екскурзия в Алпите. Тук нямаше лифтове, нито ресторанти, имаше само молитвени знаменца, развявани от вятъра и разпръскващи будистките молитви към Хималаите, чиито остри върхове се очертаваха на фона на тъмносиньото небе. Нямаше нищо, което би могло да бъде окачествено като „модерно“. Единствените моторни превозни средства бяха няколко мотоциклета, а облеклото на хората се състоеше от традиционния кафтан в пъстри цветове. Движеха се на коне или в каруци, теглени от волове, които приличаха на якове. Стигнаха до внушителния манастир Ташичходзонг, от който се разкриваше прекрасна гледка към покритите със сняг планини. Склоновете им бяха опасани от терасовидни ивици земя, засети със златист ечемик, които се спускаха към долината като гигантска стълба. Беше като пътуване в Средновековието — нямаше телевизия, нямаше затвори и престъпност, единствената отстъпка пред съвремието беше електричеството, но само по два часа на ден. Кралят ги заведе до предназначените за тях три скромни стаи с баня, като им обясни, че са неговите лични покои. По онова време в столицата Тхимпу нямаше хотели и градът приличаше на село, така че кралят им предостави най-доброто, с което разполагаше. След банкета, на който Индира и монархът обсъждаха как да демократизират кралството и същевременно да го предпазят от пагубното влияние на съвремието, момичетата се върнаха в стаята си. Соня откри един капак на пода, под килима. Изпълнени с любопитство, двете го вдигнаха. Отдолу имаше скромна стая с нар, подобна на монашеска килия. Внезапно някой запали лампа и видяха краля. Беше се разсъблякъл и се готвеше да си легне. Затвориха капака, примрели от срам. Разказаха за това на Уша, а тя на свои ред го разказа на Индира, опасявайки се, че този инцидент може да доведе до дипломатически конфликт. Индира обаче само се засмя.
	На следващия ден отидоха с хеликоптер до Сиким, щат на границата с Тибет. Бяха приети от местния владетел и съпругата му, една чаровна нюйоркчанка на име Хоун Кук, в двореца им. Вечерта, когато Индира вече си беше легнала, в стаята на момичетата дойде американката. Носеше едно ястие, което Соня обожаваше: пушена сьомга. Напомняше и за престоя й в Англия, където за пръв път го беше вкусила.
	Това пътуване беше кратко бягство от горещината, която изпепеляваше северната част на Индия. Когато се върнаха в Делхи, термометърът показваше 43 градуса в единайсет часа преди обяд. Асфалтът се размекваше, дърветата изглеждаха изтощени като хората, които се предпазваха с чадъри от слънцето, водачите на рикши чакаха клиентите си излегнати и под най-малката сянка, която намереха. В градината на къщата цветята бяха посърнали, а тревата приличаше на слама. Прислужниците пръскаха с вода фасадата, а Соня се научи да ограничава движенията си, за да пести енергия. Нощем беше толкова топло, че накрая бе принудена да включи климатика. Посъветваха я да не излиза от къщи на обяд, защото слънцето печеше твърде силно. Тази горещина нямаше почти нищо общо с италианския _ferragosto_. Въздухът беше като застинало желе, а температурата стигна 46 градуса няколко дни по-късно. Беше жесток и безпощаден климат. Докато Соня, просната на леглото, чакаше с нетърпение Раджив да се върне, в паметта й изникваха идилични картини от Венето — скърцането на снега под гумените й ботуши, ледената вода, която като малка пиеше направо от потоците, мирисът на полето след дъжд, зелените ливади, осеяни с макове през пролетта… Тогава мъжът й се връщаше и двамата чакаха да се свечери, за да излязат с мотора и да се почерпят със сладолед в едно от малкото места, където го сервираха в приемливи хигиенни условия. Трябваше да внимават, когато ядяха навън, защото от горещината храните бързо се разваляха.

	* * *

	Напрежението в къщата се засилваше заедно с горещините, но не заради неудобството, което причиняваха, а заради политическите им измерения. В крайна сметка това беше домът на министър-председателката на страната и нейната работа и бъдеще зависеха до голяма степен от навременното настъпване на мусоните дъждове. Най-важната цел за Индира продължаваше да бъде борбата с глада. Беше наясно, че недостигът на храни се преодолява чрез въвеждането на нови методи за обработване на земята, които бяха доказали ефикасността си в други части на света, както и чрез строителство на заводи за изкуствени торове. Главният приоритет за нея беше осъществяването на истинска зелена революция, благодарение на която Индия да е в състояние да се самоизхранва. Всички останали неща — а те бяха много — можеха да се свършат след това: здравеопазване, образование, подобряване положението на жените…
	Само че тази амбициозна програма изискваше време, за да даде своите плодове. През това време обаче хората трябваше да имат какво да ядат. За нейно нещастие, по време на мандата й имаше три последователни години на суша. Ако за четвърта поредна година не паднеха дъждове, поражението й беше сигурно. Към това се прибавяше и провалът на американската помощ. Въпреки всички предположения за обратното, президентът Джонсън беше поискал да използва тази помощ като инструмент, с който да обвърже Индия със своята политика. Индира беше готова да направи някои отстъпки (изправяйки се срещу буря от протести в страната), но никога не бе имала и най-малкото намерение да се откаже от политиката на необвързване на своя баща. В отговор на една критика, която индийският външен министър бе отправил към Израел заради политиката му към арабските страни, Джонсън започна да бави пратките с храни. Поиска всички отчети за товарите с жито да минават през него, преди да бъдат изпратени. В кабинета си в Саут Блок Индира имаше карта на Индия, на която проследяваше движението на всеки товарен кораб с храни. Беше отчайващо бавно.
	— Тези американци не проумяват, че един ден закъснение води до смъртта на много хора! — каза тя един ден, в който Соня беше приготвила паста. — Не се обиждай, не е лично — продължи тя и отмести чинията си, — но реших и така и ще го съобщя в парламента: ще престана да ям жито и ориз в знак на протест.
	Парламентарното заседание я беше изтощило и на вечеря не хапна почти нищо. Оплакваше се от силно главоболие. Нито едно от лекарствата, предписани й от лекаря, не бе успяло да облекчи упоритото главоболие, от което страдаше в продължение на дни. Проблемите на Индия бяха прекалено много.
	— Ако дъждовете ни отминат, отново ще има глад.
	— Ще ти приготвя един домашен лек против главоболие, който научих от родителите си.
	Соня направи запарка от лайка, намокри с нея тензух и го постави върху челото на свекърва си. Индира продължаваше да говори, страхуваше се, че още една суша ще злепостави аграрната й политика — основния стълб на действията на правителството, която беше започнала да дава положителни резултати. „Успокои се и се почувства по-добре“ — щеше да си спомни Соня, която не успяваше да схване нюансите и детайлите на огромните проблеми, с които се сблъскваше свекърва й, но разбираше тяхната важност. Внезапно Индира смени темата.
	— Как си е хинди? — попита тя.
	— Зле — призна Соня.
	Индира настояваше Соня да научи хинди. И не само от политически съображения, защото винаги бяха обвинявали семейство Неру, че са твърде „британци“ или „прозападни“. Индира смяташе, че е добре снаха й да може да се изразява на езика на народа, защото това щеше да й помогне да завърже нови познанства, както и да й отвори вратите към сърцето на Индия. Нима езикът не беше душата на една култура? Соня обаче не разбираше защо трябва да учи език, на който говореше само прислугата, докато с приятелите и гостите говореха винаги на английски. Бяха й взели частен учител, който й преподаваше езика академично, с много граматика.
	— Уроците са ужасно скучни — призна й Соня, доволна, че е успяла да облекчи главоболието й.
	Индира не настоя, но след няколко дни остави бележка на Уша: „Изглежда, напредъкът на Соня е нищожен. Методът на учителя явно не е успешен. Моля те, разговаряй повече на хинди с нея, за да го практикува“.
	Някои обичаи в къщата биха се сторили странни на външен човек. Например в семейството на Неру винаги се беше говорило на хинди на обяд и на английски на вечеря и всеки ден едно от яденетата беше индийско, а другото — западно. Соня не разбираше защо човек не можеше да яде каквото иска и да говори езика, който предпочита. Беше обаче уравновесена по характер и не се дразнеше. И беше достатъчно умна, за да си даде сметка, че трябва да намери мястото си в това семейство дори ако се налага да изпълнява изисквания, които не разбира напълно. Приемаше това като част от процеса си на адаптация.

	* * *

	Юни се проточи безкрайно. Целият град сякаш се беше вторачил в небето, търсейки признаци за дъжд. Вестниците съобщаваха на първата си страница с огромен шрифт рекордните температури: на 15-и, когато мусонът вече трябваше да е дошъл, бяха измерили 46 градуса при Вратата на Индия на „Раджпат“. Една снимка показваше група деца, които се къпеха в градските фонтани. Сухият и изпепеляваш въздух дразнеше гърлото. Очите смъдяха, все едно че в тях имаше песъчинки. Слой от сив пясък, който вятърът беше довял от пустините на Раджастан, покриваше градината на Сафдарджунг Роуд номер едно. За Соня този краен климат беше нещо ново. В Европа климатът беше умерен и прогнозите се използваха най-вече за да се разбере дали ще има сняг в планината или слънце на плажа в края на следващата седмица. Тук климатът беше много по-важен фактор заради огромното му значение в живота на една предимно земеделска страна. Провалът на оризовата реколта можеше да причини смъртта на един милион селяни. Тези дни бяха съдбоносни и затова населението и медните ги следяха с такова внимание.
	Най-после в края на месеца оглушителен гръм, последван от вихрушка от горещ вятър, който вдигна облаци прах и изтръгна листа от дърветата, извести приближаването на първите бури. Изведнъж се смрачи, големи черни облаци покриха небето и сухият вятър отстъпи място на едри капки дъжд, които затрополиха по покрива. Прислугата сякаш се отърси от дългата си дрямка. Всички излязоха на улицата, за да ги намокри дъждът, и усмивките отново се появиха на лицата им. Високите палми на ротондата сякаш също трепереха от радостно вълнение. Телевизията показваше еуфорията, завладяла страната. Хора от различни религии и касти скачаха и танцуваха заедно по улиците като деца, шляпаха в локвите, къпеха се под улуците на покривите. Беше като голям празник, на който мусонът бе заличил различията между хората.
	Силните горещини обаче бяха последвани от проливни дъждове. Капките плющяха толкова силно, че вдигаха оглушителен шум. Температурата падна с няколко градуса и задуха лек бриз, който донесе прохлада. В градината жабите подскачаха с крякане из тревата, която отново се раззелени като с магическа пръчка, но след два дни потъна изцяло под водата. Много квартали от бидонвили буквално бяха погълнати от дъждовете. Кварталите в Ню Делхи също не бяха подминати от бедствието. Елегантните ротонди в дипломатическата зона бяха наводнени, както и тунелите, а моторите на много коли, таксита и рикши издаваха последни издихания, въпреки усилията на собствениците им да ги запалят отново. Горещината отслабна, но беше все така задушно. Соня имаше чувството, че ръцете й винаги са влажни. Преобличаше се няколко пъти на ден, защото потта се просмукваше в дрехите. Учудваше се, че в продължение на дни вали безспир, сякаш боговете на климата си отмъщаваха заради изпепеляващите горещини през предните месеци. Сега разбираше защо фасадите на толкова сгради изглеждаха мръсни и по тях имаше следи от струи, защо има толкова дупки по улиците. Климатът опустошаваше всичко и превръщаше поддръжката на сгради и улици в твърде скъпо начинание за една толкова бедна страна.
	Имаше обаче и нещо положително: дъждовете донесоха радостта в дома им, сякаш щастието на огромната страна нахлуваше през прозорците и стигаше до всеки ъгъл. Страна, която тази година щеше да оцелее и може би щеше да успее да продължи напред и да забрави завинаги ужасния глад от миналото. Радостта, обхванала народа, беше заразила и Индира. Въпреки многобройните други проблеми тя отново се усмихваше.


>>	11.

	За учудващо кратко време Индира, която по природа беше недоверчива, се привърза искрено към Соня — може би защото не възприемаше резервираното й държане като заплаха. Италианката беше дискретна и пряма — качества, които още от началото спечелиха симпатията й. Същевременно беше домошарка и обичаше сплотения семеен живот. Не се опитваше да се отделят с Раджив от останалите членове на семейството, както си бе помислила в началото. Тъкмо обратното, настояваше да се спазват семейните порядки, като например да се хранят заедно — традиция, която датираше още от времето в Тийн Мърти Хаус. Независимо къде се намираха, всички членове на семейството се връщаха вкъщи за обяд, освен ако имаше някое официално събитие. Още като деца Раджив и Санджай бяха придобили навика да обядват със семейството. Соня харесваше тази традиция, защото разговорите на масата винаги бяха оживени, освен когато Санджай се впускаше да говори за политика с майка си. Обикновено си разменяха мнения, вицове и лични преживявания. Когато Раджив и Соня излизаха вечер с приятели, преди това правеха компания на Индира, докато се нахрани. Индира беше чудесен събеседник — наблюдателна, ясна в описанията и с тънко чувство за хумор. Интересите й не се ограничаваха е политиката; простираха се също върху изкуството, научните изобретения, човешкото поведение, книгите, природата… Притежаваше неподозирани качества, които човек откриваше с времето. Например можеше да разпознае някоя птица по чуруликането й: през петдесетте години беше членувала в орнитоложка организация и беше научила много неща за птиците. Разказваше също интересни случки от пътуванията си в чужбина. В Сантяго де Чили съпругата на един политик я посрещнала с думите: „Колко фина и крехка изглеждате. Очаквах да видя някакво подобие на Голда Меир…“ Соня много се смееше на тези истории. Като например онази за Кремъл, когато Брежнев и Косигин дали прием в нейна чест. По руски обичай при поднасянето на кафето мъжете се отделили от жените и за учудване на Индира тя се озовала сред групата на мъжете… Или когато Индира отишла да види Ганди, за да поговори с него за сватбата си с Фероз, и старият аскет, вместо да я насърчи да има семейство, й предложил тя и Фероз да прегърнат неговия идеал за брак — с други думи, да запазят целомъдрието си след женитбата. „Тогава защо да се женим?“ попитала го ядосано Индира. Всички тези истории забавляваха много Соня.
	Когато италианката опозна в основни линии как протича животът в една индийска къща, постепенно замести Уша в домакинските задължения. Чувството, че с полезна и има занимание, беше най-добрият лек срещу носталгията. „Соня беше организирана и силна личност и въпреки че не го показваше, знаеше какво иска“ — щеше да каже секретарката на Индира. Италианката се държеше естествено, беше сърдечна, винаги готова да услужи, избягваше конфронтацията, дори проявяваше известно страхопочитание пред вероятния авторитет, който излъчваше свекърва й. „Разбрах, че свекърва ми има нужда от време, за да свикне с новото положение в семейството, въпреки че не ревнуваше Раджив. Бях винаги до нея, готова да я подкрепя“ — заяви тя в едно интервю, публикувано в _Уикенд Телеграф_ години по-късно.
	В този дом с индийски, но също с кашмирски и английски традиции, Соня даде своя принос по един хитроумен начин. И го направи с едно могъщо оръжие, с което боравеше блестящо. Соня бе научила от майка си тайните на италианската кухня и скоро къщата на министър-председателката се изпълни с аромата на лазаня на фурна, на песто с босилек от градината и дори телешки джолан по милански. Беше невъзможно през онези години в Делхи да се намери сирене, но един приятел редовно й носеше от Европа моцарела или настърган грюер във вакуумирана опаковка. Някои се шегуваха, че вместо да „индиизират“ Соня, тя „италианизира“ семейството… Шегуваха се с това само вкъщи, защото ако коментарът стигнеше до пресата, опозицията щеше да го използва с настървение. Истината беше, че в дома на династията Неру-Ганди имаше място за всичко, по образ и подобие на Индия — съсъд от култури и традиции, винаги готов да претопи дошлото отвън и да го направи свое. Както Соня се приспособяваше към местната култура, така и водеше своята особена и тиха битка, за да остави следа от себе си — с тенджера в ръка — в този космополитен дом.
	След време се научи да отгатва вкусовете и предпочитанията на Индира, като например любовта й към цветята и винаги се стараеше на масите да има разкошни букети. И двете обичаха аромата на нард, които изпълваше всеки ъгъл на къщата, обзаведена с почти спартанска простота, но с вкус. Пердетата бяха от тъкани от суров памук, килимите идваха от различни места от северната част на страната; имаше ръчно изработени предмети, картини от индийски художници, няколко старинни вещи, между които един прелестен параван, и мебели в английски колониален стил. Соня разбра, че простотата и пестеливостта са ключови характеристики на личността на свекърва й. Индира не обичаше да хвърля нищо; пазеше дори найлоновите торбички, като ги сгъваше грижливо, за да ги използва отново. Соня се научи от нея да приготвя куфарите, използвайки и най-малкото празно пространство в тях. Когато Индира се нуждаеше от някаква вещ за дома, Соня се нагърбваше да я купи. Продавачката от магазина „Шоп“ на площад „Конот“ си спомняше, че един ден дошла при нея. Била облечена с кожен панталон, а красивата й коса се спускала върху раменете. Искала да купи комплект ленена покривка със салфетки, за да го подари на свекърва си за рождения й ден. Единственото нещо, което Соня не споделяше с Индира, беше заплетената индийска политика, към която не изпитваше никакъв интерес, нито пък правеше усилия да разбере.

	* * *

	В кухнята обаче, която Соня превърна в невралгичен център на дома, където всички се срещаха дори само за да попитат каква кулинарна изненада им е приготвила, неизбежно се говореше за всичко.
	— Семейството на махараджата на Джайпур престана да ни поздравява — обяви един ден Санджай иронично на влизане в кухнята. — Също на Кота и Траванкор. Не се надявайте да ви поканят на някое от празненствата си.
	Така Соня научи, че свекърва й е отнела последните привилегии на махараджите. Раджив й обясни, че когато княжествата им станали част от обединена Индия, махараджите получили конституционна гаранция, че могат да запазят титлите, бижутата и дворците си, че държавата ще им плаща годишна сума, пропорционална на големината на владенията им, и че ще ги освободи от данъци и вносни мита.
	— Но при толкова индийци и при толкова бедни майка ми и правителството смятат, че тези привилегии са анахронични и неуместни — продължи той да й разказва. — Освен това махараджите са на бойна нога. Джайпур се управлява от махарани*, която е местен лидер на една дясна партия и е дала указания на симпатизантите си да провалят митинг на майка ми. Но тя се изправи лице в лице пред тях. Знаеш ли какво им каза? „Идете и попитайте махараджите колко кладенеца са изкопали за народа, когато управляваха княжествата си, колко пътища са построили, какво са направили, за да се борят срещу робството, на което ни подлагаха англичаните!“ Накрая мама спечели, както винаги.
	[* Жена с титла на махараджа или съпруга на махараджа. — Б. пр.]
	Индира бе направила ляв завой в политиката си и бе провела тази реформа, защото не можеше да разчита на американците. За да не загуби още повече подкрепа в средите на партията си, тя бе подписала със Съветския съюз договор, в който се настояваше за безусловното прекратяване на американските бомбардировки над Виетнам. В отговор Джонсън бе забавил още повече доставките на храни. Бедните умираха от глад, без да подозират, че са цената, която страната им плаща, за да запази независимостта си от най-могъщата сила в света, която искаше да ги използва като разменна монета. Махараджите не бяха единствените пострадали от този завой в политиката. Програмата на Индира уплаши и най-либерално настроените, индустриалците, бизнесмените, аристократите — с една дума, елита на страната, защото предвиждаше национализация на банките и застрахователните компании. Соня стана свидетел на еуфорията на народа. Служители и чиновници, таксиметрови шофьори, собственици на рикши, безработни и хора, които никога не бяха стъпвали в банка, танцуваха но улиците и пред вратите на къщите. Тези популистки и смели мерки донесоха на Индира огромен политически успех, защото правителството отнемаше финансовите ресурси на капиталистите, за да ги даде на народа. Селяните, дребните търговци и бизнесмени също бяха доволни, защото щяха да получат кредити при по-добри условия в национализираните банки, а всички леви партии застанаха твърдо на страната на Индира.

	* * *

	В първите месеци на 1969 г. Соня започна да се чувства зле. Първоначално отдаде това на някакво хранително отравяне или на местен вирус, но лекарят веднага разпръсна съмненията й. Беше бременна. Новината зарадва семейството. Индира преливаше от щастие и удвои грижите си към снаха си. Изпитваше огромно въодушевление при мисълта, че ще стане баба. Децата бяха нейна слабост. Сега оставяше бележки от рода на: „Утре е _науруз_ (персийската Нова година), но тръгвам на обиколка рано сутринта. Може ли да дойда сега да те целуна?“. Индира беше много благодарна на Соня за стабилността, която внасяше в живота й. Вече не се връщаше от изтощителните обиколки или от дългите заседания в парламента в пуста къща, а влизаше в дом, кипящ от живот. Чувството на пълнота, което изпитваше, се подсилваше и от една новина, която я изпълваше с огромно задоволство. Новата й земеделска политика започваше да дава резултати. Зърнената реколта същата година се беше удвоила благодарение на обилните мусонни дъждове. Най-високият добив бе отчетен в Пенджаб, на север, в страната на сикхите — една добре организирана и трудолюбива общност, чиито селяни отглеждаха нови сортове дребна пшеница, разработени от индийски учени на основата на мексикански видове. Новите сортове ориз, памук и фъстък също бяха дали невероятни резултати. Увеличението на добива подхранваше надеждите, че хроничният недоимък скоро може да остане в миналото. Индира гореше от желание да се освободи от зависимостта на страната й от Линдън Джонсън…
	Соня не участваше в тази еуфория. Щастието й беше помрачено от едно ново чувство, което преди не беше изпитвала и което идваше от най-дълбоката й същност. Беше един атавистичен, смътен и силен страх. Страх да роди толкова далече от семейството си, страх да не се разболее от някоя рядка болест, да не хване някоя тропическа зараза, страх детето да не се роди с недъг… Отново я обхвана силна носталгия по близките й и дори през ума й мина мисълта да отиде да роди в Италия, но това беше невъзможно. Нима можеше да се раздели с Раджив в такъв момент? Какво щяха да кажат тукашните политици? Че снахата на Индира няма доверие в индийската медицина (което беше напълно логично по онова време)? Че това, което беше добро за народа, не е добро за _баху*_ на Индира? Независимо от желанието й политиката влияеше върху личния й живот. Соня обаче беше достатъчно разумна, за да го приеме и да разбере, че хормоналните промени в тялото й влияят върху душевното й състояние и че с времето то ще се подобри.
	[* Снаха (хинди). — Б. пр.]
	В петия месец на бременността обаче все още й се гадеше непрекъснато. Физическото неразположение влияеше и върху духа й. Санджай обсипваше с внимание и грижи снаха си. Когато знаеше, че брат му лети, не излизаше от къщи, без да се увери, че Соня не иска да се поразходи и да изяде един сладолед в „Нирула“, което беше едно от малкото заведения, приличащо на западна сладкарница, или да посети някой приятел. Соня обаче нямаше желание да излиза. Предпочиташе да си остане вкъщи и да гали с часове двата голдън ретривъра Пътли и Пепита — любимата порода кучета на семейство Неру още от времето, когато живееха в Ананд Бхаван, и едно мъниче на име Сона, което Раджив бе прибрал като дете от една уличка в Стария Делхи. Когато мъжът й се връщаше, слушаха музика с часове. Раджив имаше голяма колекция плочи, която беше събирал в продължение на години и която пазеше като зеницата на очите си. Не даваше никой да пипа уредбата или плочите, без преди това да се увери, че ще го направи внимателно като него. Понякога ходеха на концерти на индийска класическа музика, където Соня научи какво е _рага_ (класическа мелодия) и _газал_ (поетическа музика на урду) и да различава инструменти като саранги или табла, предшественици на китарата и барабаните на Запад. Раджив често записваше рециталите на известни музиканти като Устад Али Хан или Рави Шанкар и после ги прибавяше към колекцията си, която класифицираше методично. И преди излизаха рядко и не обичаха особено шумните празненства, но сега, когато Соня не беше добре със здравето, си стояха предимно вкъщи. Никога не поискаха да станат част от елита на Ню Делхи, нито да се присъединят към някоя група или компания. Раджив се чувстваше добре с приятели от разнородни социални прослойки — от монтьор от авиоклуба до бивши състуденти от Кеймбридж, които периодично идваха в Делхи. Соня, която се чувстваше замаяна и постоянно й се гадеше, излизаше само в неделя сутрин да обиколи Хан Маркет, където бяха най-добре снабдените магазини за плочи и книжарници в града. По време на тази кратка разходка купуваше плодове и някой европейски продукт от магазините, посещавани от дипломати. Леката издутина на корема й, която тя съзерцаваше с гордост във витрините, беше обект на клюките на познатите, които срещаше, защото в известен смисъл Ню Делхи беше като голямо село.

	* * *

	Смята се, че в петия месец бременността е преминала критичната си точка. В случая със Соня не беше така. В една знойна нощ тя се събуди от остри болки в корема и усети, че кърви обилно. Болките бяха толкова силни, а чувството, че животът изтича от нея — толкова непоносимо, че помисли, че умира. Раджив организира транспортирането й в болницата с колата на майка си. Соня беше толкова бледа и отнесена, че се уплаши да не умре по пътя. След като й направиха кръвопреливане и тя се съвзе, й казаха, че е изгубила много кръв, но сега, след като бяха извършили малка интервенция, ще се почувства по-добре. „А детето?“ — попита тя ужасена, защото дълбоко в себе си знаеше какво се е случило. Сведеният поглед на Раджив беше достатъчно красноречив.
	Това беше най-тежкият удар в живота й до този момент. Имаше чувството, че не е претърпяла спонтанен аборт в петия месец на бременността си, а че е изгубила детето си. Към дълбоката й мъка се прибавяше и горчивото усещане за личен провал. Струваше й се, че е предала съпруга си, Индира, собственото си семейство и целия свят; че плаща за щастието, което животът й беше поднесъл, сякаш трябваше да изкупи греха на своята невероятна любовна история. Обясненията на лекарите, които я уверяваха, че това е често срещано при първа бременност и не означава, че при следващата ще се случи същото, не успяваха да я изтръгнат от дълбоката й меланхолия. Не липсваха и коментари на обслужващия персонал за лошата поличба, която означава подобно нещастие, или мълвата, която приписваше отговорността за случилото се на Индира, „защото карала снаха си да се движи и да се разхожда, за да бъде във форма и да не напълнее много по време на бременността“. След всичко, което се беше случило покрай национализациите и премахването на привилегиите на махараджите, в някои среди в града стана модно да наричат Индира „чудовище“. Както можеше да се очаква, семейството реагира като един и всички обградиха Соня с внимание и любов. Индира беше много разстроена. Случилото се й бе напомнило за подобен инцидент при раждането на втория й син на 14 декември 1946 година. Родилните болки бяха започнали през нощта съвсем ненадейно. Заведоха я спешно в болницата, където английските лекари се уплашиха за живота й, защото кървеше. Неру дойде, когато кръвотечението най-после бе овладяно. Призори се роди момче, което Неру кръсти Санджай, в чест на свещеника ясновидец, който в Махабхарата, великата епопея на индуизма, описва голямата битка със слепия цар. Фероз, мъжът й, се появи няколко дни по-късно. Работеше в град Лукноу и Индира наскоро бе научила, че има любовна връзка с една мюсюлманка, дъщеря на видно семейство от същия град. Затова раждането на момчето не се оказа толкова щастливо събитие, колкото това на първородния син Раджив. И Индира подсъзнателно се чувстваше виновна за това. Мислеше, че трябва да поправи тази несправедливост. Цял живот й се струваше, че е в дълг към Санджай.

	* * *

	Постепенно Соня се съвзе от депресията, в която бе изпаднала, макар че се усмихна едва когато отново забременя няколко месеца по-късно. Този път гинеколожката й беше категорична: никакви разходки и усилия. Колкото повече лежеше, толкова по-малък бе рискът от ново помятане. Соня се подготви да прекара девет месеца в леглото, твърдо решена да доведе бременността си до благополучен край. Черпеше вдъхновение от една световноизвестна италианка — София Лорен, която наскоро бе преживяла подобно премеждие и се бе справила успешно. Нямаше да й е лесно, но Соня го прие като изпитание, което трябва да преодолее. Разчиташе на подкрепата на Раджив, който я глезеше и се грижеше за нея всеотдайно. За щастие той не приличаше на баща си Фероз. Беше домошар, любящ и непоколебимо верен съпруг. Продължаваше да е влюбен в Соня както в първия ден. Или повече, защото сега изпитваше едно още по-дълбоко чувство, което се ражда от близостта, от съпричастността, от пълноценния съвместен живот.
	Индира отново се въодушеви и се зае да приготви пелените и дрехите на бебето. „Винаги си ми говорила за радостите и за «по-висшия статус», който имат бабите — писа тя на американската си приятелка Дороти Норман от самолета, с който пътуваше за южната част на страната, за да присъства на тържеството по случай четиристотингодишнината от построяването на синагогата на еврейската общност в Керала, — затова ще ти разкрия една тайна: аз също смятам да придобия този статус. Соня чака дете в края на май. Не е ли вълнуващо? Въпреки че има също доста усложнения, когато снаха ти е от друг континент.“ Имаше предвид страха на Соня да роди в Делхи и някои нови нейни изисквания, породени в отговор на натиска от страна на обкръжението й. Внезапно Соня заяви, че тя сама ще се грижи за детето и не иска нито кърмачка, нито бавачка. Звучеше малко детински, като начин да се утвърди, все едно че искаше да каже: „Аз съм европейка и в личния си живот ще правя нещата по моя начин“. Индира и Раджив не настояха, убедени, че тази непреклонност ще отмине, когато детето се роди. Действителността щеше да постави нещата по местата им. На Соня щеше да й бъде много трудно да се справи без чужда помощ, като се имаше предвид, че ще трябва да придружава съпруга си или Индира на официалните събития. Радостта обаче от раждането на нов член на семейството компенсираше тези незначителни домашни търкания. Когато Раджив беше на работа, майка му или брат му се редуваха, за да правят компания на Соня по време на храненията. Не искаха да се чувства сама в нито един момент, нито да падне духом. Сега Раджив летеше като втори пилот на турбовитловия „Фокър Френдшип“ на Индиън Еърлайнс — самолет с горно разположение на крилото за четирийсет пътници, достоен приемник на ДС-3.
	Соня прекарваше много време с двамата братя, които имаха общи приятели и интереси, въпреки че Санджай започна да се появява все по-рядко. Беше погълнат от проекта си за конструирането на „индийски фолксваген“. С един свой приятел бяха отворили авто-сервиз в периферията на града и там, сред сметищата и откритите отходни вади, преследваше мечтата си да се превърне в местен Хенри Форд, заобиколен от метални части и ръждясало желязо. Проектът за конструиране на евтина кола, произвеждана в страната, от десет години бе обсъждан в правителствените канцеларии и накрая бе взето решение той да бъде възложен на частния сектор. Дотогава в Индия се произвеждаха по лиценз само два модела — прочутите „Амбасадор“, реплика на „Морис Оксфорд“, които се използваха като таксита след войната в Лондон и които и днес продължават да се произвеждат в заводите на „Индустан Мотърс“ в щата Бенгал, и „Фиат Падмини“, които щяха да се превърнат в единствения модел таксита в Бомбай (в Европа беше познат като „Фиат 1100“). Автомобилът, който Санджай искаше да произвежда, трябваше да е напълно местно производство, да е евтин, да достига скорост от осемдесет километра в час и да изразходва пет литра гориво на сто километра. Беше избрал и име — „Марути“, в чест на сина на бога на вятъра в индийската митология.

	* * *

	По онова време Индира изобщо не си и представяше, че някое от децата й ще поеме по пътя на политиката, както и нейният баща не си го бе представял. В много интервюта тя повтаряше, че синовете й не се интересуват от политика и че ще направи всичко по силите си, за да ги държи настрана от този свят. Не проявяваше желание да им прехвърли семейния „товар“. Индира не обичаше да смесва политиката с личния живот.
	Синът й Санджай обаче, който гореше от желание да осъществи на всяка цена проекта си, щеше да прекрачи тази граница, която майка му така ревниво охраняваше. Защо да няма право да произвежда един изцяло индийски автомобил? — питаше се той. Струваше му се несправедливо, че подобно начинание му е забранено именно защото е син на премиера на страната. Индира се оказа в затруднено положение. Разкъсваше се между майчинското си чувство и дълга си на държавник. Беше помолила Санджай да не представя проекта си на Министерството на промишлеността, но той не я беше послушал и беше поискал официално лиценза, въпреки че още не бе завършил стажа си в „Ролс-Ройс“ и не беше нито бизнесмен, нито производител на коли. Страстта му към колите винаги бе причинявала главоболия на майка му. Като юноша полицията няколко пъти го беше довеждала у дома, след като го беше заварвала да изоставя заедно със свои приятел коли, които бяха откраднали преди това от някой паркинг, за да се поразходят. Когато порасна, тези простъпки на мамино синче приеха нови форми. В Англия Санджай беше предизвикал няколко инцидента без материални шеги и няколко пъти бе арестуван заради превишена скорост зад волана на стария си ягуар или заради липса на валидна шофьорска книжка.
	За разлика от Раджив, Санджай се бореше яростно за това, в което вярваше, и упражни значителен натиск върху майка си, за да му бъде предоставен лицензът. Индира председателстваше заседанието на кабинета, на което министърът на промишлеността даде на Санджай разрешение за производството на петдесет хиляди автомобила на година с изцяло местни материали. Направи го, въпреки че Санджай нямаше никакъв опит и не можеше да представи резултати от предишни проекти. Беше ясно, че ако не бе син на премиера, никога нямаше да получи лиценз. За пръв път Индира наруши свещения си принцип да поставя дълга пред личното си желание — изключение, което накрая щеше да й струва много скъпо. Одобрението на проекта предизвика скандал и всеобщи протести. Пресата обвини Индира в упражняването на най-лошия вид непотизъм. Един депутат от опозицията окачестви случилото се като „нещастие за демокрацията и социализма“. Други заговориха за „корупция без граници“. Собствените й съюзници, комунистите от Бенгал, се присъединиха към лавината от критики. Индира отговори по един твърде неубедителен начин: „Синът ми доказа, че притежава предприемачески дух… Ако не го насърчим, как ще искаме младите хора да поемат рискове?“. Дълбоко в себе си Индира вярваше сляпо на сина си и сигурно си е помислила, че „Марути“ е златен шанс за Санджай да докаже способностите си. Знаеше, че е млад, незрял, поривист, но смяташе, че е способен и силен, че с времето ще се научи и че тя ще може да го контролира. Съзнаваше също, че това ще го въвлече в обществения живот. Въпреки че Индира все така повтаряше, че не иска синовете й да влязат в политиката, вече гледаше на малкия си син като на достоен наследник на династията Неру-Ганди. Може би по този начин не се чувстваше толкова самотна в упражняването на властта.
	Раждането на първия й внук на 19 юни 1970 г. я изпълни с огромна радост и разпръсна чувството на самота, което изпитваше още от най-ранна възраст. Както във всички индийски семейства, това беше изключително важно събитие. Раджив присъства на раждането — нещо необичайно за мъж в тогавашна Индия. Носеше камерата си, за да запише първия плач на сина си, който се появи на бял свят преди термина. Соня беше изтощена, но Раджив й помагаше много, сменяше пелените на бебето и го приспиваше между кърменията. Държаха се като модерни родители, въпреки че обичайните любопитни вече дебнеха пред вратата на къщата, когато се върнаха от болницата, а един аскет чакаше бебето, за да му направи астрална карта. Избраха името Рахул, което предложи Индира. Обясни на Соня, че на това име се спряла за първородния си син, макар че накрая го кръстили Раджив, за да угодят на баща й. Неру беше събирал предложения за име в затвора и беше избрал Раджив, защото на санскритски означаваше „лотос“, също каквото означаваше Камала, името на жена му, починала преди осем години. Както Индира бе отстъпила пред желанието на баща си, така и Соня отстъпваше пред желанието на Индира и с това се превръщаше малко по малко в индийка. Рахул беше името на един син на Гаутама Буда* и на санскритски означаваше „този, който е способен“. Въпреки че семейството не беше религиозно, детето беше посрещнато с традиционните индуистки ритуали. Церемонията за първото подстригване се състоя три седмици след раждането му, на която присъстваха всички приятели на Соня и Раджив. Обръснаха главичката на бебето, като оставиха само един кичур, който според традицията щеше да пази паметта му. Този ритуал имаше символично значение — по този начин освобождаваха детето от предишните му животи и го подготвяха да се изправи пред бъдещето.
	[* Индийски духовен учител, поставил началото на будизма]
	Индира беше запленена от бебето. Връщаше се в паузите между заседанията в парламента само за да го види и да го прегърне. Жената, която преследваше неумолимо аристократите в Индия, която се бе противопоставила на партията си, за да остане на власт, която изключваше съпартийците, които не бяха гласували за нея, се разтапяше от умиление при вида на внучето си. „Колко прилича на Раджив!“ — казваше тя, въпреки че беше рано да се определи, че прилича на когото и да е. Освен това не беше никакъв комплимент, защото безброй пъти бе разказвала колко грозно бебе е бил Раджив. Това дете обаче докосваше най-съкровената й същност и й напомняше времето на собственото й майчинство. Индира беше родила Раджив на 20 август 1944 г. но не в болница, а в къщата на най-младата си леля в Бомбай, в плачевни условия. Беше забременяла въпреки прекараната туберкулоза, въпреки предупрежденията на лекарите и несъгласието на баща й със сватбата й, така че това раждане го бе изживяла като истинска победа над враждебните обстоятелства. Индира искаше на всяка цена Неру да види внука си. Оставаха още три години до извоюването на независимостта и той беше в британски затвор за девети и последен път в живота си. Когато научи, че ще го местят, Индира се появи пред вратата на затвора в Аллахабад с малкия Раджив на ръце и изчака да го изведат, за да го качат в затворническата камионетка. „Под мъждивата светлина на един фенер баща ми видя за пръв път внука си през краткото време, което му позволиха да му се порадва“ — разказваше Индира.

	* * *

	Когато здравето на Соня укрепна напълно, заминаха за Италия с детето. Често си беше мечтала за този момент по време на дългото си възстановяване. Възхитителният аромат на кафе още с пристигането на летището, тишината, царяща на публичните места, пронизващият студ, удобството и бързината на автомобилите, водата, която човек можеше да пие направо от чешмата, супермаркетите, където имаше какво ли не — всички тези простички неща, от които беше лишена в Индия, я удивляваха. Сякаш за пръв път стъпваше в родината си. Сърцето й щеше да се пръсне от радост, когато се срещна със семейството си. Прегърна силно баща си. Не си казаха нищо — не беше необходимо. Стефано Майно взе малкия Рахул в ръце и вече нищо друго не го интересуваше. Нима този момент не си заслужаваше преживените несгоди в миналото? — сякаш се питаше Соня. Най-после беше под един покрив с всички скъпи на сърцето й хора.


>>	12.

	Скоро се върнаха в Ню Делхи и продължиха спокойния си семеен живот, въпреки че това спокойствие постоянно беше застрашено от превратностите в политиката. Макар че обичаше много внука си, Индира почти не го виждаше, толкова беше заета. Прекарваше дълго време в кабинета си в Саут Блок, а когато се връщаше вкъщи, винаги беше уморена и угрижена.
	— Какво става? — попита Раджив още с пристигането си.
	— Казват, че ще има държавен преврат — отвърна му Санджай.
	— Кой го казва?
	— Всички. На празненствата, на коктейлите, на вечерите само за това се говори… Мама знае и се опасява от най-лошото.
	Индира си беше спечелила много врагове с атаките си срещу едрите собственици, които я обвиняваха, че иска да превърне Индия в комунистическа страна. Цялата десница се беше изправила срещу нея — работодателите, собствениците на медии, махараджите и техните потомци… Затова Индира, а и голяма част от населението се опасяваха от ответен удар от тяхна страна. Индира обаче не искаше да превърне Индия в комунистическа страна като онези, които бе видяла по време на пътуванията си отвъд желязната завеса. Тъкмо обратното, стараеше се да опази интересите на богатите. Беше компенсирала големите финансови семейства с щедри обезщетения при национализацията на банките им. Свободата — на индивидуално, колективно и национално ниво — беше висша ценност, която тя не възнамеряваше да принесе в жертва пред олтара на социализма.
	Мълвата обаче, че военните подготвят преврат, се беше разпространила светкавично в големите градове — Бомбай, Делхи и Калкута. Идеята, че Индия не може да просъществува нито като демократична, нито като единна страна, се налагаше сред най-отбраните сектори на обществото. Фигурите на Неру и Ганди започваха да бъдат смятани за реликви от едно идеалистично минало, което вече нямаше почти нищо общо с действителността. Индира, която беше все по-изолирана на върха на властта, започваше да става параноична. И имаше защо. На генерал Сам Манекшав, главнокомандващ на индийската армия, който беше парси, му задаваха един и същ въпрос където и да отидеше: кога ще вземе властта? Той се въздържаше да отговори. Най-много го учудваше, че сред онези, които го питаха, имаше министри от кабинета на Индира.
	Обезпокоена от тези слухове, които проникнаха и в собствения й дом, Индира извика в кабинета си генерал Манекшав. Бяха стари приятели. Мъжът на Индира беше парси и това винаги придаваше известна фамилиарност на отношенията им. Сам я завари седнала зад бюрото си във формата на бъбрек, опряла лакти на плота и обхванала глава с ръце. Тя го поздрави и каза с уморен глас:
	— Всички твърдят, че ще ме заместиш… Вярно ли е, Сам?
	Генералът замръзна на място, но след няколко секунди се окопити. "Пристъпих към нея. Имаше дълъг нос, моят също не беше малък, така че доближих носа си до нейния и като я гледах втренчено в очите, я попитах: „А ти какво мислиш, госпожо премиер?“. „Не можеш да го направиш“ — отвърна тя. „Нима ме смяташ за толкова некомпетентен?“ „Не, Сам, не исках да кажа това. Просто казах, че няма да го направиш.“ „Напълно си права, госпожо премиер. Не се меся в политическите дела. Работата ми е да командвам армията и да се грижа тя да бъде в бойна готовност. Твоята работа е да се грижиш за страната.“ „Министрите ми твърдят, че се готви военен преврат. Дори синовете ми са го чули.“ „Ти го каза — твоите министри. Освободи се от тях. Трябва да ми имаш доверие.“
	Никога генералът не я бе виждал толкова разтревожена и с толкова нисък дух. "Имаше много политически врагове — щеше да си спомня Манекшав. — Постоянно крояха заговори срещу нея. Но тя беше умна жена. Каза ми: „Сам, ако смяташ да направиш нещо, бъди сигурен, че ще науча“.

	* * *

	Коледните празници минаха неспокойно. Вкъщи Индира се стараеше да прикрие тревогата си, но беше невъзможно да запази хладнокръвие пред напрежението на улицата. Санджай най-често я питаше какво смята да прави, но Индира отговаряше с едно от прословутите си мълчания и вземаше малкия Рахул на ръце, сякаш в този елементарен жест търсеше отговор на сложни въпроси. Как щеше да постъпи баща й при същите обстоятелства? — питаше се тя. През 1951 г. Неру се бе озовал в подобно положение, макар и не толкова крайно. И беше решил да се допита до народа. Същото щеше да направи и Индира. Знаеше, че правителството й, което разчиташе единствено на подкрепата на левите партии, няма да устои на нападките от страна на могъщите сили, които се бяха обединили срещу нея. Предчувстваше, че ако се допита до народа, той ще я подкрепи. Само че този път щеше да раздели парламентарните от местните избори. Дотогава винаги се бяха провеждали заедно и в резултат местни кастови и етнически съображения се бяха смесвали с важни национални въпроси. Сега искаше да се подсигури, че ще се проведат отделно. Искаше да представи една истинска национална програма пред електората.

	* * *

	На 27 декември 1970 г. в осем часа сутринта, след ежедневната си среща в градината, Индира седна да пие чай със Соня.
	— Днес няма да обядвам вкъщи — осведоми я тя. — Ще отида при президента и ще го помоля да разпусне парламента. Ще бъде много тежък ден. Кажи на Раджив, че довечера ще говоря по радиото.
	И наистина същата вечер тя се обърна към нацията, за да обяви, че изтегля с една година напред парламентарните избори. Соня я слушаше от кухнята. „Времето няма да ни чака — говореше Индира с апокалиптичен тон. — Милионите хора, които се нуждаят от храна, подслон и работа, искат да направим нещо. Властта в една демократична страна принадлежи на народа. Затова се обръщаме към него, за да поискаме нов мандат.“ Малко след обръщението й един журналист от Нюзуик попита Индира коя ще бъде основната тема на предизборната кампания. Индира без колебание отговори: „Темата съм аз“.
	През следващите десет седмици се връщаше у дома само за да се преоблече, и пак излизаше. Понякога това се случваше в един часа след полунощ и когато Соня я чуваше, ставаше, за да й помогне да избере сари или да й направи чай. Осведомяваше я за детето, а Индира й говореше за предизборната кампания. Беше оживена. „Обичам да съм сред хората, сред народа. Умората ми отлита, когато съм с тях — казваше тя, докато двете посрещаха зората заедно. — Знаеш ли, Соня? За мен те не са тълпа, те са отделни личности, събрани заедно…“ Беше доволна, защото големият съюз, обединяващ най-различни партии — от десни до социалистически, — които бяха нейни противници, беше допуснал грешката да избере лозунг, отразяващ най-съкровеното им желание: „Да изкореним Индира“.
	— Предложих друг лозунг: „Да изкореним бедността!“. Не смяташ ли, че е по-смислен?
	Соня кимна утвърдително. Индира продължи тихичко, за да не събуди детето:
	— Тази фраза дава на партията ни морално основание и прогресивен облик пред един реакционен съюз. В крайна сметка бедните са голямото мнозинство от електората…
	— Ще гледат на теб като на спасителка…
	— Дано.
	Предизборната кампания, която проведе през януари и февруари на 1971 г., беше изключително напрегната. Имаше спартански навици — почти не ядеше и спеше малко — и това й помогна, за да издържи. Над тринайсет милиона души присъстваха на митингите й, а други седем я приветстваха, застанали от двете страни на пътищата, по които минаваше. „През четирийсет и трите дни, които имах на разположение — написа тя на приятелката си Дороти Норман, — изминах над шейсет хиляди километра и говорих на триста митинга. Беше прекрасно да видя светлината в очите на хората.“ Установи със задоволство, че с изключение на някои населени райони, които бяха труднодостъпни, и на някои племенни общности, вече не се наблюдаваше онази бедност, която съществуваше двайсет години по-рано. Не се виждаха ужасните деформации от преди. Нито деца с подути от недохранване кореми. „Навярно не всички имат покрив над главата и работа, но хората изглеждат здрави. Очите на децата блестят“ — пишеше тя на Дороти.
	Това беше нейната голяма гордост, потвърдена от статистиката. За пет години продукцията на пшеница и ориз се беше удвоила. „За пръв път нямам чувството, че икономиката зависи изключително от мусоните“ — беше написал един британски журналист, който редовно посещаваше Индия. Индийските медии, по-голямата част от които бяха в ръцете на опозицията, не говореха за това, но народът се произнесе в най-многолюдните до момента избори в света.
	Вечерта на изборния ден цялото семейство се събра вкъщи в очакване на резултатите. Соня се беше погрижила да има сладкиши и цветя във всеки ъгъл. Къщата бе осветена отвън, а вътре цареше атмосфера на сдържано въодушевление. При всяка цифра и резултат, които Избирателната комисия съобщаваше, еуфорията нарастваше. Двеста седемдесет и пет милиона бяха гласували в петите поред избори след получаването на независимостта. Нито един жител не беше ходил повече от два километра, за да пусне бюлетината си. Почти два милиона доброволци бяха участвали като наблюдатели. Бяха регистрирани шейсет и шест опита за измама — незначителен брой в такава огромна страна. Получените до момента резултати бяха категорични: партията на Индира печелеше във всички избирателни райони. В къщата им запристигаха коли. Подобна победа неминуемо привличаше тълпа от ласкатели. Хора, които без колебание се навеждаха и докосваха краката й — традиционен поздрав, който семейство Неру винаги бяха възприемали като проява на раболепие, когато тези, които го правеха, бяха от силните на деня. Министрите й, същите, които говореха зад гърба й за военен преврат, първи дойдоха да й се подмилкват. Соня се научи да разпознава тези блюдолизци, които променяха поведението си според вятъра в политиката. Именно тогава придоби навика да ги разпознава и да ги държи под контрол — навик, който никога нямаше да я напусне. Идваха също искрени приятели, за да поздравят Индира, която влизаше и излизаше от кабинета си, препълнен с нейни съпартийци, които седяха на пода с кръстосани крака.
	Друга стая, близо до входа, скоро също се изпълни с хора. Телефоните звъняха непрестанно. Кучетата също участваха във всеобщото въодушевление и се промъкваха между краката на посетителите, които Соня посрещаше с Рахул в ръце. Индира се опитваше да прикрие ликуването си, което беше оправдано — за новия мандат си беше осигурила мнозинство от две трети. Победа, която я превръщаше в най-могъщия премиер от независимостта до момента. В най-почитаната, най-обичаната, а в някои среди най-мразената личност. Това обаче беше и победа за Индия. Изборите се превърнаха в истинска обединителна сила за нацията, отвъд различията и разнообразието. Демокрацията се утвърждаваше като нова религия в тази толкова древна страна, населена с безброй богове — религия, която допринасяше за прокарването на пътя към бъдещето.

	* * *

	Индира нямаше време да се наслади на победата си. Петнайсет дни след обявяването на изумителната й победа пакистанската армия предприе ожесточена атака срещу бенгалците в Източен Пакистан. Кадрите по телевизията показваха море от милиони бежанци, в по-голямата си част жени, деца и старци, които пресичаха границата и търсеха убежище в индийския щат Западна Бенгалия, който и без това беше пренаселен и чиято столица беше Калкута. Соня, Раджив и Санджай не пропускаха нито една информация. Вълната от бежанци напомняше трагичните събития от разделянето на страната. Знаеха, че Индира е изправена пред огромна криза. Как бедна страна като Индия ще може да приеме толкова бежанци? — с тревога се питаха те. Трябва ли да се намесят в Източен Пакистан, за да спрат потока от пристигащи хора? Какво ще направи майка им?
	— Гражданска война ли е? — попита Соня.
	Обясниха й, че изглежда така, защото се случва в една и съща страна Пакистан, но е съставена от две отделни части, разделени от над три хиляди километра индийска територия резултат от разделянето на субконтинента според съмнителни религиозни и общностни критерии по време на получаването на независимостта от англичаните. Всъщност не съществуваше единство между тези два народа, чиято западна част беше обявила война на източната част. Жителите на Западен Пакистан говореха урду и бяха по-скоро високи и със светла кожа. Тези на Източен Пакистан бяха ниски, с тъмна кожа и говореха бенгалски език. Единственото общо между тях се оказваше ислямът, но това не беше достатъчна основа за обединяването на една нация. Най-вече защото по-голямата част от средствата — за здравеопазване, образование, електричество — бяха системно насочвани към западната част, въпреки че източната беше по-населена. Западната експлоатираше най-безочливо източната, която настояваше за автономия.
	За разлика от Индия, където демокрацията беше оцеляла въпреки политическите размирици, глада и войната, в Пакистан от тринайсет години имаше военен режим. Президентът на страната генерал Яхия Хан, известен с пристрастеността си към алкохола, беше обещал да проведе първите свободни избори в историята на страната през декември 1970 година. Не можа да предвиди последиците от това гласуване, което разкри противоречията и крехкостта на политическото образувание, познато като Пакистан. На запад спечели Зулфикар Али Бхуто — адвокат, завършил образованието си в Англия, който бе влязъл в политиката след завръщането си в страната и беше лидер на ПНП (Пакистанската народна партия). На изток победи партия, оглавявана от една харизматична личност — Шейх Муджибур Рахман, приятел и съюзник на Индира, чиято изборна кампания разобличаваше колониалната политика, водена от Западен Пакистан спрямо Източен Пакистан. Победата му беше толкова разгромяваща, че постигна абсолютно мнозинство в парламента на Пакистан. Съгласно резултатите от изборите той трябваше да бъде избран за министър-председател. Генерал Яхия Хан обаче нямаше намерение да отстъпи политическата власт на Източен Пакистан. След като Муджибур Рахман започна кампания за гражданско неподчинение в цял Източен Пакистан и призова към безсрочна обща стачка, диктаторът Яхия Хан реши да потуши бунта със сила. Ненадейно и без предупреждение изпрати четирийсет хиляди войници от Запален Пакистан в източната част на страната. Медиите съобщаваха за жестоки масови репресии. Много офицери се хвалеха, че ще подобрят гените на бенгалските деца и изнасилиха хиляди жени, разграбиха и опожариха жилища и магазини, убиха хиляди невинни хора. Преследваха и елиминираха всеки заподозрян в инакомислие, особено ако беше индус. Студенти, университетски преподаватели, писатели, журналисти, висшисти и интелектуалци — никой не се изплъзваше от терора на тези високи, силни и добре въоръжени войници, които убиваха безжалостно. Дори децата ставаха жертва на жестокостта им. Онези, които имаха късмет, бяха убивани заедно с родителите им, но хиляди други щяха да живеят до края на дните си без очи или с обезобразени крайници. Шейх Муджибур Рахман беше арестуван и отведен в Западен Пакистан, където бе хвърлен в затвора.
	— Ще обявиш ли война, мамо? — питаше я Санджай по време на вечеря така, сякаш питаше дали ще заминава на посещение, или отива да пазарува.
	— Ако не намеря мирен начин да реша проблема, нямам друг изход. Във всеки случай утре ще говоря с генерал Манекшав.
	Индира знаеше, че пакистанският диктатор беше действал с такава увереност, защото разчиташе на подкрепата на Съединените щати, своя главен съюзник. Другият съюзник беше Китай, който през 1962 г. беше обявил война на Индия и с една светкавична атака беше анексирал погранични територии в Хималаите. Това беше унижение за Индия и смъртоносен удар за идеята на Неру относно солидарността на необвързаните страни. Тази война беше белязала и началото на края на Неру. Здравето му се влоши и много наблюдатели приписаха смъртта му на огорчението, което бе предизвикала у него атаката на съседите от север.

	* * *

	— Знаеш ли какво става в Източен Пакистан? — попита Индира стария си приятел Сам Манекшав още с пристигането си на заседанието на кабинета.
	— Да, масови кланета — отвърна генералът.
	— Засипани сме с телеграми от пограничните щати — продължи Индира. Казват, че потокът от бежанци не престава. Сам, трябва да спрем на всяка цена бежанската вълна, нямаме средства да поемем повече хора. Ако трябва, влез в Източен Пакистан. Направи каквото и да е, но ги спри.
	— Знаеш, че това означава война.
	— Не ме интересува, че ще има война — отсече тя.
	Генералът започна да й обяснява опасностите, които криеше една такава стъпка. Мусонните дъждове щяха всеки момент да настъпят, войската трябваше да се движи по шосетата, защото полята щяха да бъдат наводнени. Въздушните сили нямаше да могат да действат в такава обстановка. Каза й открито, че при това положение няма изгледи да спечелят войната.
	— В Пенджаб и Харяна започна прибирането на реколтата — добави предпазливият генерал. — Ако страната започне война, пътищата трябва да са свободни за войската, а това ще предизвика трудности в снабдяването с храни и може би масов глад. Освен това съществува и проблемът с китайците. Проходите в Хималаите ще бъдат отворени след няколко дни… Съюзници са на Пакистан и едва ли ще стоят със скръстени ръце. Какво ще правим, ако ни отправят ултиматум?
	— Няма да го направят — каза Индира. — Скоро предстои да подпишем договор за сътрудничество и взаимопомощ със Съветския съюз. Договор за следващите двайсет години.
	„Индира беше толкова ядосана — спомняше си генералът, — че лицето й почервеня от гняв.“ Реши да прекрати заседанието и да го поднови следобед. Министрите напуснаха залата, но Индира помоли Сам да остане. Когато бяха насаме, генералът се обърна към нея:
	— Мой дълг е да ви кажа истината, госпожо. Но в светлината на всичко, което изложих, ако искате да подам оставката си, готов съм да го сторя.
	— Не, Сам. Имам ти пълно доверие*.
	[* Сцена между Сам Мамекшав и Индира Ганди, извадка от Jayakar, Pupul. _Indira Gandhi: A Biography_, Penguin, Nueva Delhi, 1995]
	От този момент министър-председателката и главнокомандващият работиха в пълна хармония. Индира не позволи нищо и никой да застане между тях. Сам я беше убедил, че военните действия трябва да бъдат крайна мярка, и то само ако бъдат принудени да ги предприемат. Стратегията сега беше да печелят време, поне докато зимата се върне отново в Хималаите и заледи планинските проходи — тогава китайците едва ли щяха да се изкушат и да се намесят в конфликта.
	Потокът от бежанци беше огромен. Всеки ден сто и петдесет хиляди души пресичаха границата. Пристигаха с камионетки, с волски каруци, с рикши и пеш. Когато Индира се върна от едно посещение в Калкута, Соня забеляза, че е силно разстроена.
	— Посетих бежанските лагери в проливен дъжд — разказа тя вкъщи, докато бе седнала на масата, без да вкуси нито залък, защото бе изгубила напълно апетит. — Мислех, че след опита с бежанските лагери по време на Разделянето ще бъда подготвена за това, което щях да видя. Само че не се оказа така. Видях мъже и жени, слаби като клечки, деца като скелети, старци, носени на гръб от синовете си, които вървяха през залети с вода поля… Стояха прави с часове в калта, защото нямаше сухо място, където да седнат. Спътниците ми очакваха да кажа няколко думи, но бях толкова покъртена, че не можах да говоря.
	За осем седмици в Индия бяха влезли три милиона и половина бежанци. Въпреки че повечето бяха индуси, имаше също мюсюлмани, будисти, християни… Хора от целия социален спектър и от всички възрасти. Каквото и да струваше това, нямаше да ги изостави на произвола на съдбата — повтаряше Индира. Тя и съветниците й се заеха да планират подробно организацията на бежанските лагери. Поиска правителството й да поеме грижата да им осигури подслон, храна и защита срещу епидемиите. Ако отново се наложеше да моли за пари по света, беше готова да го направи.
	Соня малко се плашеше от посоката, в която се развиваха събитията, но не издаваше страха си. Вярваше сляпо в свекърва си. Медиите съобщаваха, че жестокостите и вълната от бежанци не намаляват. Докъде щеше да доведе всичко това? — питаха се те вкъщи, застанали пред телевизора, за да гледат новините. Навсякъде се чуваше едно и също искане — правителството да изпрати армията. Въпреки екзалтираните призиви Индира запазваше самообладание. Както винаги във време на криза, тя владееше напълно положението. Семейната атмосфера в къщата в Ню Делхи й помагаше да се отпусне, особено когато виждаше внука си Рахул, който й действаше като балсам за душата. Вземането на решения, особено когато засягаше една шеста от човечеството, лесно можеше да се превърне в умствено терзание. Беше изключително важно за самата нея, за страната и за света да действа мъдро и хладнокръвно. В тази задача Соня й беше незаменим помощник. „Дъщеря ви е истинско съкровище“ — писа тя на Паола. Непрекъснато я обсипваше с похвали пред хората. На един журналист ветеран каза: „Тя е прекрасна жена, идеална съпруга и снаха, великолепна майка и превъзходна домакиня. И най-невероятното от всичко това е, че е повече индийка от което и да е индийско момиче!“. Веднъж цялото семейство присъства на прожекцията на един документален филм, който журналистката Гига Мехта, приятелка на Индира, беше снимала за бежанците и който щеше да бъде разпространен в Съединените щати. Соня остана дълбоко потресена от кадрите. Филмът показваше и интервюираше жени, които пакистанските войници бяха държали в плен в окопите. Една от тях, петнайсетгодишна, може би беше изнасилена двеста пъти. Не плачеше, беше в състояние на катаноничен шок. Също имаше кадри на старци и млади хора, които се връщаха в разрушените си домове, на изгорени и опустошени нивя. Когато прожекцията свърши, Соня видя, че Индира плаче.


>>	13.

	Индира беше готова да изчерпи всички възможности, за да избегне войната или поне да я забави. Смяташе, че само с намесата на останалата част на света може да се постигне мирно споразумение и да се спрат кръвопролитията. Световните медии отразяваха жестокостите, извършени в територията, която започваха да наричат Бангладеш. Журналистическите коментари критикуваха подкрепата, която президентът Никсън оказваше на пакистанците. Американските интелектуалци остро осъдиха генерал Яхия Хан. Във Франция Андре Малро предложи да бъде предоставено оръжие на съпротивата в Бангладеш. Бившият бийтълс Джордж Харисън и индийският изпълнител на ситар* Рави Шанкар организираха огромен благотворителен концерт в помощ на бежанците. Алън Гинсбърг, поетът, който бе рецитирал свои стихове в Лондон на откриването на изложбата в памет на Неру, възпя страданието на нивята.
	[* Струнен музикален инструмент, използван в индуистката и индийската класическа музика. — Б. пр.]
	Индира реши, че единственият изход е да посети Съединените щати и Европа и да се опита да привлече вниманието на световната общественост.
	— Ако хората на Запад видят кадрите в документалния филм, който гледахме онзи ден, сигурна съм, че ще се мобилизират — каза Индира на Соня.
	Възнамеряваше обиколката й да продължи няколко месеца. Заминаваше с увереността, че семейството й ще бъде в добри ръце и това й вдъхваше душевното спокойствие, от което толкова се нуждаеше. Така и заяви на един арабски журналист, който я интервюира по време на пътуването: „Не се тревожа за семейството си, когато Соня си е у дома“. Преди да замине, снаха й беше съобщила новина, която я изпълни с радост — беше отново бременна и този път нямаше да се наложи да лежи девет месеца.

	* * *

	Обиколката започна зле. Срещата й с Никсън беше огромен провал. Не й вървеше с американските президенти, които я смятаха прекалено лява, макар че Никсън й се струваше много по-неприятен в сравнение с Джонсън. Разговорите им преминаха под знака на взаимно недоверие и антипатия. Индира и Никсън седяха на креслата от двете страни на камината в Овалния кабинет на Белия дом, докато съветникът му и Кисинджър, подобно на секунданти в дуел, седяха на канапетата и слушаха разговора на началниците си. Никсън отказа да признае огромните мащаби на човешката трагедия, която опустошаваше Източен Пакистан. Отказа също да приеме предложението на Индира да убеди генерал Яхия Хан да освободи Шейх Муджибур Рахман и да започне директни преговори с него и партията му, което беше единствената реална възможност конфликтът да бъде прекратен. Никсън не прояви съпричастност към съдбата на бежанците и на Муджибур Рахман. Думите на Индира сякаш не стигаха до него. „Беше диалог между глухи“ заяви Кисинджър на излизане. После намекна, че Никсън е казал неща, „които е невъзможно да бъдат възпроизведени“. Години по-късно, когато документите от онова време бяха декласифицирани, се разбра, че в политиката си в тази част на Азия Никсън се бе ръководил изцяло от личната си симпатия към диктатора Яхия Хан. Според него той беше „почтен и разумен човек“, чиято лоялност към Съединените щати трябваше да бъде компенсирана, като му се помогне да потуши въстанието в Източен Пакистан. Освен това изпитваше неприязън към индийците — „тези копелета“, както ги наричаше. Двамата бяха сигурни, че Индия няма да започне война. Смятаха, че са бедни дори за това.
	На следващия ден Никсън накара Индира да го чака четирийсет и пет минути в преддверието на Овалния кабинет. Когато седнаха да разговарят, тя беше изпълнена със сдържан гняв. Беше ръководител на бедна, но велика демократична страна с огромно население и с хилядолетна култура и не заслужаваше подобно отношение. Срещу нея седеше лице, което не приличаше на човек и което, според собствения му съветник, „беше лишено от морални принципи“, И Кисинджър, „себелюбец, който се смяташе за нов Метерник“. За какво да губи повече време с подобни събеседници? Съдбата на бежанците и финансовата тежест, която трябваше да понесе Индия, не ги бе развълнувала. „Щеше да бъде грешка да се поддадем на приказките на старата вещица“, бе казал Никсън на секретаря си. Бяха открити съюзници на Пакистан и Индира си даде сметка, че няма да промени това положение по време на визитата си. Така че на втората им среща тя си отмъсти по много изтънчен начин за грубостта му. Изобщо не спомена проблема с Пакистан, сякаш Южна Азия беше най-мирната част в света, и вместо това насочи разговора към Виетнам и американската външна политика в други региони на планетата. Никсън прие това като обида. „Тази стара лисица“ — така я наричаше пред другите.
	Въпреки натоварената си програма Индира успя да отдели два следобеда лично за себе си. Приятелката й Дороти Норман я намери изтощена. Напрежението от срещите с Никсън и непрекъснатите пътувалия, усилията да се владее винаги и да запази хладнокръвие пред провокациите започваха да оставят следи върху лицето й. Дороти беше купила билети за една постановка на Ню Йорк Сити Балет на произведение от Стравински с хореография на Баланчин, което със сигурност щеше да се хареса на приятелката й. В последния момент Индира й каза, че не може да отиде. „Изглеждаше тъжна и притеснена“ — щеше да си спомня Дороти, която не разбираше какво й има. Индира се опита да й обясни:
	— Не мога, Дороти. Ще бъде прекалено хубаво. Няма да мога да го понеса.
	Още малко и щеше да се разплаче. Дороти се разтревожи много, но на следващия ден с облекчение видя, че Индира „е възстановила душевното си равновесие“.
	В останалите страни Индира се сблъска със същото послание. Молеха я да има търпение, да приеме присъствието на наблюдатели на ООН и да потърси мирно решение. „Най-големият проблем, с който се сблъсквам — заяви тя пред медиите, — е не конфликтът на границата, а постоянните усилия на другите страни да отклонят вниманието от основния въпрос.“ По английската телевизия тя се държа като премиер, който е на висотата на обстоятелствата. Беше отслабнала и приликата с баща й се беше засилила — същото властно и гордо изражение и пламенен поглед. Когато журналистът й спомена, че Индия трябва да бъде търпелива, Индира избухна: „Търпение за какво? За да продължат масовите убийства? За да продължат изнасилванията? Когато Хитлер нападна целия свят… останахте ли безучастни? Оставихте ли го да убие всички евреи? Как се контролира подобно преселение? Ако международната общност беше признала положението, проблемът вече щеше да бъде решен“. С тези думи тя се обръщаше не само към журналиста, но и към всичките световни лидери, които я игнорираха.
	Когато се върна в Индия, научи, че броят на бежанците е достигнал десет милиона. Сега беше убедена, че войната е неизбежна, но не каза нищо на семейството си. Не спомена за напрежението по време на пътуванията, нито за предстоящите военни действия. Вместо това им разказа, че е успяла да намери пролука в програмата си, за да гледа операта „Фиделио“ във Виена, както и да присъства на спектакъл на испанската школа по езда, който й бе харесал много. В Париж бе вечеряла в дома на приятели, където се бе запознала с Жоан Миро и с един политик, Франсоа Митеран, който й беше направил много добро впечатление. От думите й човек можеше да заключи, че се връща от някакво приятно пътешествие вместо от изтощителна и разочароваща международна обиколка. Раджив и Соня обаче знаеха много добре на какво напрежение е подложена и накрая Индира им каза истината: щеше да има война. Санджай сякаш не се смути от новината, но Раджив и Соня се разтревожиха. Малкият Рахул проплакваше в люлката си.
	— Ще се наложи да свикнете да излизате по-рядко и да живеете със засилена охрана, поне докато всичко това приключи — каза Индира. — Страната настоява за бързи и ефикасни действия. Времето изтича.
	Същата вечер дойде генерал Сам Манекшав и Соня и Раджив успяха да чуят откъслеци от разговора им, в който генералът говореше за подготовката на армията, за оперативните бази, които беше организирал във вътрешността на Бангладеш, и за мерките, които беше взел за защитата на границата със Западен Пакистан.
	— Опасявам се, че войната е неизбежна, Сам — чуха те гласа на Индира.
	— В такъв случай трябва да действаме незабавно, като използваме пълнолунието на четвърти декември. В този ден можем да атакуваме Дака.
	Индира се умисли. Никога не бе предполагала, че един ден ще й се наложи да започне война. Щом обаче светът стоеше настрана от проблема, а положението ставаше неудържимо, тя нямаше друг избор, освен да вземе нещата в свои ръце. Спомни си за думите, които един ден баща й каза: „Бъди господарка на живота си, на настоящето и на бъдещето си, съветвай се с мен, ако имаш нужда, но решавай сама“. Не можеше да се посъветва с него, но можеше да решава. Обърна се към стария си приятел и му каза:
	— Да действаме, Сам.
	Когато си беше у дома, се опитваше да не показва тревогата си. В действителност всички полагаха същите усилия. Страхуваха се за Соня, която беше в напреднала бременност. Семейството беше свикнало да прикрива чувствата си, когато положението се изостряше. В това приличаха много на британците. А ако заминеха за известно време в Италия? Предложението беше дошло от една приятелка, но Соня го отхвърли. Не възнамеряваше да остави Индира сама в този тежък момент. Това беше в разрез с разбиранията й за лоялност. Соня познаваше достатъчно добре свекърва си и знаеше, че сега повече от всякога тя се нуждае от топлината и близостта на семейството си. Освен това и тя, и Раджив вярваха в живота, в бъдещето, в Индира и в Индия и никога не се замислиха дори за последиците в случай на провал. Такава вероятност просто не съществуваше за тях.
	Обградиха Индира с много любов, без да задават излишни въпроси, като се стараеха да не я тревожат. Държаха се внимателно и мило с нея, а когато беше особено угрижена, Раджив дълго я прегръщаше.

	* * *

	Индира отпътува за Калкута на 3 декември 1971 г. — един ден преди предвидената атака. На големия централен площад в някогашната столица на Британската империя тя се обърна към множеството от половин милион души: „Индия иска мир, но ако войната избухне, ние сме готови да се бием, защото става дума за нашите идеали и за нашата сигурност…“ Точно когато произнесе последните думи, един сътрудник се качи на подиума и й връчи бележка: „Пакистански изтребители са бомбардирали девет наши въздушни бази в североизточната, северната и западната част на страната, включително тези в Амристар, Агра и Сринагар в Кашмир“. Индира завърши набързо речта си, без да съобщи това, което току-що бе научила. Веднага щом напусна митинга, тя каза на сътрудника си: „Слава богу, те първи нападнаха!“. Бе избухнала третата индо-пакистанска война. И агресорът беше Пакистан.
	Същата вечер Индира се върна в Ню Делхи. Самолетът й бе ескортиран от индийски изтребители, защото имаше опасност пакистанските въздушни сили да локализират самолета и да го свалят. Индира не изглеждаше разтревожена от ускоряването на събитията, тъкмо обратното — извади от чантата си книгата на Тур Хейердал за пътешествието му с „Ра“ и чете през целия полет. Беше безсмислено да се тревожи — жребият беше хвърлен. Когато самолетът се приземи, столицата беше потънала в мрак — военните бяха наредили да бъде прекъснато електричеството в града. От летището Индира отиде направо в кабинета си в Саут Блок, където в залата с картите я осведомиха за щетите, нанесени от пакистанската авиация. След това се срещна с членовете на опозицията, за да им съобщи, че е издала заповед армията да навлезе в Бангладеш. Описаха я като „спокойна, ведра и уверена“. Беше някъде след полунощ, когато се обърна към народа по радиото, за да съобщи за пакистанската агресия и да предупреди за големите опасности, които заплашваха тази част на света. Същата нощ не се прибра в дома си. Остана до сутринта, за да наблюдава развитието на военното положение. Па следващата сутрин съобщи на депутатите в парламента, че трябва да се приготвят за дълга борба.

	* * *

	Соня беше в края на бременността си, когато конфликтът избухна, но се тревожеше повече за раждането, отколкото за война, която й се струваше далечна, въпреки че последните нощи бе прекарала на тъмно заради прекъсването на електричеството. Никога обаче не издаде тревогата си. Животът следваше обичайния си ход, с изключение на допълнителния отряд войници, които охраняваха къщата, и на посещенията на генерал Сам Манекшав, който идваше всяка сутрин на закуска, за да информира министър-председателката за развитието на конфликта. Соня обичаше да сервира чая на генерала, симпатичен и много любезен мъж, известен с привързаността си към британските военни традиции. Всяка сутрин още със ставането си в пет и половина изпиваше чаша уиски, слушаше новините на Би Би Си и поработваше в градината, преди да отиде на работа. Ведрото и уверено държане на Индира, което вдъхваше спокойствие във всички около нея — колеги, военни, войници, — се усещаше и в дома й.
	На шестия ден Сам дойде с угрижен вид. Соня го чу да казва, че няколко части от армията му са заседнали в блатата близо до Дака, столицата на Бангладеш. Забавянето можеше да бъде фатално. Генералът съобщи на Индира точния брой на загиналите и на свалените самолети. Изглеждаше много разстроен. Тя му задаваше въпроси със спокоен и уверен глас. „Сам, не можеш да побеждаваш всеки ден“ — каза му тя успокоително. Соня ги видя да излизат на входа. Когато Индира подаде ръка на главнокомандващия, на лицето й нямаше и следа от тревога. Генерал Манекшав казваше, че смелостта на Индира е вдъхновение за всички. Соня се увери в това, когато чу от другата страна на оградата как хората нададоха възгласи за победа.
	Дори и в този ден Индира не забрави семейството си. Когато се върна вкъщи след изтощителния ден в парламента и в кабинета си в Саут Блок, седна заедно с Уша, за да обсъдят въпроси, които за нея бяха също така важни като проблемите, които бе разисквала през деня: например как да се организира честването на Деня на републиката, националния празник на Индия, без да се знае изходът от войната, или какво да подари на Соня на 9 декември, рождения й ден, и да състави списък с подаръци за Коледа.
	Може би Индира не беше толкова уверена в себе си, колкото изглеждаше, защото започна да прибягва към услугите на астролози и хироманти. Същата вечер дойде учителят й по йога, един гуру на име Дхирендра Брахмачари — хубав мъж с дълга брада и коса, винаги облечен с оранжева курта и със сандали на краката. Прекара дълго време с него. В девет часа, когато Уша, Раджив и Соня гледаха новините по телевизията, Индира влезе в салона със загрижено лице. Току-що беше изпратила госта. „Смята, че ще ни бъде тежко до февруари“ — каза тя.
	На 6 декември, докато индийската армия излизаше от блатата и се насочваше към Дака, Индира обяви в парламента официалното признаване на новата държава Бангладеш. Думите й бяха посрещнати с овации. Отвсякъде получи безусловна подкрепа. Опозицията и всички слоеве на обществото се обединиха ведно под водачеството й. Народът започна да я отъждествява с Дурга, богинята воин, която язди тигър и сразява демоните, изхвърлили боговете от небесното царство.

	* * *

	Соня никога нямаше да забрави онзи 9 декември, когато навърши двайсет и пет години. Беше бременна в осмия месец. Индира се обади късно сутринта, за да каже, че няма да присъства на тържествения обяд, защото е възникнал сериозен проблем. Тези, които я познаваха, решиха, че трябва да е много сериозен, за да не присъства на рождения ден на снаха си. Новината, която идваше от Съединените щати, накара целия свят да изтръпне. Никсън беше решил да изпрати Седмия американски флот в Бенгалския залив, предвождан от ядрения самолетоносач „Ентърпрайз“. Беше истинска провокация, която можеше да доведе до световен конфликт.
	Докато Соня празнуваше рождения си ден вкъщи с приятели, Индира произнасяше пламенна реч на площад „Лила Рам“ в Ню Делхи пред множество от стотици хиляди хора. Индийски изтребители кръжаха над мястото, за да предотвратят някоя изненадваща атака на пакистанските въздушни сили. Индира беше пренебрегнала съвета на сътрудниците си да говори по радиото вместо на публично място. Беше смела; внушаваше чувството, че от нищо не се бои.
	Вечерта се срещна с генерал Манекшав и съветника си. Без да се страхува от американската провокация, Индира потвърди решението си да продължи войната. Смяташе, че Никсън блъфира, защото американците едва ли бяха толкова безразсъдни, за да открият нов фронт в Азия след този във Виетнам. Също така обаче беше вярно, че от човек като Никсън можеше да се очаква всичко. Тя се обърна към генерал Манекшав:
	— Сам, на всяка цена трябва да превземем Дака преди пристигането на Седмия флот в индийски води. Смяташ ли, че е възможно?
	— Да — отвърна без колебание генералът, — стига китайците да не се намесят.
	Съветникът на Индира се обади:
	— Не са доволни от ситуацията, но не са отправили директна заплаха.
	— Тогава — продължи Индира — още утре ще изпратя външния министър в Москва, за да задейства договора, който имаме със Съветския съюз, и да си подсигурим подкрепата му в случай на американска или китайска атака. Както вече казах, мнението ми е, че трябва да продължим войната. Съгласни ли сте?
	Двамата кимнаха утвърдително с глава.

	* * *

	След посещението на индийския външен министър руснаците изпратиха една флотилия в Бенгалския залив, която след няколко дни вече следваше килватера на американските кораби. Ситуацията беше достигнала критична точка. От Белия дом Никсън сипеше яростни атаки срещу „индийската агресия“. Администрацията му обяви прекратяването на икономическата и военна помощ за Индия, но продължаваше да изпраща оръжия на Пакистан — факт, който бе разобличен от самите американски медии. Индира му изпрати остро писмо: „Тази война можеше да бъде избегната, ако държавите и най-вече САЩ бяха използвали влиянието, мощта и авторитета си, за да намерят политическо решение. Вие, в качеството Ви на президент на САЩ и представител на волята, стремежите и идеалите на великия американски народ, поне ме осветлете в какво точно сме сгрешили, за да предизвикаме този суров език, който Вашите представители и Вашият говорител използват срещу нас“. През целия ден Индира се колебаеше дали да изпрати писмото. Вечерта реши да го прати. Американецът щеше да има допълнителна причина да я намрази още повече.
	На 13 декември, когато индийската армия се намираше пред вратите на Дака, генерал Манекшав изпрати ултиматум на пакистанския си колега, с който му даваше срок от три дни, за да се предаде. В пет часа следобед на 16 декември Индира имаше интервю с един журналист от шведската телевизия, който повече се интересуваше от това какви дрехи предпочита да носи и какво е било детството й, отколкото от хода на войната. Внезапно телефонът иззвъня. Беше Манекшав: „Госпожо, победихме ги. Току-що сложиха оръжията. Дака е в наши ръце“.
	— Благодаря, Сам — каза му тя.
	Приключи набързо интервюто и отиде в парламента. Изправи се пред депутатите и се обърна към тях с думите: „Днес Дака е свободна столица на свободна страна…“ Силни овации, примесени с ликуващи възгласи, заглушиха останалата част от речта й. „Победихме!“ — викаха дори депутатите от опозицията. „Да смажем врага завинаги!“ — крещяха други. „Дълъг живот на Индира Ганди!“ — викаше народът.
	По-късно се срещна с командния състав на армията. Равносметката от военните действия за индийската страна бяха четирийсет и два свалени самолета и осемдесет и един разрушени танка: пакистанците бяха загубили осемдесет и шест самолета и двеста и шест танка. Най-голямата разлика беше в броя на пленниците. Пакистанците бяха пленили шепа души в боевете на запад. Индия беше взела в плен деветдесет и четири хиляди пакистански войници. Индира се опита да успокои духовете на генералите си, които не бяха съгласни с едностранното спиране на огъня, предложено от нея. Висшето командване отразяваше мнението на голяма част от обществото, което настояваше войната да продължи до „пълната победа над врага“. Индира обаче беше прагматична. „Постигнахме целта си и трябва да спрем, нека не даваме повод на Китай и на Съединените щати да се намесят. Трябва да върнем пленниците и незабавно да прекратим конфликта.“ Военните изтъкваха доводите си, с изключение на Сам, който слушаше невъзмутимо, а дългият му нос се насочваше ту към един, ту към друг, в зависимост от това кой говореше. Индира обясни, че позицията й е основана върху политическата оценка на положението и е подкрепена единодушно от кабинета й. След като срещата приключи, военните се изправиха, поздравиха и казаха, че ще се съобразят с указанията на правителството. „Това не би могло да се случи в много страни, и то не само от Третия свят“ — щеше да си спомня Индира.
	Стратегията на Индира да печели време, умението й да предусеща най-благоприятния момент и да се възползва от него, тясното й сътрудничество с генерал Манекшав, почти майчинският начин, по който се обръщаше към войниците, бяха качества, признавани от всички слоеве на обществото. Международната преса я възхваляваше, богинята Дурга се беше превърнала в „Императрицата на Индия“.
	Индира беше разкрила блъфа на Никсън. Американците наистина не се притекоха на помощ на своя приятел пакистанския диктатор, защото не можеха да си позволят да открият нов фронт в Азия. Никсън беше вбесен от развръзката на войната. „Бяхме твърде меки с тази проклета жена — каза той на Кисинджър. — Нападна пакистанците, въпреки че я предупредихме да не се меси.“* Кисинджър се ядосваше на себе си, че бе подценил военната мощ на индийците. „Индийците са толкова лоши пилоти, че дори не умеят да излетят със самолетите си“ — беше заявил той на шефа си по време на посещението на Индира. Коментар, който нямаше никак да се поправи на Раджив. Мнението обаче на американския народ и на журналистите се различаваше от това на лидерите им. В една анкета Индира Ганди бе призната за личността, предизвикваща най-голямо възхищение в света.
	[* Цитат от _India after Gandhi_, от Ramachandra Guha (Harper&Collins, New York, 2007), стр. 460 (от документи цитирани от	Louis Smith, Foreign Relations of the United States, South Asia Crisis: 1971, Washington, D.C., Department of State, 2005)]
	Решителните действия на Индира спасиха живота на Шейх Муджибур Рахман, който беше осъден на смърт в Пакистан. Едно от условията за примирие беше незабавното освобождаване на лидера на новия Бангладеш. На 11 януари 1972 г. Рахман кацна в Ню Делхи на път за Дака. Идваше да благодари на Индира и двамата произнесоха прочувствени речи: „Тялото му бе в плен, но никой не успя да плени духа му, който продължи да вдъхновява народа на Бангладеш“ — каза тя. „Индира Ганди е не само лидер на една страна, но и лидер на човечеството“ — заяви Шейх Муджибур. Беше момент на силна радост след натрупаното напрежение през последните месеци.
	През следващите дни и седмици хиляди новородени момиченца бяха кръстени с името Индира. Едно от тях обаче, родено ден след триумфалното посещение на Шейх Муджибур Рахман в Ню Делхи, не бе наречено така. Родителите й, Соня и Раджив Ганди, я кръстиха с името Приянка, което на санскритски означава „приятна за очите“.


>	Действие II
>	Ангелът унищожител

E>
	Какво може да стара реката срещу огъня,
	нощта срещу слънцето, мракът срещу луната?
@	Санскритски афоризъм
E$

>>	14.

	Уша се обади по телефона на Индира, за да й съобщи добрата новина. Появата на новия член на семейството година и половина след раждането на Рахул беше повод за голяма гордост. Министър-председателката сияеше от радост. Какво повече можеше да иска? Беше неоспорим лидер на страната си, позицията й беше непоклатима, а сега животът я даряваше с внучка. Винаги се осведомяваше за нея и вярна на навиците си, изпращаше съобщения на Соня от най-неподозирани места с въпроси от рода на това как малката е прекарала нощта или дали Рахул е още хремав. Този момент на радост й напомняше друг, не по-малко щастлив момент, когато беше решила да се омъжи за Фероз. „Дълбоко в себе си изпитвам покой и щастие, което никой и нищо не може да ми отнеме“ — бе написала тя на баща си. Неру й беше отговорил от затвора, опитвайки се да охлади въодушевлението на дъщеря си от висотата на годините и опита си: „Щастието е по-скоро мимолетно изживяване, докато чувството за самоосъществяване е много по-трайно“. Неру знаеше, а и Индира вече бе научила, че щастието е крехко като най-фин порцелан. По-добре е човек да го пази и да му се наслаждава, докато трае, защото може да се счупи или да му го отнемат.
	Индира се чувстваше удовлетворена и в пълно владеене на способностите си. Беше привикнала към властта, но не заради материалните облаги, произтичащи от нея, защото скромните й нужди бяха напълно задоволени и тя не хранеше амбиции в тази насока, а заради чувството на пълнота, което тя й предоставяше. Чувството, че е вярна на съдбата си, предопределена от семейството, в което се бе родила. Вътрешното убеждение, че изпълнява своя дълг, който не беше плод на личен избор, а на моралното наследство, което бе получила от баща си, а той от своя. Месианското чувство, в което бе възпитана от Неру, се бе загнездило дълбоко в духа й.
	Същевременно Индира бе научила, че властта, славата и известността не траят вечно. Как да продължиш да вървиш нагоре, когато си стигнал върха? Или единственият път, който ти остава, е да слизаш надолу? Тези размишления я я връхлитаха в трудни моменти, които ставаха все по-многобройни. „Чувствам се като пленница на Службата по охрана, която смята, че може да скрие некомпетентността си, като ме обгражда с все повече хора, но най-вече защото съзнавам, че съм стигнала до една крайна точка“ — писа тя на приятелката си Дороти Норман през юни 1973 година. В действителност харесваше международната политика и с радост би й се посветила, стига да можеше. Чувстваше, че има призвание на държавник: вдъхновяваха я големите начинания и големите предизвикателства. Беше подписала договор с Бхуто, който й гарантираше дългосрочен мир с Пакистан; искаше да разреши конфликта в Кашмир, родното място на дедите й; стремеше се да нормализира отношенията с Китай. Вътрешната политика обаче, разприте между партиите, измените, принудителните съюзи, шумният публичен живот в Индия я обременяваха. „Няма нормални дни за премиера на Индия — чуваше я да казва Соня, докато сервираше чая на нея и на приятелката й Пупул. — В най-добрия случай има два или три много спешни за решаване въпроса. В най-лошия случай са около дузина. След време се нагаждаш да живееш така, въпреки че никога не свикваш напълно. Ако го направиш, тогава е по-добре да се откажеш от поста. Един премиер винаги трябва да се чувства леко притеснен и винаги да се стреми към равновесие.“
	В личен план богинята Дурга продължаваше да живее скромно. Почти не носеше накити, а любимите й сарита бяха изтъканите от баща й в затвора. Разполагаше обаче с чудесна колекция, която ползваше „политически“ — в смисъл, че ги обличаше според мястото и населението, което посещаваше. Имаше сарита от всички краища на субконтинента. В гардероба си имаше също типични местни облекла, които носеше, когато отиваше на обиколка из североизточните райони, за да покаже ясно, че сарито не е единствената дреха, която носят индийските жени.
	Соня се научи да разпознава дрехите и й помагаше да подбере най-подходящите за всяко пътуване. По време на конфликта в Бангладеш Индира се спря на червеното, сякаш войната беше засилила чувствителността й към този цвят, който по традиция беше забранен на вдовиците. Индира беше признала, че тогава всичко е виждала сякаш през червен филтър и че тези цвят я е съпътствал през цялата война. После обаче се върна към обичайните си вкусове към всички цветове, с изключение на тъмнорозовия и лилавия. Предпочиташе ярките пред пастелните тонове, особено зеления. Тъй като й беше почти невъзможно да обикаля магазините, Соня и Уша й донасяха саритата вкъщи. Индира бързо избираше онези, които й харесваха. Умееше да ги носи със стил и изглеждаше винаги елегантна, независимо дали носеше най-обикновено памучно сари, тъкано на ръка, или някое от разкошна тежка коприна.
	Соня се беше превърнала в незаменим член на семейството. Индира я обичаше като своя дъщеря. Сега, когато имаше повече приеми и вечери с високопоставени чуждестранни гости, Соня пое ролята, която Индира бе изпълнявала, когато живееше в Тийн Мърти Хаус с баща си. Подбираше грижливо менютата, които никога не включваха телешко и свинско месо. Индусите вегетарианци не вкусваха яйца, но ядяха млечни продукти, а най-стриктните веганите, не приемаха никаква храна от животински произход. Също се грижеше да има храна халал* за мюсюлманите и кашер** за евреите. Поддържането на идеален ред не беше лесна задача, особено когато идваха чужденци. Беше трудно да се снабди с продукти, необходими за едно прилично западно меню, дори от магазина на посолството на САЩ. Соня се научи да подготвя вечерите много внимателно, като смесваше индийски и европейски ястия според продуктите, с които разполагаше. Проблемът беше, че отново имаше недостиг на основни храни. След шест години на изобилни мусонни дъждове отново имаше суша. Облаците прах, които задушаваха Делхи, бяха толкова гъсти, че Соня винаги носеше инхалатора си. Наблюдаваше уличните безредици от белия си „Амбасадор“ с тъмни стъкла. Навсякъде имаше демонстрации, затворени улици, протестиращи хора. „Индира не изкорени глада! — казваше един мъж с мегафон пред малка група хора на едно кръстовище в Ню Делхи, като намекваше за предизборния лозунг на Индира. — Тя изкоренява бедните, като ни обрича на гладна смърт!“ Победата не бе пощадила победителя и Индия беше в окаяно положение. Грижите за бежанците бяха опразнили хамбарите в страната. В държавната хазна нямаше никакви пари. Световната петролна криза беше повишила цените на нефта, а инфлацията препускаше неудържимо. Ако преди Соня стигаше за двайсет минути до площад „Конот“, сега й трябваше двойно повече време заради безредиците по улиците. Струваше й се нелепо да обикаля из града, за да купува продукти за пищни банкети, докато бедните гладуваха. Не можеше да свикне с този факт. Когато се връщаше вкъщи, проверяваше дали всички електрически крушки светят и дали кранчетата в банята не капят. Уверяваше се, че високите на ръст гости ще имат подходящи столове и че по-ниските ще разполагат със столчета за краката.
	[* Храна, която е допустима за консумация според ислямския закон и практика. — Б. пр.]
	[** Храна, приготвена в съответствие с еврейските религиозни норми. — Б. пр.]
	Когато си беше у дома, Индира използваше малкия си кабинет на верандата до спалнята си, въпреки че разполагаше с просторен кабинет на Акбар Роуд, на петдесетина метра разстояние. Вкъщи обаче усещаше присъствието на семейството си, до нея долитаха звуците от домашната суетня, виждаше Соня да минава с бебето на ръце и това топлеше сърцето й. За нея работата, свободното време и семейните задължения бяха дейности, които се преливаха едни в други. Работата й спореше повече, когато вършеше различни неща едновременно. „Колкото повече работиш, толкова повече можеш да изработиш“ — беше любимата й сентенция. Всичките й способности функционираха едновременно и може би това беше причината да отхвърля много повече задачи от обикновените хора. Соня забеляза, че свекърва й не отделяше работата от почивката. Просто правеше нещо различно, макар и за кратко време четеше, слагаше цветя във вазите, подреждаше книги или дрехи или говореше със семейството си. Понякога по време на обяда Индира решаваше кръстословица, което изглеждаше странно при многобройните проблеми, които имаше. „Помага ми да се отпусна и да организирам мислите си“ — казваше тя. Вкъщи продължаваше да оставя бележки. „Днес пропусна една красива снимка — написа веднъж на Раджив. — Тази сутрин на Акбар Роуд два папагала стояха дълго време кацнали на един клон. Имаше също два кълвача, които не спираха да прелитат от дърво на дърво.“
	Соня научи много от нея. Между тях се бе установила сърдечна връзка, която се засилваше с всеки ден. Проблемите на Индира, голяма част от които бяха проблеми на Индия, се обсъждаха вкъщи. Не се говореше толкова за ежедневната политика, колкото за значимите теми: тежката икономическа криза, която бе започнала през 1972 г. и заплашваше да се превърне в най-сериозната от всички до момента, свръхнаселението, което задушаваше развитието на страната, постоянното напрежение между религиозните общности, поясите от бидонвили, изникнали върху обществени терени във всички градове, щетите от природните бедствия, които бяха постоянни спътници в живота на азиатския континент. Загрижеността на Индира за участта на обикновените хора и ролята й на водач на бедните будеха възхищението на Соня и я връщаха към юношеските й мечти, населени с героични мисионери. Възхищаваше й се не толкова заради успехите в политическия живот, колкото заради естествеността и отсъствието на всякаква надменност. Соня уважаваше дълбоко „способността й да обича и да дава“. „Беше човек, който споделяше великодушно знанията си, топлотата и присъствието си. Когато пътуваше, ни пишеше за срещите и преживяванията си. Когато беше тук, се грижеше за всички и за всеки един от нас.“ Индира винаги беше в течение на дребните събития в живота на внуците си — като първото зъбче или първите стъпки. Удивляваше я необикновеният, древен като човечеството и въпреки това винаги нов процес, при който детето развива познанието си за света с онази неописуема страст към приключението и към изучаването на всичко, което го заобикаля. „Ще видиш как много скоро детето прекосява хилядолетия от човешката история и несъзнателно, а и отчасти съзнателно ще изживее в себе си историята на своя народ“* — беше й писал веднъж баща й и тя поиска да покаже писмото на Соня. Италианката се възхищаваше на Индира, защото въпреки натиска, който упражняваше върху нея външният свят, тя не беше изгубила чувствителността си към обикновения и същевременно грандиозен спектакъл, какъвто беше израстването на внуците й.
	[* Цитат от _Two alone, Two together_, кореспонденция на Индира Ганди и Джавахарлал Неру, издадени от Соня Ганди (Penguin, New Delhi, 2003), стр. 476.]

	* * *

	Въпреки грижите, които Соня полагаше, за да осигури на свекърва си домашен уют, двамата с Раджив водеха свой личен живот. Дори да имаше вечеря в главната трапезария, те не бяха задължени да присъстват. Понякога вечеряха с другите, понякога — не. Семейният им живот беше изключително организиран и стабилен като връзката им. „Обичаха се много; не бях виждал толкова сплотена двойка още от деня, в който се срещнаха“ — щеше да каже Кристиан, приятелят, който ги беше запознал в Кеймбридж. „Бракът ни е функционирал добре още от самото начало. Соня винаги е проявявала изключително разбиране“ — заяви Раджив, който беше повишен в пилот и сега летеше с „Авро ХС“ — английски самолет, достоен наследник на прочутия ДС-3 „Дакота“. Сред колегите си от авиокомпанията се ползваше с име на добър професионалист, макар че понякога го вземаха на подбив, защото беше прекалено педантичен към летателните планове, към техническите проблеми и разписанията. Не понасяше небрежната работа, но винаги беше готов да поеме полета на колега, който по някаква причина го молеше да го замести. Беше добър колега, непринуден и естествен.


>>	15.

	Индира се тревожеше за другия си син, Санджай. „Раджив има работа, но Санджай няма, освен това се е впуснал в скъпо начинание. Толкова прилича на мен, когато бях на същата възраст, че ми е мъчно заради страданието, което трябва да понесе“*. Две години след като бе получил лиценз от правителството за производството на местен автомобил, фирмата на Санджай не бе конструирала нито една кола, годна да бъде пусната в продажба. Не му бе липсвала помощ благодарение на привилегированото му положение като син на Индира. Някои политици и бизнесмени, които искаха да се харесат на майка му, бяха вложили големи суми пари във фирмата му. Знаеха, че ако изгубят инвестицията си, могат да настояват за политически услуги. От оглавяващия правителството на щата Харяна — възпълен мъж е очила на име Банси Лал, който искаше да се добере до най-високите кръгове на властта, беше получил петдесет хектара земеделска земя в околностите на Делхи. „Хванеш ли телето, майката със сигурност ще го последва“ беше заявил Банси Лал пред свой приятел. Когато медиите разкриха, че трябва да бъдат „пренастанени“ повече от хиляда селяни, за да бъде построена фабриката „Марути“, парламентът реагира остро на това, което нарече „поредна проява на явен непотизъм“. Цената, на която бяха получени земите, беше подозрително ниска, а близостта им до бивш барутен погреб нарушаваше закона, който забраняваше строежа на промишлени предприятия на по-малко от един километър разстояние от отбранително съоръжение. Никога обаче не можа да се докаже, че е имало подкуп. Индира не каза нито дума по въпроса, сякаш нямаше нищо общо с него, въпреки че главният й съветник и доверен човек я предупреди за наивността на плановете на сина й и за неопитността му в подобни проекти.
	[* Кореспонденция на Индира Ганди. Документи на П. Н. Хаксар (цитат от _India after Gandhi_, от _Ramachandra Guha_).]
	— Провалът на Санджай в производството на коли би могъл да навреди сериозно на позицията ти — каза й той. — „Марути“ може да се окаже пукнатината, която опозиционните партии търсят в бронята ти.
	Индира вдигна очи към съветника си, но не отговори. Вярваше безусловно в сина си и същевременно му съчувстваше, а това й пречеше да види реалността.
	Имаше обаче друг мощен фактор, който допринасяше за това заслепение на Индира — нейната огромна власт. Мъжете, които Индира поставяше на ключови постове, придобиваха власт да раздават услуги и покровителство поради самия факт, че бяха назначени от нея. Разполагаха с гигантски източник на корупция — това бяха мерките, които самата партия беше взела, за да контролира икономиката като част от социалистическата си програма. За всяка сделка, за откриването на фирма, за внасянето на оборудване или резервни части се изискваха куп лицензи и разрешителни. Система, която кръстиха „Лайсънс Радж“, нещо като „Империя на разрешителните“. Така бюрократи и политици имаха възможност да се обогатят, разменяйки услуги срещу пари или други услуги. „Лайсънс Радж“ подхранваше почвата за още по-високи нива на корупция. И Санджай се зае да лови риба в тези води.
	Индира беше наясно за въздействието, което парите и властта оказват върху хората около нея, но смяташе, че корупцията е неизбежна и е част от системата. Важното беше да не излезе извън контрол. Освен това, като си затваряше очите за подкупите, които вземаха хората й, тя ги държеше в зависимост. Разбира се, Индира е беше единственият политик в Индия и в света, който имаше безукорна репутация и същевременно толерираше корупцията на другите. Струваше й се, че тези неща са незначителни в сравнение пример с наскоро публикуваната статистика, спорел която по-малко от 20% от жените в Индия можеха да четат и пишат, а в щата Бихар — едва 4%… Или че населението на страната ще надхвърли седемстотин милиона — двойно повече в сравнение с числеността на населението по време на получаването на независимост… С това темпо само след няколко години населението на Индия щеше да надмине това на Китай. Тези проблеми изискваха изключително внимание, също като вълната от стачки, народното недоволство и призрака на масовия глад. Дори Раджив и Соня, които излизаха рядко, започнаха да забелязват корупцията по начина, по който се обличаха жените и дъщерите на членовете на Индийския национален конгрес — сега на официалните приеми носеха сарита от вносна коприна, бижута с диаманти и италиански обувки.

	* * *

	Въпреки мълчаливата подкрепа, която Санджай получаваше от майка си, проектът му буксуваше. Всички прототипи имаха дефекти в кормилното управление, скоростната кутия, окачването и охладителната уредба. Веднъж той покани Соня да изпробват един прототип на пътя около фабриката. Санджай искаше да докаже, че автомобилът му може да достигне сто километра в час, но теренът беше осеян с дупки и храсталаци и Соня, примряла от страх, го помоли да намали скоростта. Въпреки че беше нова, колата изглеждаше стара. Вратите не се затваряха добре, окачването беше изключително твърдо, а шумът на двигателя — оглушителен. Санджай обаче не виждаше тези дефекти. До такава степен, че през май 1973 г. реши, че най-после може да представи модела на медиите, и покани една журналистка от сп. _Сърдж_ да го изпробва. Двигателят прегря и маслото протече. В цеховете журналистката забеляза, че има пет боядисани коли и други петнайсет са в процес на производство. Двигателите се сглобяваха ръчно и нямаше дори следа от конвейерна лента за монтаж. Даде си сметка, че вместо да бъде масово продавана евтина кола, каквато искаше правителството, „Марути“ беше занаятчийски продукт с много ниско качество.
	Проблемът беше, че Санджай бе събрал много пари и бе затънал в дългове. В началото използваше услугите на един от секретарите на майка си — Р. К. Дхаван (беше работил като стенограф при Неру), защото не можеше да се обади директно на хората, които бяха в състояние да го подпомогнат финансово. Дхаван, мъж със сресана назад и намазана е брилянтин коса и дежурна усмивка, видя в това чудесна възможност да подобри позицията си пред майка му. Той се обаждаше от Сафдарджунг Роуд № 1 на предприемачи и бизнесмени и те тутакси се отзоваваха, защото не искаха да пропуснат възможността да направят услуга на министър-председателката чрез сина й. Може би смятаха, че самата Индира се интересува от този бизнес, но в действителност тя не знаеше нищо за сделките на сина си.
	След време Санджай поиска вноска от половин милион рупии от всеки един от седемдесет и петимата концесионери, които беше избрал, в замяна на обещанието да предаде първите коли за продажба в следващите шест месеца. Също беше издействал от банките, наскоро национализирани от майка му, необезпечени кредити за осем милиона рупии. Автомобилът обаче все така не се появяваше и Санджай започна да нервничи. За да се защити от нападките, които ставаха все по-многобройни, той приписваше провала си на бюрокрацията и на административните спънки, които му се налагало да преодолява. Беше донякъде прав, но ако изобщо някой бе в състояние да се пребори с трудностите и пречките, поставяни от „Лайсънс Радж“, то това беше той. Въпреки това реши да хвърли вината върху другите. Негодуванието обаче на депутатите нарастваше и вестниците започнаха да пишат по случая „Марути“, свързвайки Индира със стария й враг Никсън. Според медиите случаят „Марути“ беше аферата „Уотъргейт“ за Индира.
	В края на 1973 г. Индира, обезпокоена от мащабите, които придобиваше скандалът, помоли министъра на икономиката да прегледа документите на „Марути“. Соня забеляза колко е разтревожена свекърва й. Индира беше убедена, че опозицията използва случая на Санджай, за да я съсипе, и смяташе това за несправедливо. Продължаваше да мисли, че синът й заслужава да му се даде шанс. Веднъж й разказа, че като млада се запознала с един католически свещеник, който конструирал самолет в два гаража в Бомбай и често разхождал приятелите си с него, прелитайки над залива. „Щом този човек бе успял да конструира самолет… защо Санджай да не може да конструира кола?“ — питаше тя.
	Причините за неспособността на сина й да се състезава с католическия свещеник излязоха наяве по време на срещата между Индира, Санджай и министъра на икономиката Субраманиан, който беше архитектът на „зелената революция“. Министърът поиска от Санджай да му представи доклад за проекта.
	— Не може да има доклад за проекта, преди той да е реализиран — отвърна Санджай.
	Министърът му заобяснява, че той навярно може да проектира кола, но въпреки това трябва да има доклад със спецификацията на всички компоненти поотделно, начина, по който ще се произвеждат, и себестойността на всяка част.
	— Това вече не е необходимо — заяви с присъщата си самонадеяност Санджай. — Това са стари методи на работа.
	Министърът каза на Индира, че колкото и енергичен да е синът й, той не притежава нужните знания, за да завърши успешно подобно начинание. Обеща да привлече специалисти, които да му помогнат, но Санджай се противопостави категорично. Не искаше никой да го засенчва, нито да му отнеме контрола върху бизнеса. Можеше да се предположи, че Индира ще послуша министъра си, но тя не го стори. Беше притисната между дълга си на държавник и сляпата вяра, която имаше в сина си. В крайна сметка не само пренебрегна препоръките на Субраманиан, но и отстрани съветниците, които бяха най-критично настроени към Санджай. Абсолютната власт, с която сега Индира разполагаше, търпеше единствено слабохарактерни и манипулируеми хора близо до нея. Не приемаше различия и критика, дори да беше доброжелателна. Властта, която тровеше душата на сина и и заслепяваше майката, допускаше единствено послушание.
	Раджив никога не бе одобрявал проекта на брат си. Смяташе го за фантазия на мегаломан, която може да навреди на репутацията на майка му и оттам на цялото семейство. Първото им сериозно скарване като възрастни беше, когато един ден Раджив се върна от полет и научи, че Санджай е убедил Соня да подпише няколко документа, с които ставаше съдружник на нова фирма — „Марути Текникъл Сървис“ със заплата, бонуси и включени разходи за пътувания. Малките Рахул и Приянка също фигурираха като съдружници.
	— Как можа да го направиш? — каза вбесен на брат си. — Не искам да замесваш името ми в интригите си, нито да забъркваш Соня и децата в проблеми…
	— Няма да има проблеми…
	— Нима? Според теб колко време ще й трябва на опозицията, за да разбере?
	— Не е нищо незаконно.
	— Напротив. Забравяш, че Соня е чужденка и по закон няма право да притежава акции от индийска фирма.
	Санджай вдигна рамене, сякаш това нямаше ни най-малко значение. Раджив беше ядосан и на Соня.
	— Приех, за да направя услуга на брат ти — каза му тя. — Винаги се е държал много мило към мен и не можах да му откажа.
	— Но ти си подписала, че ще получаваш заплата, разбираш ли?
	— Подписах на сляпо, не знаех за заплатата, нито съм имала намерение да получавам пари, познаваш ме…
	— Ще видиш как рано или късно случаят „Марути“ ще опетни името ни.
	Много рядко Соня беше виждала Раджив толкова ядосан. Новосъздадената консултантска фирма всъщност беше прикритие, чрез което се отклоняваха пари от фирмата майка „Марути“ ООД в ръцете на Санджай и на онези, които бяха вложили големи суми във фабриката за коли, които така и не се появяваха на бял свят. Сега Раджив искаше само едно: да стои колкото се може по-далече от всичко, което имаше нещо общо с „Марути“.

	* * *

	Двамата братя бяха израснали заедно, но още от малки бяха много различни. Учителката им от началното училище описваше Раджив като внимателно, кротко дете и прилежен ученик, а Санджай — като непослушен, пакостник, твърдоглав, без никакъв интерес към училищните занимания, надменен към учителите си и с труден характер. Като юноша беше своеволен, капризен, крадеше коли, за да ги кара, и завързваше съмнителни приятелства. Двамата постъпиха в Дун Скул — най-елитното училище в Индия, създадено по образ и подобие на големите британски образователни институции като Итън и Хароу. Санджай обаче не издържа на дисциплината и на темпото на обучение. Интересът му към книгите беше толкова нищожен, че в едно интервю, което даде като възрастен, не успя да назове нито една книга, която да го е вдъхновила или да му е оказала въздействие, пито дори книгите на дядо му. Изпитваше влечение единствено към колите и самолетите. Въпреки високопоставеното си положение беше изключен от училището. Именно тогава Индира го изпрати на курс в „Ролс-Ройс“ в Англия. "Най-много обичаше да говори за политиката в Индия и да се подиграва на английските политици — заяви ръководителят му. — Веднъж, когато му обърнах внимание върху една грешка, която беше допуснал, той ми каза: „Виж, британците скапваха Индия в продължение на векове, аз пък сега съм дошъл да скапя Англия.“
	Израснал сред министър-председатели, които хората величаеха като божества, Санджай накрая реши, че Индия е негово лично владение. Никога не беше търпял лишения, за разлика от майка си и дядо си. След дългите години борба, която бе водил, Неру бе дал воля на желанието си да глези своите внуци, сякаш така компенсираше страданията, които бе преживял. Понякога им правеше ексцентрични подаръци, като например едни крокодил, който се превърна в любимец на Санджай и който Индира изпрати в зоологическата градина, след като за малко да му отхапе пръстите. Санджай обаче не наследи от тях безкрайната любов към индийския народ, пита искреното им състрадание към бедните. Никога не видя изпитите лица на стариците, оплакващи своите покойници, нито погледна в очите селяните, които съзерцаваха нивите си, опустошени от сушата, никога не долови мълчаливия зов на народ, който от векове молеше за защита. Санджай сякаш се дразнеше от изостаналостта на страната си и не разбираше нейната сложност. Бунтуваше се срещу традицията, не понасяше законите и правилниците. От мил и внимателен внезапно ставаше груб и невъздържан, но тази рязкост беше шокираща в страна, където отношенията между хората бяха пропити е вековна вежливост, като патина, трупана в продължение на хилядолетна цивилизация. За него животът беше игра, в която трябваше да спечели, а житейските проблеми бяха пречки, които трябваше да преодолее, за да успее да достигне целта. И бързаше. Бързаше да промени нещата, да стигне по-рано, да натрупа власт, която не му се полагаше. Толкова бързаше, че не подбираше средствата, за да стигне до края.
	Брат му беше пълна негова противоположност. От малък проявяваше съчувствие към чуждото страдание. Беше наследил чувствителността на майка си към най-ощетените от съдбата и любовта й към Индия и това се виждаше на снимките, които правеше. Като юноша посещаваше по собствено желание приятелите на родителите си, когато бяха болни. Веднъж, когато Индира отиде да поднесе съболезнованията си на семейството на един приятел и ветеран от Партията на конгреса, който беше починал, завари там седемнайсетгодишния Раджив. Там научи, че през последните дни синът й го бе посещавал редовно. Раджив беше от хората, които не се двоумяха да спрат и да предложат помощта си, ако на пътя станеше злополука. И ако се наложеше, закарваше пострадалия в болницата, а после се интересуваше от състоянието му. В градината на дома им наглеждаше едно гнездо на присмехулници и ако намереше някое ранено птиче, го занасяше в клиниката за птици в Чандни Чоук, рискувайки да закъснее за работа. Раджив беше щастлив с това, което имаше, със Соня, с децата си, с кучетата си и с възможността да се занимава с любимите си дейности. Не искаше повече от живота и именно в това се състоеше мъдростта му. Майка му обаче сякаш не я оценяваше; смяташе я по-скоро за липса на амбиция, а това не предизвикваше възхищението й.
	Индира обаче беше убедена, че въпреки привилегирования живот, които водеха, в детството си бяха страдали. Бяха израснали в къща, винаги пълна с възрастни, в атмосфера, пропита със сериозността на разговорите и на обсъжданията в кабинетите, салоните и канцелариите на Тийн Мърти Хаус. Обстоятелството, че не бяха проявили влечение към книгите, може би беше реакция срещу този официален и протоколен свят, в който те са били само деца — мислеше си тя, като винаги търсеше причина да ги оправдае. В действителност момчетата се чувстваха щастливи, когато посещаваха баща си в края на седмицата или през ваканциите. Фероз беше общителен, приказлив, сърдечен и им посвещаваше цялото си внимание. Умееше да играе с тях и да ги забавлява. Учеше ги да сглобяват и да разглобяват играчки, беше страстен любител на розите и им показваше как да ги засаждат и да се грижат за тях. Далече от строгата тържественост на резиденцията на министър-председателя, Раджив и Санджай откриваха в баща си човек с невероятна способност да се забавлява. Освен това той съумя да им внуши чувството, че те са много важни за него, а това не можеше да не ги вълнува дълбоко. Както във всички семейства с разделени родители, децата в крайна сметка страдат от напреженията между възрастните, въпреки че не ги разбират. Но нима Индира можеше да им обясни причината? Можеше ли да им каже, че не живее с Фероз, защото той й бе изневерявал многократно? Че не се разбираха и й беше дошло до гуша да се карат? Чувството й за достойнство я възпираше да го направи. Децата виждаха, че дядо им Неру не харесва баща им, и го обвиняваха за това. Може би несъзнателно обвиняваха и майка си, че Фероз не е част от семейството им. След кремацията му Санджай направо й каза в лицето, че е пренебрегнала баща му. Обвини я за инфаркта, от който бе умрял.
	Индира пое удара. Навярно се чувстваше виновна, че бракът й се беше провалил. И следователно виновна, че синовете й са страдали от това. В слабостта й към Санджай може би се криеше желанието да изкупи тази вина. Соня се учудваше, че тя, най-силната жена в Индия, е толкова отстъпчива към по-малкия си син. Многобройните й врагове бързо щяха да разберат, че Санджай е нейната ахилесова пета.
	Индира имаше пълно доверие на Соня и често разговаряше с нея. Може би снаха й беше единственият човек в дома й, с когото споделяше интимни неща. Веднъж й призна, че бракът й е бил изпълнен с обрати, но не би се омъжила за друг мъж, освен за Фероз. Беше единственият, когото бе обичала истински. Често й говореше за него, при това с нежност, и казваше, че Раджив й напомня за мъжа й. Двамата бяха здравомислещи, обичаха природата и музиката, бяха сръчни в ръцете и практични в решаването на проблемите. Никога не бе предполагала, че Фероз ще умре толкова скоро, толкова млад. Признаваше, че го бе пренебрегнала в последно време, но винаги бе мислила, че животът е пред тях и че ще наваксат изгубеното време. Бяха се сдобрили през 1958 г., след първия инфаркт. За възстановяването му Индира организира почивка на цялото семейство в къща кораб в езерото на град Сринагар — Венеция на Изтока, както наричаха столицата на Кашмир. Фероз и момчетата прекараха чудесно, плуваха, караха лодка и правеха снимки. Индира се възползва от почивката, за да учи испански език, който винаги я бе привличал.
	Природата на Кашмир, земята на нейните прадеди, винаги я изпълваше с вълнение. Залезите над искрящите води на езерото Дал бяха неповторими. Някаква магия се носеше във въздуха. Земеродните рибарчета сякаш бяха дресирани. Едно от тях влезе в къщата кораб и кацна на рамото на Раджив. После отидоха на няколкодневна екскурзия в Даксун — едно райско място, където ловиха диви пъстърви в пълноводни реки, спускащи се сред ливади, покрити с цветя, и сред борови и елхови гори, над които се издигаха покрити с вечен сняг върхове. Фероз й каза, че наскоро е купил терен в Мехраули, близо до Делхи, и се размечтаха да си построят някой ден къща там. Щеше да бъде тяхна собствена, така че повече да не се налага да живеят в правителствени къщи (като депутат от щата Утар Прадеш Фероз също живееше в правителствено жилище). Беше прекрасно преживяване за Индира след един толкова бурен брак, с толкова кавги, изневери и унижения, които бяха още по-болезнени, защото повечето от тях бяха станали обществено достояние. Сега сянката на хималайските върхове действаше като балсам, който лекуваше раните от миналото. По време на този престой сред потъналите в тишина планини отново заговориха за едно общо бъдеще. Именно тогава, в този кратък промеждутък на щастие, Индира реши, че след като баща й умре, ще се посвети изцяло на Фероз. На 8 септември 1960 г. обаче инфарктът сложи край на мечтата й.*
	[* Съгласно Uma Vasudev, _Indira Gandhi: Revolution in Restraint_ (Vikas, New Delhi, 1973).]


>>	16.

	Санджай вече се беше отърсил от репутацията си на женкар, която си бе спечелил в Англия. „Марути“ поглъщаше изцяло времето и усилията му. Излизаше от къщи преди съмване и се връщаше в седем-осем вечерта и вечеряше с племенниците си или хапваше нещо със Соня. Рядко с брат си и майка си, защото те бяха толкова погълнати от работата, че почти не се мяркаха вкъщи.
	След завръщането си от Англия Санджай бе имал две връзки — първата с една мюсюлманка, която продължи кратко, а втората по-сериозна и дълга, с една германка, Сабине фон Щиглиц, сестрата на Кристиан — приятеля, който беше запознал Соня с Раджив. Сабине работеше в Ню Делхи като езиков преподавател, беше висока, русокоса, красива и с космополитен дух и в културно отношение беше повече англичанка, отколкото германка, защото през почти целия си живот бе живяла в Англия. Беше близка приятелка на Соня. Прекарваха много следобеди заедно, занимаваха се с децата, играеха с тях или им четяха приказки. Една от тях, „Животните в моя град“, беше особено забавна, защото описваше слона, маймуната, боата, гарвана, ястреба, враната… като домашни животни. И наистина беше така, те бяха навсякъде. Граченето на враните беше звуковият фон на живота в Индия.
	Соня беше грижовна майка и много стриктна във възпитанието на децата си. Не търпеше капризи в храненето и умееше да поставя граници в поведението им, без да бъде строга, както беше баща й към нея и сестрите й. Говореше им на италиански, когато бяха насаме, и на английски, ако останалите членове на семейството или Сабине присъстваха. В действителност Соня беше стриктна във всичко — дори поиска да изкара курс по реставрация на старинни картини. Това увлечение напълно прилягаше на личността й — беше дискретна, грижовна, педантична и добросъвестна. Смяташе да се занимава с това, когато децата поотраснат и няма да се нуждаят толкова от нея.
	Соня се надяваше, че връзката между Санджай и Сабине ще се стабилизира и накрая ще се оженят. Сабине обаче губеше надежда.
	— Санджай е повече влюбен в „Марути“, отколкото в мен — призна тя един ден на Соня. — Вече не вярвам, че някой ден ще се обвърже с мен. Мисли единствено за проекта си, нищо друго не го интересува.
	— Какво ще правиш?
	— Връщам се в Европа.
	— Колко жалко! Щеше да с страхотно да ми станеш етърва.
	— И аз щях да се радвам — каза Сабине, докато Рахул и Приянка се караха за една бисквита.
	Соня я изпрати на летището. Изобщо нямаше представа, че ще я види отново след два дни.
	— Но какво се е случило? Не отиде ли в Лондон?
	Сабине й разказа, че по време на междинното кацане в Техеран пилотът на самолета на Индиън Еърлайнс я извикал по мегафона. Изненадана, Сабине отишла в кабината на боинга. „Един човек нека да говори с вас по радиото“ — казали й.
	Бил Санджай. Там, в присъствието на слисаните членове на екипажа, те изживели предпоследната си любовна сцена. Санджай я помолил да се върне в Ню Делхи. „Нека си дадем последен шанс“ — казал й той. Сабине не устояла на мъжа, когото обичала, и се върнала. Беше я малко срам, че е отстъпила. Соня се зарадва и отново започна да се надява, че приятелката й ще й стане етърва.
	Няколко седмици по-късно обаче се разделиха отново, този път окончателно. Мечтата на Соня, че приятелката й ще остане близо до нея, се изпари, но не за дълго. Сабине не се установи в Англия. Беше свикнала да живее в Индия. В Европа й липсваха топлината на хората, азиатската вежливост и ритъмът на живот. „И е мен е същото“ — призна й Соня. Освен това в Индия Сабине имаше работа, която й позволяваше да живее по-добре, отколкото ако беше отишла в Лондон. Така че за голяма радост на Соня отново прекарваха следобедите заедно, а края на седмицата в околностите на града, където веднъж им се случи малко премеждие, когато се приближиха до едно гнездо на оси и те ги изпожилиха.
	След време Сабине се запозна с един преподавател от института „Гьоте“ в Ню Делхи и се омъжи за него. Живяха шест години в индийската столица. Нямаха деца — родиха им се едва когато се преместиха в Мексико, но имаха кучета и за радост на децата ги водеха заедно с кучетата на Соня, когато отиваха на излет в околностите.
	За Индира тази развръзка беше благоприятна, защото нямаше да е политически правилно и двамата й синове да се оженят за европейки. Би било равносилно да потвърдят публично, че членовете на семейство Неру са се отдалечили завинаги от индийските си корени. Освен това по онова време Санджай вече беше влязъл в политиката — не толкова по призвание, колкото за да се защити от критиките, с които го обсипваха заради злополучното му управление на фирмата „Марути“.

	* * *

	Санджай се запозна с бъдещата си съпруга на коктейл по случай предстоящата сватба на свой приятел от колежа. Събитието се състоя на 14 декември 1973 г. и съвпадаше с рождения му ден. Санджай беше много оживен, но не защото беше пил — той не близваше алкохол. Съзнаваше, че е най-желаният ерген в Индия. Беше красавец, въпреки че на своите двайсет и седем години вече беше доста оплешивял, и внимаваше да не се забърква с жени, които подозираше, че се стремят единствено да станат част от семейството на премиера на Индия. Приятелят, който щеше да се жени, го запозна с една своя братовчедка. Манека Ананд — високо привлекателно момиче, което бе спечелило конкурс за красота и работеше от време на време като модел на марка хавлии. Беше хубава и фотогенична, с жизнерадостен и енергичен характер. Санджай веднага я хареса и цялата вечер прекара в разговор с нея. Манека му каза, че е напуснала Шри Рам Колидж в Ню Делхи, където учела политически науки, и че иска да стане журналистка. Баща й беше сикх, полковник в армията, а майка й, Амтешвар, беше дъщеря на земевладелец от Пенджаб.
	От този ден Санджай отделяше всяка своя свободна минута на Манека. Виждаха се всеки ден. Тъй като му беше омръзнало да ходи по ресторанти и на кино, предпочиташе да се срещат следобеда в дома на някой от двамата. Соня не беше възхитена от новата приятелка на Санджай. В сравнение със Сабине Манека беше незряло момиченце, което Санджай щеше да зареже веднага щом разбереше колко е амбициозна. Соня се беше заразила от недоверието, което идва с властта или с близостта до властта. Също като свекърва си смяташе, че всеки, който се доближи до семейството, го прави от користни подбуди. В повечето случаи имаше право. Реши, че Манека, поредната жена, която ухажваше златният ерген на Индия, ще се окаже еднодневно цвете.
	В началото на 1974 г. обаче Санджай я покани на обяд вкъщи — знак, че възприема връзката им по-сериозно от обикновено. Момичето беше много притеснено, защото щеше да се запознае с министър-председателката. Соня много добре я разбираше, защото също бе имала пристъп на нервна криза в деня, когато й предстоеше да се срещне с Индира. Само че по онова време двамата с Раджив бяха от една година заедно, а не само от месец, както Санджай и Манека. Познаваше обаче девера си и знаеше колко е импулсивен и нетърпелив. Освен това, когато Соня и Раджив бяха в Англия, Индира беше различна, по-спокойна, защото още не носеше бремето на властта. Видимо смутена, Манека разглеждаше като уплашено птиче къщата, мебелите, картините, снимките. Когато се озова пред Индира, не знаеше какво да каже. Почервеня и започна да заеква. Индира разчупи леда:
	— Тъй като Санджай не ни е запознал, кажи ми как ти е името и с какво се занимаваш?
	Манека със запъване й отговори, като нарочно пропусна да й каже, че работи като модел на марка хавлии, защото й се стори маловажно.
	Индира поговори с нея и понеже беше свикнала Санджай да сменя често приятелките си, не си помисли нищо особено за нея, освен че е твърде млада. Въпреки че би се радвала да си избере снаха сред известните семейства в Кашмир, не се месеше в личния живот на сина си, както не се бе намесила и в случая с Раджив. Отдавна бе изоставила идеята да организира „уговорен брак“ по индийски обичай. Щеше да го отложи за друг живот, в който щеше да има повече време и спокойствие…

	* * *

	Минаха няколко месеца, но Манека така и не изчезна от живота на Санджай. Той се беше влюбил и верен на импулсивния си характер, вече искаше да се ожени. В началото Индира не възрази. Това, че Манека беше от сикхско семейство, не беше пречка за семейство Неру, което винаги се бе обявявало за равенството между религиозните общности в страната. Притисната от настойчивостта на сина си, не успя да намери време, за да се осведоми за семейството на бъдещата си снаха. Определиха датата 29 юли за официалния годеж. Двете семейства се събраха на Сафдарджунг Роуд номер едно, където след кратка церемония седнаха на трапезата, за да отпразнуват събитието. Индира веднага си даде сметка, че това не са възпитани, нито космополитни, нито образовани хора, а в майката съзря дълбокото задоволство, че се сродява с най-високопоставеното семейство в страната. Би могла да каже нещо подобно и за семейството на Соня, но нейните родители бяха скромни, не парадираха с нищо и не хранеха амбиции. Докато тези бяха шумни и самонадеяни, с просташки вкус в начина, по който се обличаха и по който излагаха на показ накитите си. Независимо от това Индира се държа подобаващо. Благородството задължава. Годежния пръстен, който Манека носеше, й го беше подарила тя. При това беше много специален подарък. Беше принадлежал на Камала, майка й, и беше проектиран от дядо й Мотилал. Тайно се надяваше, че един ден това момиче ще разбере дълбокото значение на този толкова скъп подарък. Също така й даде комплект бижута от злато и тюркоази, както и едно сари от много фина коприна, избродирано в стил „танчой“ — смесица от индийски и китайски стил. Месец по-късно й подари сари от италианска коприна по случай рождения й ден.
	Опасенията й, които хранеше спрямо семейството на Манека, бяха потвърдени от информацията, която получи след годежа. Научи, че Амтешвар, майката на Манека, в продължение на десет години водела дела с брат си заради наследството от баща им, че е нискообразована и според онези, които я познаваха, била алчна и обичала да интригантства. До нея достигаха слухове, че останалите членове на семейството са груби и безочливи. Други източници ги охарактеризираха като кариеристи. В живота на Санджай се беше промъкнал именно онзи тип хора, от които винаги се бяха опитвали да се пазят. Въпреки че родителите рядко са доволни от избора на партньор, който правят децата им, сега Индира щеше да изживее същото огорчение, което бе причинила на баща си, когато му съобщи решението си да се омъжи за Фероз. Както в нейния случай, и сега ставаше дума за семейства, които произхождаха от противоположни светове, които не споделяха едни и същи ценности. Но нима щеше да постигне нещо, ако се противопоставеше на сина си, както Неру бе постъпил с нея? Рядко се беше чувствала толкова зле както тогава, така че не възнамеряваше да следва примера на баща си. Не можеше да открие още един фронт. Гнетяха я множеството проблеми, с които трябваше да се справя. Не виждаше как да измъкне страната от бедността и това я отчайваше. Вярната й секретарка Уша си спомняше, че на връщане от погребението на стар семеен приятел в края на юли Индира й признала, че е уморена да живее. Дала й указания какво да правят с тялото й след смъртта й.
	— Не искам погребение, Уша. Запиши… Искам да поставят тялото ми в ковчег и да го пуснат от самолет върху вечните снегове на Хималаите. Може би така ще замеря покоя, на който не мога да радвам приживе.
	— Мадам, важното е да постигнем покой в този живот, не мислите ли? В другия той ни е гарантиран…
	— Да, знам, но не зависи от мен и мисля, че вече не е възможен.
	— Напротив, госпожо. Освен това никой няма да се съгласи да постъпи така с тялото ви. Ако беше прах, може би… Но как искате да хвърлят ковчег от самолет? Нали ще се разбие в земята?
	— Не желая нито да бъда погребана, нито кремирана — отсякла Индира.
	В това състояние перспективата да ожени сина си за едно седемнадесет годишно момиче от семейство, което смяташе за „вулгарно“, не повдигаше духа й. Единственото, което успя да направи, е да отложи сватбата. Когато научи, че на определената дата Манека няма да е навършила пълнолетие, каза на сина си:
	— Трябва да изчакаш да навърши осемнайсет години. Не мога да позволя да нарушиш закона.
	Проблемът с детските бракове продължаваше да бъде щекотлива тема в Индия. Ганди, Неру и всички, които искаха да модернизират страната, ги бяха заклеймили. Хиляди момиченца биваха „изтъргувани“ от родителите си, омъжвани и превръщани в слугини на семейството на мъжа, без никаква власт да решават колко деца да имат. Случаят на Манека беше далеч от това, но Индира искаше Санджай да бъде за пример. Освен това печелеше време, през което синът й може би щеше да размисли.
	Само че това не се случи. Санджай постъпи в болница за операция от херния. След сутрешните си часове Манека прекарваше следобеда и част от вечерта в частната зала на Националния медицински институт, най-модерната болница в Ню Делхи. Няколко седмици след като Санджай се възстанови напълно, на 21 септември 1974 г. сключиха граждански брак в дома на стар семеен приятел, Мохамед Юнус. Сватбата бе демонстрация на светска Индия, която династията Неру винаги бяха защитавали: синът на един парси и една индуистка се женеше за сикхско момиче в дома на приятел мюсюлманин в присъствието на снаха католичка. Индира беше щедра към Манека: подари й двайсет и едно сарита от най-фини платове, няколко златни накита и най-ценното — едно от памучните сарита, които Неру беше изтъкал в затвора с чекръка си. Изпълни стриктно задълженията си на свекърва. Отреди на младоженците спалня, която гледаше към главния салон, близо до входната врата, в противоположната на стаята на Раджив и Соня част на къщата. Декорира я и я подреди с любов, постави предмети и шишенца върху тоалетката, избра гривни, които по традиция Манека трябваше да носи в сватбената си нощ, и ги сложи върху нощното шкафче.
	Веднага след церемонията Манека влезе в дома на династията Ганди-Неру, също както Соня преди шест години, когато се омъжи за Раджив. „Сватбата мина спокойно — написа Индира на Дороти Норман същата вечер. — Манека е толкова млада, че хранех съмнения по въпроса и не можех да разбера дали има представа за това, което върши. Но изглежда, че го е осъзнала и е жизнерадостна и весела.“
	Манека обаче не беше Соня и макар да произхождаше от семейство, което живееше на километър разстояние, се приспособи много по-мъчително, отколкото етърва й, която идваше от другия край на света. Въпреки желанието на Индира момичето трудно се вписваше в дома им. Като начало, пушеше — привичка, която беше много зле приета. Санджай мразеше тютюна, Индира, която бе боледувала от туберкулоза, не го понасяше; а Соня имаше астма и беше алергична към дима. Лошо начало. Освен това беше приказлива и говореше високо. „Вкъщи се държахме фамилиарно и понякога бяхме невъздържани в езика — щеше да каже Манека. — Семейство Ганди спазваха винаги благоприличие помежду си, независимо от обстоятелствата.“ Двамата със Санджай имаха напълно противоположни темпераменти и много различия, които бяха предпоставки за един неуспешен брак. Беше вярно, че невинаги беше лесно да се общува с Индира, чисто присъствие внушаваше респект. Понякога, докато се хранеха, Манека започваше да говори за книги, които беше прочела или четеше, сякаш искаше да я впечатли с интелектуалните си способности. Индира вдигаше очи, поглеждаше я изкосо и продължаваше да се храни. „Беше пламенна и умна — щеше да каже Уша, секретарката на Индира, — но същевременно беше амбициозна и много незряла.“ Често подхвърляше, че един ден Санджай ще стане министър-председател, което караше другите да се червят заради нея. Друг път говореше за щастието с печално изражение. „Знаех, че няма предвид философското значение — спомняше си Уша, — а собственото си нещастие поради отсъствието на Санджай.“ Обичаше да излиза и да се показва сред хората, а точно това съпругът й не можеше да си позволи сега, защото беше зает да остави диря в индийското общество.
	Манека се отегчаваше до смърт в тази къща, където никой не пушеше, не пиеше и не говореше вулгарности. Прекарваше дълго време в кабинета на Уша, като разпитваше за програмата на мъжа й, която винаги беше натоварена, и се опитваше да разчете кодовете на този нов свят, в който се намираше. Не искаше дори да чуе за традиционния свят. Когато Соня й предложи да я научи да готви, дори само за да се развлича, защото най-добре знаеше колко е трудно на етърва й, Манека й отговори, че не я интересува нито готвенето, нито домакинството.
	Всички бързо си дадоха сметка, че Манека е като фалшива нота, нарушаваща семейната хармония. Раджив се дразнеше, когато я заварваше да лежи на дивана и да пуши, докато Соня беше заета с домакинската работа.
	— Изобщо не се усеща! — казваше тихо той на Соня. — За каква се мисли?
	Соня свиваше рамене, сякаш искаше да каже: нищо не може да се направи. Дразнеше ги грубото й отношение към прислугата, което беше много типично за заможната индийска класа. Индира също не харесваше вулгарното й и кресливо държане. Домът й на Сафдарджунг номер едно, който беше единственото място, където тя намираше убежище от суровия политически живот, беше престанал да бъде спокоен пристан.


>>	17.

	Душевното състояние на Индира беше отражение на състоянието на Индия, която не можеше да се съвземе след войната в Бангладеш. Безработицата нарастваше, а заедно с това и недоволството сред народа. Стачките и протестите следваха едни след други и много от тях завършваха със сблъсъци с полицията. За Соня пазаруването се превърна в истинско мъчение: преградени улици, принудителни отклонения, боеве с камъни, затворени магазини поради стачка на транспортните работници… Нямаше нито един нормален ден, сякаш страната бе изгубила посока и потъваше в анархия. Навсякъде се говореше само за корупция, размирици, окупирани сгради, седящи протести и стачки. Соня се впечатли много от „захарния“ скандал в Индия, който причини смъртта на много хора, предимно деца. Някакви безскрупулни търговии бяха пуснали в продажба смес от захар и смляно стъкло, която се оказа смъртоносна и извади на показ липсата на контрол и пълната немарливост на администрацията. Соня, която трепереше над децата си, се питаше ужасена: „Ами ако тази захар беше стигнала до детската градина, в която ходеше Рахул?“.
	В тази отчайваща ситуация, в която се намираше страната, един герой от националноосвободителното движение и бивш приятел на семейство Неру — седемдесет и две годишният Джаяпракаш Нараян, успя да обедини различни групи и да оглави опозицията срещу Индира. Програмата му проповядваше създаване на федерация от села и извършването на „тотална революция“, демокрация без партии. Беше лудост, смътна идея на един месиански идеалист, но успя да настрои масите срещу партията Индийски национален конгрес, обвинявайки я в корупция. В действителност почвата за падането на Индира вече беше подготвена и причината беше огромната власт, която бе съсредоточила в ръцете си и действаше като отрова, проникваща навсякъде, включително в собствения й дом чрез Санджай. Тъй като не съществуваше законен механизъм за финансиране на партиите, те зависеха от щедрите дарения на частни лица. Партията Индийски национален конгрес разполагаше със зашеметяващо мнозинство в националния парламент и в повечето местни парламенти и много нейни членове се възползваха от властта, която това им предоставяше, за да се облагодетелстват, разменяйки икономическо спонсорство срещу политически услуги.
	Движението на Джаяпракаш успя да организира няколко масови стачки, които завършиха със стълкновения с полицията. Протестът премина в повсеместен бунт, когато стана известно, че един лидер в Индийския национален конгрес е разрешил да се повиши цената на олиото срещу значително дарение от страна на производителите. Именно тази искра запази народния гняв. Имаше ограбени магазини и жилища, подпалени автобуси и унищожено държавно имущество. Няколко дни Раджив не успя да се прибере, защото летищата бяха затворени и самолетът му не излетя. Индира не беше в състояние да контролира всичките злоупотреби и нечисти сделки на членовете на партията й и се почувства заплашена. Този страх се добави към тревожността, която изпитваше още от предишната година, когато в Чили бе извършен държавен преврат, подкрепен от ЦРУ, срещу демократично избрания президент на Чили Салвадор Алиенде, също социалист. Познаваше добре онези, които го бяха организирали, и се страхуваше, че ще се възползват от безредиците в Индия, за да се опитат да направят същото срещу нея. Особено сега, когато Никсън беше преизбран за президент и Кисинджър отново беше негов съветник.
	Какво да прави? Не възнамеряваше да подава оставка — поне не без да се бори. Приписваше безредиците на коварните манипулации на опозицията и на подмолен международен заговор. Трудно й беше да повярва, че е изгубила доверието на народа. Не можеше обаче да позволи анархията да продължава да се разпространява като маслено петно. Така че се въоръжи със смелост, за да се изправи пред най-голямото предизвикателство в политическата си кариера — националната стачка на железничарите, която заплашваше да парализира страната. Спечелването на тази битка беше решаващо за нея и за Индия. Изправяше се пред милион и половина железничари, които издигаха различни искания, сред които осемчасово работно време и 75-процеитно увеличение на заплатите — нещо, което беше невъзможно да удовлетвори. „В страна, в която има милиони безработни и много други милиони хора с временна работа — обясни тя смело на една синдикална конференция, — е необходимо справедливо разпределение на възможностите. В този смисъл работещите трябва да осъзнаят, че в страната ни самият факт, че имат работа, е привилегия.“ Думи, които настроиха още повече духовете и стачката бе обявена. Един милион железничари се включиха в нея. Внезапно вдигнаха летвата на исканията си: „Искаме да променим историята на Индия и да свалим правителството на Индира Ганди“.
	Както винаги, в тези конфликти на карта бе заложен животът на бедните. Спирането на влаковете, нарушаването на превоза на стоки можеше да предизвика масов глад — нещо, което Индира не смяташе да допусне. Така че приложи един наскоро приет закон (Закон за поддържане на сигурността), който позволяваше да се извършват превантивни арести. Невиждан дотогава брой полицаи нахлуха в _railway colonies_ — създадените от англичаните железничарски квартали, които се намираха близо до гарите. „Все едно че се извършваше окупация“ — щеше да каже по-късно един синдикален лидер, който не можеше да проумее случилото се. Полицията влизаше призори в жилищата на железничарите и арестуваха всеки, който не искаше да отиде на работа. Някои семейства бяха изгонени от домовете им, които бяха държавна собственост. Арестите понякога бяха придружавани от насилие — имаше случай, в който полицията подпали къщичката на един железничар, — а някои стачници бяха ранени. Общо бяха арестувани седемдесет хиляди железничари. Индира действаше като генерал в разгара на битката. Изпрати армията и флотата да охраняват железопътните съоръжения от евентуални саботажи. Военните поеха грижата за сигнализацията и телекомуникациите и караха влаковете с въоръжена охрана. Индира беше убедена, че ако смаже стачката, няма да има друга в следващите петдесет години.
	Действаше хладнокръвно и обмислено, както винаги в моменти на изключително напрежение. Имаше доверие в себе си. Вършеше няколко неща едновременно — това беше непогрешимата й рецепта, за да се отпусне и да намери решение на трудните въпроси. Веднъж, докато участваше в една пресконференция в градината на къщата си и гледаше как внукът й Рахул играе на война с пластмасовите си оръжия, й хрумна една идея. Помисли, че е дошъл моментът да даде разрешението, което учените чакаха от голини, за взривяването на атомна бомба. В действителност решението на Никсън да изпрати ядрен самолетоносач в Бенгалския залив беше ускорило индийската ядрена програма. Беше идея на блестящ стратег, а не на някаква си стара жена. Държа я в тайна до момента на взривяването, което бе извършено край Похран, в пустинята на Раджастан, близо до границата с Пакистан.
	Както беше предвидила, новината предизвика въодушевление в някои слоеве на населението, които я посрещнаха с истински патриотичен плам. Депутатите, които се изправиха в залата на парламента, за да се поздравят един друг, сякаш бяха забравили острите икономически проблеми и железничарската стачка. Индира бе постигнала целта си — беше отклонила вниманието на страната. Свръхнаселената и почти парализирана Индия, чийто доход на глава от населението я нареждаше на 102-рото място в света, се връщаше отчасти поради вътрешнополитически причини — в шестата ядрена сила в света. В чужбина критиките заваляха. Индира се защити: „Индия не приема принципа на апартейд в нито една област, и технологията не прави изключение“.
	За двайсет и два дни смаза стачката с желязна ръка. Въпреки че медиите осъдиха бруталността на репресиите, средната класа, хората, които винаги бяха оценявали точността на влаковете, одобриха твърдостта на министър-председателката. Търговските камари също, въпреки че това не носеше кой знае колко гласове на избори. За Индира това беше горчива победа. Докато победата в Бангладеш я беше издигнала до пиедестала на богиня, тази беше оставила неприятно чувство в нея. Министър-председателката беше доказала, че може да бъде сурова и дори безпощадна. Начинът, по който потуши стачката, породи страх сред широки слоеве на обществото. Използването на прекомерна сила имаше обратен резултат: опозицията се обедини още повече срещу Индира. Дори най-близките до нея политически наблюдатели бяха принудени да признаят, че популярността й главоломно спада. Провалът на Партията на конгреса в предвидените за 1976 г. избори изглеждаше напълно реален.
	Сутринта на 12 юни 1975 г. огромни черни облаци покриваха небето и предвещаваха тъй чаканите дъждове или може би предсказваха злощастни времена. Въпреки ранния час беше много горещо, но Индира отдели обичайните двайсет минути за упражненията си по йога. Понечи да прекъсне упражнението, когото чу плача на внучката си Приянка, но детето престана да плаче и тя си помисли, че Соня сигурно е станала и се е погрижила за момиченцето. После се изкъпа и се облече за пет минути, „нещо, което малко мъже могат да направят“ — мислеше си тя със самодоволство. На нощното й шкафче бяха натрупани книги. При шестнайсет часовия й работен ден обаче нямаше време за нищо — нито да бъде със семейството си, нито да приема приятели, нито, разбира се, да чете, и това й липсваше.
	Закусваше в стаята си чай, плодове и препечени филийки, когато секретарят й Р. К. Дхаван, същият, който проявяваше такава услужливост към Санджай, почука на вратата. Д. П. Дхар — стар приятел и съветник на Индира, същият, когото тя бе изпратила в Москва по време на кризата, за да си подсигури подкрепата на руснаците, и който оттогава беше посланик на Индия в СССР, беше починал минути преди да му бъде поставен пейсмейкър. Още едни доверен човек и приятел изчезваше от живота й. Индира веднага отиде в болницата, за да утеши близките му и да помогне за организирането на погребалната церемония.
	Върна се към обяд вкъщи, където я чакаше още една лоша новина. Секретарят й я уведоми, че на изборите предния ден в щата Гуджарат „Джаната“ — коалиция от пет партии, включваща симпатизантите на Джаяпракаш Нараян, идеалиста, който искаше да я свали от власт, е победила Индийския национален конгрес. Това не я учуди много. Лошото беше, че тези резултати предвещаваха поражение и на други места. Може би беше началото на края? — питаше се тя. Не следваха ли всички човешки начинания същия модел на еволюция, какъвто имаше в природата, или с други думи фаза на растеж, друга на развитие и трета на упадък? Беше се опитала да се помири с Джаяпракаш Нараян, но утопичната му идея за управление без партии беше неприемлива, защото означаваше края на демокрацията. Това и му беше казала, но той бе революционер, който продължаваше да вярва във велики и абстрактни идеи. Не се отказваше от намеренията си и беше непреклонен в исканията си.
	— Съгласна ли си с мен, че правителството на Бихар е много корумпирано? — попита я той е треперливия си глас.
	— Да, това е известно на всички — отвърна Индира.
	— Тогава настоявам, че трябва да го свалиш и да свикаш нови избори.
	— Не мога да го направя, Джаяпракаш. Това е демократично избрано правителство и нямам власт да го сваля.
	Не се помириха, а стана тъкмо обратното. Индира го обвини, че се възползва от подкрепата на ЦРУ и САЩ, за да я свали от власт, а той я упрекна, че иска да превърне Индия в сателит на СССР. След срещата обаче Джаяпракаш поиска да се видят насаме, без съветниците й. Минаха в салона и там, за учудване на Индира, той направи един мил жест, въпреки непреклонната си политическа позиция. Връчи й една стара папка, която бе принадлежала на съпругата му. Съдържаше писма, които майката на Индира, Камала, й беше изпратила петдесет години преди началото на борбата за независимост.
	— Когато жена ми почина, ги запазих с надеждата да ти ги дам, когато те видя — каза й Джаяпракаш.
	Индира се трогна от жеста на този човек, който искаше да я унищожи. „Колко странна е политиката — помисли си тя, — в нея можеш да изпитваш едновременно обич и омраза към даден човек.“ Сърцето й се сви, когато прочете тези писма, които възкресяваха майка й — толкова крехка и болна — и разкриваха колко нещастна се е чувствала заради презрителното отношение на сестрите на Неру към нея, които я смятали за твърде посредствена и религиозна. Благодари на Джаяпракаш от все сърце, макар да знаеше, че той ще изпълни заканата да засили кръстоносния си поход срещу нея.

	* * *

	Третата лоша новина пристигна в три следобед. Раджив, още облечен в пилотската си униформа, влезе в спалнята на Индира. На идване от летището бе срещнал един от секретарите на майка си, който му бе съобщил току-що пристигналата по телеграфа новина.
	— Излязло е решението на съда в Аллахабад… — каза Раджив.
	— И? — попита Индира, обръщайки леко глава, сякаш очакваше удара, който ще й бъде нанесен.
	Раджив й прочете текста на присъдата, който му беше връчил секретарят. Гласеше, че министър-председателката е призната за виновна по обвинения в нередности по време на изборите през 1971 година. Вследствие на това резултатите от тези избори се анулираха. Съдът даваше двайсет дни на Партията на конгреса, за да вземе необходимите мерки, така че правителството да продължи да работи. Освен това й се забраняваше да заема изборна длъжност в продължение на шест години.
	Индира въздъхна, но остана спокойна. Погледна към градината, където внуците й играеха на тревата. Всичко изглеждаше толкова нормално и спокойно, с изключение на черните облаци, които все така предвещаваха пороен дъжд. Колко странен е животът, помисли си тя. Най-големият удар в кариерата й беше нанесен именно в родния й град, в същото съдилище, където дядо й Мотилал Неру бе произнесъл блестящите си защитни речи. Обърна се към сина си и каза без следа от вълнение:
	— Мисля, че единственото решение е да подам оставка. Настъпил е моментът.
	Бе очаквала обвинителна присъда, но не чак толкова тежка. Опозицията беше използвала легална уловка, за да я притисне до стената. Присъдата беше вследствие на иска, който един политически противник, Радж Нарайн, загубил със сто хиляди гласа разлика, беше предявил четири години по-рано в съда в Аллахабад. Обвиненията бяха тривиални и се отнасяха до неправомерното използване на персонал и държавен транспорт по време на предишната предизборна кампания. Всички, включително противниците й, в частни разговори признаваха, че обвиненията срещу нея са смешни и че съдиите са се престарали. Според лондонския вестник _Таймс_ — това беше равносилно да „свалиш един премиер заради пътна глоба“. В Индия обаче през 1975 г. хората излязоха на улицата, за да го отпразнуват.
	Приятелят й Сидхарта Шанкар Рай, оглавяващ изпълнителната власт в Бенгалия, дойде в дома й малко по-късно през деня. Беше човек, на когото можеше да има пълно доверие, честен и безусловен стар приятел. Каза й, че партията е в треска. После продължи:
	— Опозицията се опитва да компенсира загубите на изборите чрез съдебно решение.
	— Трябва да подам оставка — заяви Индира безучастно.
	Мъжът седна. Погледна Индира — от лицето й лъхаше безкрайна умора.
	— Не вземай прибързано решение. Нека го обмислим.
	Индира сви рамене:
	— Има ли друго решение?
	— Винаги може да се обжалва.
	— Ще минат месеци. Знаем как работи съдебната система.
	Разговорът бе прекъснат от пристигането на двама министри, последвани малко по-късно от председателя на партията и още неколцина колеги. Къщата се изпълни с хора. Соня им предлагаше ядки и напитки. Виждаше как някои се тревожеха, че ще изгубят поста си, докато други, напротив, бяха възбудени, защото столът на Индира се освобождаваше. Слуховете, неизвестността и горещата насищаха въздуха. Едни говореха с Индира, опитвайки се да я разубедят да подаде оставка: други, събрани на групички, ценяваха силите на различни лидери, които биха могли да я заместят. Министър-председателката мълчеше и слушаше. „Смятам, че трябва незабавно да подам оставка“ — повтаряше тя.

	* * *

	Следобед Санджай пристигна от „фабриката“. Беше чул новината по радиото. Когато влезе вкъщи, срещна брат си.
	— Какво ще прави? — попита го той.
	— Ще подаде оставка. Няма друг изход.
	— Не, не може да бъде — каза Санджай.
	В миг видя как мечтата му да стане едър индустриалец се разбива на хиляди парченца. Ако майка му отстъпеше пред противниците си, той можеше завинаги да се прости с „Марути“ ООД.
	Влезе в препълнения с хора салон и почти без да поздрави никого, както обикновено правеше, хвана майка си за ръка и я помоли да поговорят насаме за няколко минути. Отидоха в съседния кабинет.
	— Раджив ми каза, че смяташ да подадеш оставка.
	— Обсъждаме го. Нямам голям избор.
	— Не трябва да го правиш, мамо. Ако сега отстъпиш и подадеш оставка заради тези толкова нищожни обвинения, няма да имаш парламентарен имунитет и ще успеят да те вкарат в затвора за всяко нещо, което си измислят.
	— Съвестта ми е чиста. Смятаме да разменим ролите. Председателят на партията ще поеме премиерския пост, докато обжалването ми се разгледа във Върховния съд. А аз ще поема председателството на партията.
	— Това е лудост, мамо! — извика Санджай и викът му се чу в съседния салон. — Вярваш ли, че председателят на партията ще освободи стола ти, след като веднъж седне на него? Никога няма да го направи. Всички изглеждат много лоялни и приятелски настроени, но знаеш по-добре от мен, че зад усмивките си крият лични амбиции. Всички искат мястото ти. Всички се стремят към властта. В никакъв случай не трябва да подаваш оставка.
	Не беше лесно на Индира да приеме поражението. Бе посветила живота си на политиката и бе заемала премиерския пост в продължение на цели десет години. Нима сега можеше да се оттегли примирено за нещо толкова банално? Това не отговаряше на разбирането й за достойнство. Можеше ли да изостави в беда съпартийците си, всички онези, които зависеха от нея, цялата страна? Нима не твърдяха, че Индия е Индира и Индира е Индия? Щеше ли да позволи Джаяпракаш Нараян да унищожи демокрацията и да потопи страната в анархия? Вярно, че се чувстваше уморена, понякога потисната, защото не намираше решения за злините, които мъчеха страната й. Ако трябваше да слуша единствено вътрешния си глас, който настояваше за покой, може би щеше да избере оставката. Ако зависеше от нея, щеше да го направи. Тя обаче не беше сама. Помисли си за Санджай… Какво щеше да стане с него, ако тя изгубеше поста? Щяха да се нахвърлят като хрътки върху него и да го разкъсат, защото беше проявил предприемачески дух или просто защото беше неин син. Какво щеше да стане с останалите членове на семейството? Властта се явяваше като необходима защита срещу всичките врагове, които същата тази власт беше създала в течение на годините. Властта закриляше семейството. Без този щит те бяха изложени на опасност.
	Индира се върна в салона. „Решена съм да се боря, за да остана на поста“ — каза тя на адвоката си. Уговориха се той да поиска от Върховния съд отлагане на присъдата, докато съдът разгледа обжалването й. С тази маневра щеше да спечели време и да остане на премиерския пост, докато събере сили и подкрепа. Веднага щом обяви решението си, напрежението спадна. За да скрият разочарованието си, онези, които се бяха осмелили да мечтаят за стола й, се разтопиха в раболепни ласкателства. Соня беше объркана. Дълбоко в себе си би предпочела свекърва й да подаде оставка, защото жадуваше за един по-спокоен живот.


>>	18.

	През следващите дни Санджай и секретарят Дхаван организираха манифестации и походи в подкрепа на Индира. Не се поколебаха да използват автобусите на общинската транспортна фирма на Делхи, за да превозят хиляди демонстранти. Целият партиен апарат се мобилизира, за да се чуе ясно и силно гласът в подкрепа на Индира. В столицата пристигнаха специални влакове за митингите на симпатизантите.
	Сега Соня и Манека не можеха да излизат толкова лесно от къщи, защото на входа постоянно имаше тълпа от хора, настояващи да видят Индира, която се появяваше веднъж на ден, за да ги поздрави. Соня и Раджив бяха обезпокоени от посоката, в която се развиваха събитията. Една сутрин бяха хвърлили камък по колата, с която Соня отиваше в Хан Маркет. Само бе одраскал колата, но беше достатъчно, за да я уплаши. Освен това съжителството с Манека ставаше все по-мъчително. А Санджай сякаш беше друг човек, почти не го виждаше, а когато това ставаше, той не беше толкова мил както преди. Присъствието на Манека тровеше отношенията между братята, както и между нея и Санджай.
	— Защо не заминем за известно време в Италия, докато положението се успокои? — попита тя мъжа си.
	Идеята допадаше на Раджив, а и смяташе, че ще е добре за децата. Тревожеше се обаче за Индира.
	— Как ще го съобщим на майка ми? Можем ли да я изоставим в такъв момент?
	Соня се замисли и не отговори. За пръв път изпитваше страх за себе си и за децата си. Никога дотогава положението не се беше изостряло до такава степен.

	* * *

	На 20 юни 1975 г. Санджай предложи цялото семейство да присъства на митинг за солидарност, който той беше организирал в Боут Клъб* в Ню Делхи.
	[* Популярно място в Ню Делхи близо до вратата на Индия, с красив парк и водни канали — Б. пр.]
	— Добре е да ни видят всички заедно — бе казал той.
	— Предпочитам да не решаваш вместо нас — заяви Раджив.
	— Заради мама е — отвърна брат му.
	Раджив и Соня нямаха друг избор, освен да се съгласят с неохота. Това беше може би първата политическа изява на Соня. Изпита невероятно вълнение, когато се изправи пред стохилядното множество. Облечена със сари в цвят каки, тя стоеше с Раджив, Манека и Санджай зад Индира. Зави й се свят при мисълта за грандиозността на втората си родина. Толкова хора, толкова вярвания, толкова религии… Когато свекърва й се обърна към тях, тя й се усмихна. За пръв път я виждаше да влиза в контакт с народа, за който винаги говореше, и това привилегировано общение компенсираше всичките й огорчения. Соня видя огромната народна подкрепа, на която Индира все още се радваше и която надхвърляше многократно присъствието на платените от Санджай симпатизанти. Кожата й настръхна, когото чу свекърва й да казва, че семейството й винаги е служило на страната си и че тя самата ще й служи до последния си дъх. За пръв път Индира се появяваше заедно със семейството си и митингът мина при пълен успех. Соня осъзна колко много свекърва й се нуждае от подкрепата на семейството си. Не, сега не беше моментът да я изоставят.
	Поддръжниците на Джаяпракаш организираха контрамитинги пред двореца на президента и в различни градове на страната. Журналистката Ориана Фалачи първа научи от един опозиционен лидер, че планират да блокират входа на къщата й с човешка верига, за да превърнат Индира в пленница в собствения й дом. „Ще стоим там денонощно — заяви лидерът. — Ще я принудим да подаде оставка. Завинаги. Движението ни ще я помете.“
	Сутринта на 25 юни Индира извика в кабинета си вкъщи Сидхарта Шанкар Рай, глава на изпълнителната власт в Бенгалия, който случайно се намираше в Делхи и който при оповестяването на присъдата я бе посъветвал да не подава оставка. Завари я в голямо напрежение. На бюрото й бяха струпани доклади на Службата по разузнаване.
	— Не можем да го допуснем — каза му Индира. — Имам информация, че на митинга тази вечер Джаяпракаш ще отправи призив към полицията и армията да се разбунтуват. Възможно е ЦРУ да е замесено. Знаеш, че съм на едно от първите места в списъка на мразените от Ричард Никсън личности. Какво можем да направим?
	Рай беше специалист по правни въпроси, с репутация на честен и строг човек. Беше на мнение, че Индира трябва да остане на поста си. Тя продължи да описва хаоса в страната.
	— Трябва да спрем тази лудост. Демокрацията в Индия е като дете и както понякога трябва да разтърсим едно дете, мисля, че трябва да разтърсим и страната, за да я събудим.
	— Мислиш за извънредно положение?
	Индира кимна с глава. Всъщност не търсеше съвет за решението, което трябваше да вземе, защото вече го бе взела предния ден. Синът й Санджай го бе подхвърлил, но идеята не идваше от него, а от покровителя му Банси Лал — възпълния глава на правителството на щата Харяна, който му беше дал терените за построяването на фабриката. Според Банси Лал и Санджай имаше поне петдесет политици в страната, която трябваше да бъдат елиминирани от обществения живот. Първият, разбира се, беше Джаяпракаш Нараян.
	Обявяването на извънредно положение беше бягство напред… Но какъв избор имаше Индира? Между една позорна оставка и извънредното положение тя предпочете второто.
	— Искам да бъде изрядно от юридическа гледна точка — уточни министър-председателката.
	— Нека да проуча как стои въпросът в конституцията. Дай ми няколко часа.
	— Моля те, побързай! — помоли го тя.
	Рай се върна в три следобед. Беше преглеждал текста на индийската и на американската конституция.
	— Според член 352-ри на конституцията правителството може да въведе извънредно положение, ако има опасност от външна агресия или вътрешни размирици.
	— Призивът на Джаяпракаш Нараян полицията и армията да се разбунтуват не е ли достатъчно сериозна заплаха?
	— Да, така е.
	— Значи с това действие са паднали в собствения си капан.
	— Именно. Поднесли са ти на тепсия оправданието, от което се нуждаеш, за да разпуснеш парламента и да въведеш извънредно положение.
	Настъпи мълчание. Очите на Индира блестяха в тъмното. Оставаше още едно условие — подписът на президента, но той беше съюзник и Индира не се съмняваше в лоялността му.
	— Ще ме придружиш ли до двореца на президента? — помоли тя Рай.
	— Да вървим.
	Същата вечер президентът подписа документа, състоящ се от четири реда, в разкошния салон „Ашока“ на бившия дворец на вицекраля. С ратифицирането на този документ в страната се обявяваше извънредно положение и най-многолюдната демокрация в света се превръщаше във виртуална диктатура. Правителството на Индия сега беше с развързани ръце и можеше да арестува хора без предварителна заповед, да анулира гражданските права и свободите, да ограничава правото на намеса на съдебната власт и да налага цензура.

	* * *

	Раджив от два дни летеше и по време на едно междинно кацане с изненада научи от вестниците, че предния ден майка му беше обявила извънредно положение. Никой не му бе казал нищо. Тази мярка беше в разрез с миролюбивия му характер и въпреки че не беше политик, струваше му се, че противоречи на демократичните принципи, от които семейството му винаги се бе ръководело. Най-много го тревожеше фактът, че Индира беше отстъпила пред брат му. Знаеше колко силно е влиянието на Санджай върху майка им. По някаква незнайна причина Индира беше неспособна да се противопостави на емоционалния шантаж, на който я подлагаше брат му. А никой по-добре от него не познаваше Санджай, силните му страни, недостатъците му и опасността, която можеше да представлява. Затова беше смутен и разтревожен и идеята на Соня да заминат за известно време в Италия отново му мина през ума.
	— Не знам как трябва да постъпим — каза му Соня. — Притеснява ме поведението на брат ти. Все повече започва да се меси в политиката.
	Разказа му, че Санджай е изпратил Манека в Кашмир по указание на Индира, защото майка им се страхуваше, че каквато е бъбрива, може да издаде намеренията им за въвеждане на извънредно положение, което бяха държали в пълна тайна до обявяването му. Каза му също, че предния ден Санджай стоял дълго в кабинета на Индира заедно със секретаря Дхаван и със заместник-министъра на вътрешните работи.
	— Знаеш ли какво правеха? Свързваха се с местните правителства и им пращаха заповеди за арест. Имаха черен списък с „враговете“. Най-лошото е, че го правеха от името на майка ти.
	— На летището научих, че са арестували Джаяпракаш призори — каза с въздишка Раджив. — Полицейски патрул го отвел с белезници. Изглежда, Нараян не можел да повярва, че майка ми е прибягнала до толкова драстична мярка.
	Продължи да му разказва, че в три призори Сидхарта Шанкар Рай, след като помогнал на Индира да състави черновата на речта, с която щяла да обяви извънредното положение пред населението, си тръгнал. В коридора срещнал секретаря Дхаван, който му казал: „Вече са предприети мерки да се прекъсне електричеството на най-големите вестници в страната и да се затворят съдилищата“.
	— Рай направо се вкамени — продължи Соня — и страшно се ядоса. Поиска да събудят майка ти, която беше изтощена след толкова дълъг и напрегнат ден. В този момент излезе Санджай и започна да се кара с Рай. Знаеш ли какво му каза? Заяви му: „Вие не умеете да ръководите страната!“.
	— Сякаш той знае! — отвърна Раджив и вдигна очи към небето.
	— Не си тръгна, докато не се появи майка ти, която остана учудена, защото не знаеше нищо за тези заповеди. Брат ти ги беше издал. Помоли го да почака няколко минути и отиде да говори със Санджай.
	— С тези мерки Санджай нека да предпази себе си и бизнеса си, като се преструва, че предпазва майка ни от съдебните действия срещу нея.
	— Майка ти може да има авторитарни тежнения, но има принципи. Когато излезе от стаята, в която се бе затворила със Санджай, очите й бяха зачервени от плач. Каза на Рай, че вестниците ще имат електричество и нито едно съдилище няма да бъде затворено.
	— Това е лъжа — отбеляза Раджив. — Днес няма вестници, защото са им прекъснали електричеството. Санджай отново постигна целта си.
	За Индира щеше да е голям успех, ако извънредното положение беше продължило по-кратко време и особено ако Санджай не се беше превърнал във власт в сянка. Първия ден, когато министърът на информацията Индер Кумар Гуджарал — уважаван, образован и с меки обноски човек, дойде в кабинета на Акбар Роуд, Санджай му заповяда да му предава всичките информационни бюлетини, преди да бъдат разпространени. От кабинета си Уша стана свидетел на сцената.
	— Това не е възможно — отвърна му министърът, — бюлетините са поверителни.
	— Отсега нататък трябва да стане възможно.
	Индира беше на вратата и чу разговора.
	— Какво се е случило? — попита тя.
	Министърът повтори обяснението си.
	— Разбирам — каза му Индира, — ако не искаш да ги даваш на Санджай, предлагам ти някой служител от министерството ти да ми ги носи всяка сутрин, за да ги прегледам.
	Министърът си тръгна с твърдото намерение да подаде оставката си, но беше извикан отново следобеда в това, което наричаха „двореца“ и което беше всъщност резиденцията на Индира Ганди. Санджай поиска от министъра да изгони от страната кореспондента на Би Би Си, известен и обичан журналист на име Марк Тъли, защото бил изпратил информация, която „изопачавала“ фактите.
	— Не е работа на министъра на информацията да арестува чуждестранни кореспонденти — отвърна му Гуджарал.
	Санджай веднага го обвини, че речта на майка му не била разпространена в пълния си вид по телевизията. Тогава министърът изгуби търпение.
	— Ако искаш да разговаряш с мен, трябва да се научиш да го правиш учтиво — каза му той. — По-млад си от сина ми и не ти дължа обяснения.
	Не успя да си подаде оставката, тъй като Индира го извика същата вечер, за да го освободи от поста му, „защото Министерството на информацията се нуждае от човек, който може да решава въпросите с по-голяма твърдост при дадените обстоятелства“.
	Новият министър издаде изключително сурови закони за цензурата, включително забраната да се цитират изказванията на Неру и Ганди в защита на свободата на словото, което представляваше жестока ирония на историята. Един по един представителите на международната преса бяха поканени да напуснат страната.
	Единственият министър, който постави под съмнение необходимостта от въвеждането на извънредно положение, беше освободен от поста и на негово място бе назначен Банси Лал, оглавяващ правителството на Харяна и първият, който бе предложил да се обяви извънредно положение… Двайсет и девет годишният Санджай беше на път да се превърне в най-могъщия човек в Индия единствено поради факта, че беше син на майка си.

	* * *

	Цензурата в печата беше по-сурова от онази, която британците бяха наложили по време на борбата за независимост. По тяхно време вестниците поне можеха да съобщават имената на арестуваните и затворите, в които се намираха. Сега хората научаваха от слухове къде се намират близките им, почти всички членове на опозицията. Около сто хиляди души бяха арестувани без съд и присъда. Условията в затворите на повечето от тях бяха толкова нездравословни, че двайсет и двама умряха в мръсните и претъпкани килии. Ако железничарите пазеха лош спомен от начина, по който стачката им бе смазана, то сега нито една прослойка от населението не беше в безопасност. Най-нашумелите арести може би бяха на махараните на Джайпур и Гвалиор — бивши принцеси, които в своите щати оглавяваха опозиционни на Индира партии. Бяха хвърлени в прочутия затвор „Тихар“ в Делхи, заедно с престъпници и проститутки. Гаятри Деви, елегантната махаранн на Джайпур, не се оплака от мръсотията, нито от претъпкаността, нито от вонята. Единствено се оплака от шума, който вдигаха останалите затворнички, и помоли една приятелка да й занесе тампони за уши.
	От друга страна, парламентът предостави на Индира същия имунитет, с който се ползваха президентът на републиката и губернаторите на щатите. С обратна сила министър-председателката беше оправдана за обвиненията в изборни нарушения, които имаше срещу нея и които в действителност бяха предизвикали настоящото извънредно положение.
	Индира, водена от инстинкта си за оцеляване, отново имаше абсолютен контрол върху страната, и то повече от всякога, въпреки че манипулирането на демократичните механизми й печелеше все вече врагове във и извън Индия. В началото обаче извънредното положение бе прието с облекчение от част от населението, особено от средната градска класа. Дори самата Соня, когато водеше сина си на училище, имаше чувството, че се намира в друг град, а не в Ню Делхи от последните седмици. Атмосферата беше удивително спокойна. Нямаше затворени улици, нито демонстрации, нито седящи стачки, нито яростни протести срещу свекърва й. Дори такситата и рикшите се движеха от правилната страна на улиците. Голяма част от населението беше доволно, че стачките и безредиците са прекратени и че могат да се радват на известно спокойствие. В градовете хората бяха доволни, че могат отново да се движат без страх и че престъпността е намаляла стремглаво поради по-голямото присъствие на полицията и по-суровите закони. В тази нова обстановка на строги мерки чиновниците работеха по-усърдно и ефикасно. Влаковете и самолетите бяха точни, за радост на пътниците, както и на Раджив, който сега можеше да се наслаждава на по-спокоен семеен живот, а не да се връща вкъщи по никое време заради закъсненията в разписанията. Огромни плакати със снимката на Индира украсяваха ротонди и площади. „Разликата между хаоса и реда“ — гласеше надписът до снимката й.
	Мнението, че Индира е възстановила мира и реда в страната, започна да се промъква и в чужбина. Частната й секретарка Уша имаше за задача да отбелязва статиите в чуждестранния печат, които се отнасяха до положението в Индия. Често четеше заглавията и публикуваните писма на масата в трапезарията. „Авторитарното правителство печели широка подкрепа в Индия“ — гласеше едно заглавие в _Ню Йорк Таймс_. Имаше обаче и други, открито враждебни статии, които караха Санджай и майка му да си разменят тревожни погледи. Веднъж Уша беше сама в кабинета си, когато Соня влезе. Двете жени се уважаваха много.
	— Уша, мисля, че е по-добре да не четеш критиките в чуждестранния печат пред всички. Не го казвам заради мама — сега тя така наричаше Индира, — а защото не искам да те гледат накриво.
	— Благодаря, че ме предупреди — каза Уша, която също бе забелязала, че обстановката се е променила, и се опасяваше от влиянието на Санджай върху майка му.

	* * *

	Критичните гласове можеха да бъдат заглушени в Индия, но не и в чужбина. Дороти Норман, близка приятелка на Индира, прояви открита враждебност към нея. Събра подписи на известни американски личности — писателя Ноам Чомски, тенисиста Артър Аш, нобелиста Лайнъс Полинг, педиатъра Бенджамин Спок и много други — и публикува в печата статия, в която разобличаваше суровите мерки по време на извънредното положение и настояваше за отмяната му. Сред подписалите — за най-голямо унижение на Индира — фигурираше Алън Гинсбърг, поетът, с когото се бе запознала в Лондон, когато отиде там за честването на Неру, и който години по-късно бе възпял страданията на бежанците от Бангладеш. Това я наскърби много. Кореспонденцията между двете секна и се поднови едва четири години по-късно. Приятелката й Пупул Джаякар след завръщането си от чужбина я упрекна: „Как е възможно ти, дъщерята на Джавахарлал Неру, да позволиш това?“. Индира не очакваше такава критика и се вкамени от изненада. Никой не се осмеляваше да й се противопоставя открито.
	— Нямаш представа колко сериозно е положението — отвърна й тя. — Не знаеш колко заговора има срещу мен. Джаяпракаш никога не е искал да бъда премиер. Още не е разкрил истинската си цел… Какъв се стреми да стане? Мъченик? Светец? Защо не признае, че е просто политик, който иска да заеме премиерския пост?
	Индира й каза, че извънредното положение ще продължи само два месеца и че тя ще използва това време, за да задейства програма от двайсет точки, с която да се преодолее изостаналостта на страната. Сред тези мерки имаше две направо революционни: обявяването на робския труд извън закона и опростяването на дълговете, които бедните имаха към лихварите по селата.
	Пупул разбра, че е безсмислено да спори с Индира. Единствено можеше да я изслуша, защото съзнаваше, че приятелката й има нужда да излее душата си пред близък човек. Пупул я познаваше добре и знаеше колко самотна се чувства Индира. И въпреки разногласията помежду им, реши да стои близо до нея.


>>	19.

	Индира възнамеряваше да обяви края на _Emergency_*, както наричаха а извънредното положение, на 15 август 1975 г., в същия ден и същото място, където баща й преди двайсет и осем години бе изнесъл прочутата си реч по случай независимостта: „Настъпва момент, който историята рядко поднася, когато един народ излиза от миналото, за да влезе в бъдещето, когато една епоха отминава, когато душата на един народ, дълго време задушавана, отново намира своето проявление“. В онзи исторически момент тези думи я бяха накарали да онемее от вълнение. Беше заявила на кореспондента на Би Би Си: „Знаете, че когато човек преминава от крайно състояние на болка в състояние на радост, се чувства като вцепенен. Свободата е толкова велико нещо, че на човек му е трудно да я възприеме“.
	[* Спешен случай, критичен момент (англ.). Б. пр.]
	Сега, докато колата й се движеше по широките булеварди на Ню Делхи, от където просяците и кравите бяха изчезнали като по чудо — в резултат на наложения от извънредното положение ред, — и се отправяше към Червената крепост, за да върне свободата на народа, която тя бе принудена да му отнеме, началникът на протокола й съобщи новина, която дълбоко я развълнува. Приятелят й Шейх Муджибур Рахман, героят, когото тя бе възстановила на поста му на президент на Бангладеш, беше свален с военен преврат. Това обаче не беше най-лошото: Шейх, жена му, трите им деца, две снахи и двама племенници бяха убити. Превратаджиите се бяха подсигурили да не остане нито един жив член на рода Рахман.
	Индира беше сломена. „Забелязах, че има нещо странно, когато започна речта си — разказа по-късно приятелката й Пупул, която беше сред множеството при Червената крепост. — Тонът на гласа й беше напрегнат, сякаш се опитваше да скрие напиращи в нея чувства. Може би затова не успя да развълнува хората.“ Пупул изслуша внимателно речта, в която Индира говори за свобода, за необходимостта да се вземат тежки решения, за саможертва и служене на народа, за смелост, за вяра, за демокрация… но не каза нито една дума за края на извънредното положение.
	Пупул отиде вечерта да я види и я завари в състояние на шок. Индира беше убедена, че ЦРУ е замесено в убийствата (което се каза вярно). И не искаше да свърши като Алиенде — наскоро го беше повторила пред Майкъл Фут, лидера на лейбъристите в Англия. Смяташе, че случилото се в Бангладеш е първата брънка от поредица от заговори, целящи да дестабилизират Южна Азия и да променят идеологическия облик на правителствата там. Беше убедена, че тя ще бъде следващата жертва. Началникът на Службата за разузнаване беше потвърдил, че е разкрил няколко заговора за елиминирането й. Според Пупул беше обхваната от параноя, подозираше всички, навсякъде виждаше скрит враг.
	— На кого мога да се доверя? — попита я Индира. — Внукът ми Рахул е връстник на сина на Шейх Рахман. Утре може да дойде неговият ред. Искат на всяка цена да унищожат и мен, и семейството ми.
	За пръв път Индира осъзна, че не само тя е в опасност заради поста, който заемаше. Мишена беше цялото и семейство, включително внуците. Беше пленница на един омагьосан кръг, от който вече не знаеше как да излезе. При тези обстоятелства реши, че сега не е моментът да отменя извънредното положение. Тъкмо обратното — трябваше да вземе мерки, за да се защити, като увеличи арестите и засили работата на Службата за разузнаване.
	Индира не изпитваше страх, когато се намираше сред тълпите, но в дома си, сега охраняван като крепост, започна да се чувства застрашена. В действителност беше уплашена, уморена от упражняването на властта, обезсилена от продължителните борби, обезкуражена от липсата на резултати. Обичаше родината си и имаше пълна вяра в съдбата на Индия. Съзнаваше обаче, че лявата й политика не бе успяла да измъкне страната от изостаналостта. Как да превърне Индия в съвременна, процъфтяваща и силна държава? Вече не знаеше какви методи да използва, освен твърдата ръка, която противоречеше на собствените й убеждения. Беше вкарала Индия, семейството си и себе си в задънена улица, от която не знаеше как да излезе.
	Инстинктивно се обърна към синовете си. Не можеше да очаква особена подкрепа от най-големия, Раджив. Той нееднократно бе изразил несъгласието си с извънредното положение, при това публично и винаги когато можеше пред приятелите си. Контактът между тях толкова се ограничи, че той, който работеше много и рядко си беше вкъщи, научаваше за пътуванията и за решенията на майка си от вестниците. Освен това Индира знаеше, че Раджив едва ли ще влезе в положението й. Соня дори бе проявила съчувствие към един бивш политически съперник, който беше хвърлен в затвора при първата вълна от арести. „Сигурно ти е много трудно, че баща ти е в затвора. Наистина съжалявам много“* — бе казала тя на един прием на сина на този политик. Околните чуха думите й и скоро те обиколиха всички салони в Ню Делхи. Индира не им се сърдеше за това; винаги бе смятала, че Раджив не е роден за политик и че нито той, нито Соня са в състояние да разберат дълбоките причини, които я бяха накарали да вземе това решение. От друга страна, знаеше, че Соня иска да замине за известно време с децата в Италия, докато положението отново се нормализира. Нищо не е толкова прилепчиво като страха…
	[* Цитат от _Sonia_, от Rasheed Kidwai (Penguin, 2003), стр. 34.]
	Оставаше Санджай, малкият й син, любимецът й — изпълнен с енергия, силен, верен. Арогантен, наистина способен да забърка невероятна каша, но син, на когото можеше да разчита, който беше край нея и споделяше проблемите й. И когото — смяташе тя — винаги можеше да контролира. Освен това съществуваше и друга причина, която нямаше нищо общо с майчинските чувства. Санджай беше яростен антикомунист и защитаваше една либерална политика, която да насърчи частната инициатива и предприемаческия дух на индийците. Опитът му с „Марути“ го беше убедил още повече в необходимостта да освободи страната от многобройните бюрократични спънки. Индира смяташе, че може да използва сина си, за да отвори икономиката и да направи завой надясно. И не само от убеждение, но и от политически съображения. В партията й наистина се бяха промъкнали крайни комунисти, които проповядваха „премахването на частната собственост като основно право в конституцията“, както и други мерки от сталински тип. Индира беше охладила ентусиазма им с аргумента, че всеки пряк път, който не съблюдава демократичните процедури, крие опасност. Те обаче бяха заплаха, способна да предизвика разцепление в Партията на конгреса. Индира реши, че с подкрепата на своя _darling boy*_ Санджай ще може да ги неутрализира.
	[* Скъпо момче (англ.). — Б. пр. ]
	Индира толкова се страхуваше, че нещо може да се случи със сина й, че го помоли да смени стаята си. „Не искам да сте толкова близо до главния вход и улицата, не е сигурно място — каза му тя. — По-добре се преместете в стаята в дъното на коридора, до моята спалня.“ На една приятелка, която я попита за причината на тази смяна, тя отговори: „Не се чувствам много добре и ако ми прилошее през нощта, мога веднага да го извикам“. Истината беше, че Индира използваше Санджай като един от шаловете от пашмина*, които толкова харесваше и с които се загръщаше, когато й беше студено. Само че в случая го правеше, за да предпази душата си от студа, без да си дава сметка, че този син е най-големият проблем и в известен смисъл най-голямата заплаха за нея.
	[* Лека и топла вълна, разновидност на кашмира. — Б. пр.]
	Санджай беше свършил парите и тъй като вече знаеше, че от фабриката няма да излезе нито един автомобил „Марути“, разпродаваше конструкцията като скрап. Беше оставил на произвола на съдбата концесионерите, които бяха задлъжнели към банките, за да построят скъпи магазини, и сега бяха принудени да продадат имуществото си, за да си платят дълговете. Освен това Санджай заповяда да арестуват единствените двама концесионери, които се осмелиха да поискат аванса, който бяха платили.
	След провала на „Марути“ колите престанаха да го интересуват. Сега бе решил да лети като брат си. Преди въвеждането на извънредното положение си беше извадил разрешение за частен пилот и понеже обичаше високите скорости, веднага се увлече от акробатичното пилотиране. Слабостта му към все по-бързи машини и прекалената му самоувереност плашеха повечето му приятели и познати, които се страхуваха да летят с него. Накрая Манека остана единственият му пътник.
	Санджай се нуждаеше от някакво законно основание, за да действа паралелно на майка си. За да оправдае извънконституционната му власт, Индира реши да го постави начело на младежката организация на ИНК и на една церемония в Чандигарх — ултрамодерната столица на Пенджаб, проектирана от Льо Корбюзие, беше избран за член на Изпълнителния комитет. Всички обаче разбраха неизказаното послание: Санджай беше официалният наследник на Индира. Министър-председателката, която се бе разправила жестоко с принцовете, защото поставяха родовата принадлежност пред таланта, сега се поддаваше на същото изкушение и въвеждаше династично управление.
	Раджив и Соня наблюдаваха смаяни и огорчени издигането на Санджай. Чувстваха се объркани и често се срамуваха заради него. Печатът го наричаше „Месията“, „Слънцето“ или „гласът на младите и на разума“. Винаги беше обграден от ласкатели — наричаха го _чимча_, което на хинди означава „лъжица“, намеквайки за движението, което изисква употребата на този прибор. Бяха користолюбци с кротък вид, ловки манипулатори, които нямаха реална представа за предизвикателствата пред правителството и също като Санджай не притежаваха достатъчно образование и подготовка. Бяха смесица от политици, приятелчета и убийци. Интересуваха се единствено от изгодата, която можеха да извлекат от връзката си с властта. Първата им задача беше да напълнят касите на младежката организация на Партията на конгреса. Организираха се в бригади, които изискваха дарения по един почти силов начин. Търговците в Делхи се оплакваха на Раджив и Соня, че момчетата от младежката организация ги изнудват. Протестите на Раджив обаче оставаха без внимание.
	— Не вярвай на лъжите на хората — отвръщаше брат му.
	Проблемът беше, че никой не поемаше отговорност за грешките. Изтъкваха се единствено положителните страни.
	А в намеренията на Санджай имаше нещо положително. Веднага щом бе избран на този пост, той добави още четири точки към програмата на майка си, които той самият се зае да изпълнява. Тези четири точки бяха следните: борба срещу незаконните гета чрез кампания за облагородяване на градовете; изкореняване на неграмотността и системата на плащане на зестра и насърчаване на семейното планиране.
	На теория никой не се противопоставяше на тези мерки, особено на борбата срещу свръхнаселеността, породена отчасти от успешните здравни програми, които бяха намалили детската смъртност и бяха увеличили продължителността на живота от двайсет и седем на четирийсет и пет години за две десетилетия. С други думи, беше се увеличил броят на хората в репродуктивна възраст. Постиженията в земеделието, промишлеността и образованието не можеха да следват темпа, с който се увеличаваше населението. Имаше повече богатство, но и повече бедност; повече образование, но и повече неграмотност. „Ако днес създадем един милион свободни работни места, вече имаме десет милиона кандидати за тях — беше казал Санджай. — Промишленото развитие и увеличението на земеделската продукция са безрезултатни, ако населението продължи да нараства със сегашния теми.“ И беше прав, защото така нямаше начин да се изкорени бедността. Намерението да се преодолее този проблем беше правилно, но в осъществяването му Санджай тръгна по погрешен път, вследствие на което дискредитира напълно извънредното положение и едновременно с това и майка си.
	В крайна сметка пострадаха най-много бедните, въпреки предположенията, че извънредното положение ще бъде в тяхна полза. Хората на Санджай избраха стерилизацията като най-подходящ метод за намаляване на населението на Индия. Останалите методи за семейно планиране бяха дали незначителни резултати. Противозачатъчното хапче още не беше налице, а диафрагмата не можеше да се използва от селянки, които живееха без никаква възможност за уединение. За известно време презервативите породиха надеждата, че ще контролират раждаемостта. В селата пристигаха слонове с товари с презервативи, които трябваше да бъдат раздавани безплатно на хората, но децата откриха, че е много забавно да ги надуват и да ги връзват на пръчки, за да играят, така че те си ги присвояваха. На никого не се изплъзваше от вниманието иронията, която криеше правителственият лозунг, който гласеше, че семейното планиране създава щастливи деца… Стерилизацията на мъжете се оказваше най-евтиният, ефикасен и сигурен метод. Освен това имаше пари, предоставени от Запада, за осъществяването на тези програми.
	Санджай предприе обиколки из страната, подтиквайки местните правителства да се съревновават с останалите. „Правителството на Харяна успя да извърши шейсет хиляди операции за три седмици, да видим колко ще направите вие!“ — казваше им той. Окръжните управители получаваха информация за бройката, която трябваше да постигнат. Възнаграждаваха ги, когато я надхвърлеха, или ги преместваха или сваляха от поста, ако не я изпълнеха. Подобна система насърчаваше злоупотребата с власт. Нисши правителствени чиновници бяха принуждавани да се подложат на ножа на хирурга, за да получат заплатите си. Не подновяваха шофьорската книжка на водачите на камиони и на рикши, ако не покажеха удостоверение за стерилизация. Същото условие се прилагаше и към обитателите на бидонвили, които искаха нотариален акт за колибите си. Един антрополог, Лий Шлезинджър, стана свидетел как след едно съвсем кратко посещение на Санджай Ганди в селото, където той извършваше проучванията си, веднага започнала кампанията за стерилизация.* Местни чиновници съставиха списъци на „кандидати“, или с други думи — на мъже, които вече имаха три-четири деца, и няколко дни по-късно се появяваха полицейски камионетки, които ги отвеждаха в най-близкия медицински център, откъдето в замяна на 120 рупии, кутия олио или транзистор излизаха стерилизирани. След време някои мъже бягаха в планината, когато научеха, че камионетката е на път към селото им. Други обаче се подлагаха повторно на операцията, за да получат наградата.
	[* „Извънредното положение в едно индийско село“, Азиатско изследване, том 17, № 7, юли 1977, цитат от _India after Gandhi_, от Ramachandra Guha.]
	В градовете страхът завладя хората. Делхи остана без работници, което беше необичайно за града, където хората идваха от селата, за да търсят работа. Пришълците се завърнаха в родните си места, за да избягат от фаталната операция на гениталиите им. През ноември 1975 г. честването на рождения ден на Неру, което включваше безплатни закуски за стотици деца, бе отменено, защото майките отказаха да изпратят синовете си от страх, че „лекарите на Санджай Ганди“ ще ги стерилизират. Скоро официалното удостоверение за стерилизация се превърна в необходимо условие за решаване на ежедневните проблеми на съществуването.

	* * *

	Беше неизбежно такава кампания да се сблъска със силна съпротива, особено когато се разпространи лъжливият слух, че стерилизацията води до импотентност. За да преодолее тази съпротива, правителството въведе квотна система, по силата на която заплатите на полицаи, учители, лекари и медицински сестри се предоставяха само след като осигуряха определен брой души, които да се подложат на вазектомия. Естествено жертвите на тази безпощадна политика бяха най-слабите, най-бедните, най-маргиналните групи — като недосегаемите* и някои мюсюлмански и племенни общности, които винаги бяха подкрепяли безусловно Индира. Не разбираха как тяхната богиня, за която винаги бяха гласували, може да ги наказва така. Това ли беше наградата, която получаваха за своята лоялност?
	[* Недосегаемите, или далитите, принадлежат към най-нисшата социална група в Индия (индивиди без каста или лишени от каста), чиито дейности и начин на живот се смятат за нечисти от ортодоксалния индуизъм. — Б. пр.]
	Индийците не бяха свикнали държавата да им определя числеността на семейството. В Индия нямаше диктатура като в Китай, където решенията, взети от управляващите, можеха да бъдат изпълнявани принудително. Не съществуваше такава диктаторска традиция. Тук децата бяха много ценен ресурс, нещо като „социална застраховка на родителите“, защото още от малки работеха на полето, в работилниците, в текстилните фабрики или просеха по улиците. Семействата бяха големи, защото колкото повече деца имаха, с толкова повече ръце разполагаха и вследствие на това с повече средства. За бедните селяни, работниците и бездомните просяци възможността да имат деца беше почти единственият акт на индивидуална свобода, от които можеха да се възползват през живота си. Отнемането на удоволствието им да зачеват и да имат поколение беше равносилно да им се отнеме единственото, което притежаваха. Разбира се, Санджай, чието сърце беше затворено за страданието на бедните, не можеше да разбере това, а и нямаше опит в управлението, в изкуството да манипулира чиновници и бюрократи. С опитите си да промени административната йерархия, за да я направи по-ефикасна, използвайки методи като заплаха за преместване, съмнителните стимули за стерилизация или закана за данъчно разследване, той постигна само едно — накара това потайно братство от бюрократи, което беше свързано с невидими нишки от векове, да се сплоти още повече, за да се защити от нападките. От една страна, го ласкаеха, от друга, го бойкотираха. А той беше твърде наивен, за да си даде сметка за това.
	Майка му не вярваше на това, което й разказваха. Беше напълно откъсната от действителността благодарение на придворните ласкатели на сина й, които я уверяваха, че докладите за извършени своеволия се основават на непотвърдени слухове. Затова приемаше критиките като лични нападки и веднага ги отхвърляше.
	— Хората преувеличават много — казваше тя на Раджив в редките случаи, когато се виждаха вкъщи. — Не трябва да се вярва на това, което се говори.
	— Връщам се от Бхопал — настояваше Раджив — и там мюсюлманите са ужасени. Казват, че индуистите манипулират кампанията за стерилизация срещу тях… Тези хора трябва да бъдат успокоени, преди да избухне междуетнически конфликт.
	— Това, което трябва да се направи, е да се ограничи раждаемостта. Ако не успеем да постигнем тази цел, няма бъдеще за Индия.
	Раджив си даваше сметка, че е невъзможно да разговаря с майка си. Тя не търпеше някой да й противоречи. Всичко тълкуваше като проява на политическа вендета или на свръхестествено явление, което беше особено тревожно. Влиянието на учителя й по йога, гуру Дхиренда Брахмачари, беше по-силно от всякога. Мъжът се възползваше от самотата на министър-председателката. Дори се стигна дотам, че имаше по-лесен достъп до Индира от собствения й син Раджив. Съумя да се облагодетелства от близостта си до властта и по време на извънредното положение натрупа малко състояние, което му позволи да си купи авионетка. В града го наричаха „летящия гуру“. Раджив и Соня го мразеха, защото виждаха, че използва Индира. Бяха го наблюдавали как действа: първо я плашеше, като й говореше за свръхестествени заговори срещу нея и Санджай, а после я увещаваше да рецитира мантри и така да се предпази от онези, които желаеха унищожението й. По този начин упражняваше значително влияние върху нея. Когато Соня и Раджив се опитваха да я предупредят, тя потъваше в едно от прословутите си мълчания. Соня не можеше да търпи присъствието на гуруто в къщата, който най-нахално изискваше ядене и пиене. Ставаше все по-дебел вследствие на неутолимия си апетит и се държеше просташки.
	— Истинска свиня! — казваха те с погнуса, когато го видеха да се храни.
	— Не знам как майка ми го търпи — заявяваше Раджив. — Живее в кула от слонова кост и единствената й връзка със света са Санджай и гуруто.
	— Да заминем за Италия, Раджив, нека децата се порадват малко на нормален живот.
	Когато съобщиха на Индира, че искат да заминат за Италия, изражението й се промени напълно и двамата веднага съжалиха, че дори са й споменали за това. Осъзнаха, че ще бъде трудно, дори невъзможно, да напуснат Индия.
	— Разбирам, Соня, че искаш да отидеш в Италия, защото ти е дошло до гуша да живееш в тази обстановка — каза й Индира — и да слушаш всички тези неоснователни хули срещу мен… Но представяте ли си какво ще си помислят, ако заминете сега? Ще го изтълкуват като дезертьорство, като скрита манипулация от моя страна… Вече чувам какво ще кажат: „Изпраща децата в Европа, после ще ги последва, подготвя бягството си“.
	— Просто си помислихме, че можем да го направим сега, когато децата са малки — заобяснява Соня. — След време ще бъде невъзможно…
	— Не можете ли да изчакате малко?
	Соня погледна Раджив и сведе глава. Той имаше умислен вид. Досети се за борбата, която бушуваше в него. Индира продължи:
	— Моментът е толкова неподходящ…
	— Разбирам и те уверявам, че най-малко искаме да ти навредим — каза италианката и се изправи, преди още Раджив да е казал и дума.
	— В трудни моменти семейството трябва да бъде сплотено. Важно е хората, народът да виждат това.
	Соня кимна утвърдително с глава.
	— Не се безпокой, мамо, оставаме — каза й тя с разбираща усмивка.
	По време на разговора обаче премълчаха едно обстоятелство, което никак не беше маловажно. Соня искаше да замине за известно време не само защото се боеше да не се случи нещо, но и защото не понасяше държането на етърва си Манека, която я наричаше презрително „италианката“ и се държеше с кралско високомерие заради властта на мъжа си, deus ех machina* на извънредното положение. Индира пък премълча нежеланието си да се раздели с внуците си, които обожаваше. Играеше с тях, понякога ги водеше в кабинета си и с гордост ги представяше на хората. Бяха голямата й любов. В действителност Индира се беше превърнала във властна майка закрилница, също като дядо си Мотилал, патриарха на рода Неру.
	[* Бог от машина (лат.) — изкуствена развръзка на драма чрез неочаквана поява на външен фактор. — Б. пр.]


>>	20.

	Този, който отвори очите на Индира за произволите, извършени в името на извънредното положение, беше един беден учител от далечно село, който бе ходил пет дни пеша, за да стигне до кабинета на Акбар Роуд. Беше простодушен, идеалист и смел човек, който дойде да разкаже на Индира как го бяха стерилизирали насила, въпреки че имаше само една дъщеря. Полицията го беше хванала и го беше завела в една лечебница заедно с други съселяни. Описа отчаянието на съпругата си и цялото семейство от това, че не могат да имат други деца, особено мъжка рожба. Разказа за цели села, които полицията обграждала нощем, за да залови мъжете и да ги подложи на стерилизация. За пръв път Индира чу истината от устата на една жертва на своята политика и се почувства дълбоко развълнувана. „Да, може би Раджив и толкова други хора в крайна сметка са прави“ — помисли си тя. Беше ужасена от разказа на учителя за други негови колеги, които били пребивани заради това, че не могат да наберат определения брой доброволци за вазектомията. Този смел човечец я накара да осъзнае най-сетне жестоката истина. Нямаше място за повече оправдания. „Да се изпрати спешно и изрично съобщение до всички местни правителства, че всеки, който бъде заловен да върши произволие по време на изпълнението на програмата за семейно планиране, ще бъде наказан.“ Най-после Индира реагираше.

	* * *

	Соня помисли, че свекърва й ще вземе мерки, за да ограничи властта на Санджай, но сгреши. Не направи нищо. „Как е възможно любовта към сина и да я заслепи дотолкова? — питаше се тя. — Дали и с мен ще се случи същото с Рахул?“
	— Надявам се, че ти никога няма да изгубиш чувството си за обективност — казваше й Раджив, който все по-трудно понасяше положението.
	Вече почти не говореше с брат си и с Манека. Ненавиждаше методите и подхода на Санджай и се чувстваше безсилен да промени нещата. Безсилен пред майка си. „Хубавото на Санджай е, че постига резултати“ — чу я той веднъж да казва, имайки предвид четирите милиона индийци, които бяха стерилизирани през първите пет месеца на извънредното положение. С това темпо имаше изгледи да се изпълни програмата от двайсет и три милиона души за три години, от което Индира дълбоко в себе си беше доволна. Благодарение на контактите с колегите си Раджив обаче предугади още преди майка си приближаващото се бедствие. Знаеше, че разказвачите на истории, просещите мъдреци и гадателите разнасят надлъж и нашир из тази страна-континент фактите — често изопачени и преувеличени, за да им придадат епическа окраска, — злоупотребите и страданията, причинени по време на кампанията за стерилизация. Ужасът и несигурността, които вдъхваха тези истории, изместваха доверието, което хората бяха гласували на своите управници. Извънредното положение започваше да създава настроения срещу властта, срещу Индира. Министър-председателката обаче не забелязваше нищо.
	— Брат ми и майка ми предават завета на семейството — повтаряше Раджив на Соня с отчаяние в гласа.
	Намираше се в безизходица. Не можеше да замине, а го отвращаваше мисълта да остане. Не желаеше да го отъждествяват със случващото се. Въпреки че имаше една от най-неутралните професии в света, беше неизбежно колегите и изобщо хората да го поставят в един кюп с брат му. Не го беше страх да се изправи срещу Санджай…
	— Предаваш дядо ни! — каза му той няколко пъти в лицето.
	— Ние модернизираме страната! — отвръщаше Санджай.
	— Настройвате хората срещу вас!… Целта не оправдава средствата.
	Беше му невъзможно обаче да каже същото на майка си. Един син не се опълчва срещу родителите си и това е черта, която е дълбоко вкоренена в културата на Индия. Соня знаеше това и се опитваше да не налива масло в огъня. Надяваше се, че с времето нещата ще се оправят. За да избягат от спотаеното напрежение, двамата се уединяваха в стаите си в дъното на къщата, като участваха възможно най-малко в общия живот на семейството. Вече не чувстваха този дом като свой. Писателят Кушвант Сингх, редовен посетител на къщата, дойде един ден при Манека, докато Раджив и Соня празнуваха рождения ден на едно от децата си: „Видях, че децата и всяка от жените стояха в отдалечени едно от друго помещения и почти не общуваха“. Свадите между кучетата отразяваха напрежението между обитателите й. Санджай и Манека имаха две ирландски хрътки, „големи като телета“, според писателя, който остана като вцепенен, когато го оставиха с чаша чай в ръка заедно с псетата. Индира го спаси от това положение, като ги изведе на двора. За разлика от тях Соня имаше женски дакел на име Решма и една кротка афганска хрътка Забул. Когато кучетата се сдавяха, ужасената Соня се намесваше, за да ги раздели, докато Манека съзерцаваше невъзмутимо сцената, защото знаеше, че кучетата й са по-силни.
	Въпреки скритата агресивност опитваха се да избягват директното противопоставяне. Общуването се свеждаше до вежливо написани бележки, в които се изразяваха оплаквания и несъгласия: „Вчера остави кучето да се разхожда свободно из къщата. Моля те, не го прави отново, защото децата се плашат“. Манека прочиташе бележката, но не й обръщаше внимание.
	Раджив и Соня намираха подкрепа в приятелите си, сред които бяха Сабине и съпругът й, както и едно много симпатично новопристигнало италианско семейство, Отавио и Мария Куатроки, с които често излизаха на вечеря. Част от тази компания бяха и един пилот на Индиън Еърс, едно индийско семейство от бизнесмен и декораторка, близка приятелка на Соня, един журналист и жена му, издателка, и още няколко двойки. Соня се забавляваше много със сънародника си Отавио Куатроки, опитен бизнесмен, представител на големи италиански фирми, който имаше тънко чувство за хумор. Приятелите им помагаха да понасят неприятната ситуация в дома им.
	Соня научи за случващото се в Стария Делхи от една индийска приятелка, която й се обади по телефона. Каза й, че шофьорът и готвачът й, и двамата мюсюлмани, са я помолили да им помогне, защото знаели, че е близка със семейството на Индира. Двамата ли ужасени, защото според думите им „хората на Санджай изравнявали квартала им със земята“. Искаха „господарката“ им да се застъпи за тях, за да не разрушат домовете им. Соня не знаеше нищо.
	— Винаги научаваме последни. Знаеш какво е положението ни, не съм сигурна дали ще можем да направим нещо.
	Когато се поразрови, научи, че Санджай е наредил събарянето на квартала — лабиринт от улички, полуразрушени стари сгради и незравословни колиби. Мръсен, пренаселен и зловонен квартал, но със стар градски дух. Беше част от програмата на Санджай за „облагородяване на градовете“. Обитателите се бяха разбунтували, като хвърляха камъни, тухли и дори коктейли „Молотов“ срещу багерите. Тълпа от жени беше обградила клиниката за семейно планиране, като скандираха лозунги и заплашваха работниците, че ще ги стерилизират. Полицията скоро пристигна и разпръсна множеството със сълзотворен газ. Завърза се ожесточена битка, която завърши със стотици ранени и десетина загинали, сред които имаше едно тринайсетгодишно мюсюлманско момче, което гледаше стълкновенията като че ли бяха филм. Накрая полицията въведе вечерен час, за да може събарянето на къщите да продължи. Когато Соня разказа всичко това на Раджив, той се възмути.
	— Как е възможно майка ми да позволи да разрушат този квартал, който тя самата защити, когато избухнаха безредиците по време на разделянето на страната?

	* * *

	Този път Раджив се осмели да говори с майка си:
	— Програмата за облагородяване на градовете причинява огромна тревога сред населението, бедните са принудени да напуснат колибите си, без да им се даде време да съберат багажа си… Разрушени са стотици хиляди къщи, дори прислужниците на приятелите ни се обаждат, за да потърсят помощ от нас…
	Индира го изслуша мълчаливо. Раджив продължи:
	— Дядо убеди тези хора, в по-голямата си част мюсюлмани, да останат и да не избягат в Пакистан. Знаеш това, мамо. Обеща им закрила. А сега внукът му ги прогонва с бой!
	Индира нареди да извикат Санджай, който незабавно опроверга обвиненията на брат си.
	— Глупости! — отсече той. — На всички, чиито къщи са разрушени, се предоставя друго жилище.
	Индира му повярва.
	— В тази страна има голяма съпротива срещу модернизацията — промълви тя.
	Винаги вярваше на Санджай, когато ставаше дума за политика или за безредици. Вярваше на Раджив, когато нещо в дома им се развалеше; единствено тогава думата му имаше тежест.
	Санджай беше казал половината истина. В Стария Делхи над шейсет хиляди души, сред които се намираха готвачът и шофьорът на приятелката на Соня. Те бяха заставени под дулата на пушките да се качат на камиони, за да бъдат превозени до новите си „жилища“, които всъщност представляваха миниатюрни, оградени с тел парцели земя от другата страна на река Ямуна, на двайсетина километра от града. Всяко семейство имаше право на определено количество тухли, за да построи новото си жилище, и на купони, за да купи материали и храна. През това време обаче нямаше къде да се подслони.
	В крайна сметка човекът, който разкри на Индира истината за безобразията, които се вършеха, беше приятелката й Пупул. Върна се възмутена от Бенарес, свещения град на брега на Ганг. Възхитителното, прекрасното очарование на Бенарес беше в това, че животът в него практически не се беше променил от VI в. пр.Хр. Пупул беше видяла със собствените си очи как багери разрушаваха старинни сгради, за да разширят Вишванат Гали — тясна криволичеща уличка, настлана със стари речни камъни, излъскани от краката на безбройни поколения поклонници, и прекосяваща сърцето на града. Улица, на която кравите имаха предимство от незапомнени времена и по която минаваха аскети с дълга невчесана коса и с тела, покрити с пепел, младоженци, дошли от селата, баби с внучета и старци, които идваха от много далече, за да отидат в храма на Вишванат, господаря на Вселената. Този храм, смятан за най-свещения от индуистите, съхраняваше камък от полиран гранит, най-ценната реликва на Бенарес, първообразния _лингам_ — фалически символ на плодовитостта на бог Шива, олицетворяваш възраждащата сила на природата. Богомолците падаха ничком пред него и му поднасяха в дар вода от Ганг, изразявайки по този най-древен начин религиозния си плам. Бенарес и особено храмът на Вишванат бяха центърът на този култ. Имаше _лингами_ и _йони_ (женския еквивалент) навсякъде — в храмовете, в малките олтари, вградени във фасадите на сградите, в стъпалата на _гхатите*_ — тези монументални каменни стълби, които се вплитаха в брега като гигантски корени, скрепявайки така съюза на Бенарес с най-свещената река. Всяка сутрин от незапомнени времена хиляди индуси намазваха ревностно гладката повърхност на _лингамите_ със сандалова паста или масло. Изплитаха венци от жасмин и индийски карамфил, които поставяха старателно около стърчащия камък заедно с розови листенца и горчиви листа от _билва_ — любимото дърво на Шива.
	[* гхат — каменно стъпаловидно съоръжение на брега на всяка свещена река в Индия, служеща за ритуално умиване на индуистите]
	— Искаме да разширим улицата, за да може да минават коли — каза на Пупул представителят на общинската фирма, който я придружаваше. Пупул се вкамени.
	— И какво ще правите е храмовете, с боговете, с всички тези олтари?
	— Ще ги преместим, предвидена е бетонна конструкция, където ще ги сложим.
	— Но те са пазителите на града, не може да ги преместите просто така…
	Пупул беше толкова възмутена, че не намираше думи, за да се изрази. Мъжът се правеше, че не разбира. После обясни:
	— Санджай иска да разкраси града.
	— Но не може да се експериментира с Бенарес, това е най-свещеният град… Не може да се отнася несериозно към вярата на хората.
	Пупул разбра, че е безполезно да убеждава чиновника, който само изпълняваше заповеди. Силно разтревожена, тя го помоли да преустанови всякаква дейност по разрушаването, докато се върне в Делхи и се срещне с министър-председателката. Мъжът се съгласи.
	Когато Индира видя снимките, направени от Пупул, и чу разказа й, „направо скочи до тавана“, по думите на приятелката й. Вдигна телефона и каза на секретаря си да я свърже с главата на правителството на щата Утар Прадеш. „Не знаеш ли какво става в Бенарес?“ — избухна тя, след което му нареди да дойде незабавно в Ню Делхи. После затвори телефона и закри лицето си с ръце: „Какво се случва в тази страна?… Господи, никой нищо не ми казва“.
	Когато главата на правителството на Утар Прадеш научи какво се опитват да направят с Вишванат Гали, онемя от изненада. Той също не беше в течение на случващото се. Кой беше дал заповедите? Всички знаеха, че идват от Санджай, но неговата власт беше неясна и трудна за проследяване. Беше невъзможно да се изтръгнат каквито и да са обяснения от него. Рядко правеше публични изказвания, почти не даваше интервюта, а когато го правеше, те бяха мъчителни. Подписът му никога не се появяваше на официални документи. Беше сянката, която господстваше в мрака на извънредното положение. Подчинените му, натоварени да изпълнят заповедите му, удвояваха усърдието си, за да му угодят, и тълкуваха нарежданията му по свой начин, проявявайки по-голяма неотстъпчивост, отколкото се изискваше от тях. Мнозина се опияняваха от властта и се превръщаха в тиранични, груби и неконтролируеми хора.


>>	21.

	По време на извънредното положение Раджив се прехвърли като втори пилот от „Авро“ на „Боинг 737“ — самолет, който отсега нататък съставяше по-голямата част от въздушната флота на Индиън Еърс. След един полет до Бомбай, докато пътуваше с микробуса на компанията към хотела, където щеше да прекара нощта, дълга колона от мотоциклети и полицейски коли с пуснати сирени ги принуди да спрат. Шествието беше впечатляващо. „ВИП!“ — каза му шофьорът, имайки предвид, че минава важна особа. Когато поиска да продължи пътя си, един полицай го отклони към съседна улица.
	— Кой минава? — попита шофьорът.
	— ВВИП! — отвърна му той. — Шри Санджай Ганди!*
	[* Думата Шри тук означава нещо като „превъзходителство“.]
	Седналият на задната седалка Раджив вдигна очи към небето.
	Така се движеше брат му, сякаш беше най-могъщият човек в Индия, въпреки че нямаше официална власт нито в партията, нито в правителството. Шофьорът не пропусна възможността да подкачи пътника си:
	— Малък брат минава, а голям брат отклонен към уличките… Как ви се струва?
	— Така е в политиката! — отвърна Раджив с ирония, дълбоко в себе си доволен, че не е част от този цирк.

	* * *

	Санджай и Манека, недосегаеми за унинието, предизвикано от критиките на опозицията, обикаляха страната, сякаш бяха кралска двойка. Инспектираха всичко, раздаваха заповеди и инструкции и бяха обсипвани с ласкателства от раболепни чиновници, министри и местни управници. Печатът отразяваше подробно посещенията им. „Образът му грее със собствена светлина“ — заявяваше един седмичник. „Санджай е завладял сърцата на хората“ — гласеше друго заглавие. Действителността беше доста различна: по онова време Санджай може би беше най-мразеният човек в Индия.
	Свидетелство за огромната му власт беше например фактът, че Банси Лал — глава на правителството на Харяна и негов приятел, който беше назначен за министър на отбраната, преди да избере кого да издигне за адмирал, заведе двамата си кандидати при Санджай, за да ги прецени. Или посещението на Санджай в Раджастан, където разгледа петстотин и една арки, издигнати в негова чест. Подобно посрещане го очакваше в Лакнау и именно там една случка потвърди силната аура, която излъчваше властта му. Единият му сандал се изхлузи на пистата на летището и самият глава на правителството на Утар Прадеш се наведе, взе го и му го връчи с поклон.*
	[* Цитат от _India after Gandhi_, от Ramachandra Guha, стр.508.]
	Семейството на Манека, особено майка й, беше изстреляно на върха. „От никоя се превърна в първа придворна дама на императрицата на Индия, Индира Ганди — спомня си писателят Кушвант Сингх. — Стана невъобразимо арогантна.“ Запозна се с нея една неделя, когато тя и дъщеря й го посетиха. Двете искаха да основат седмично информационно-развлекателно списание и Санджай им беше предложил да се посъветват с писателя и да го привлекат да участва в проекта. Кушвант Сингх прие предложението, поласкан от мисълта, че ще бъде толкова близо до Индира и сина й. „Добих впечатлението, че Манека изисква твърде много от Санджай и че той иска да й намери някакво занимание, за да намали натиска, който тя упражнява върху него“ — щеше да каже писателят.* Списанието, практически списвано, коригирано и издавано от Сингх, бе посрещнато с въодушевление и донесе на Манека власт, за каквато не бе сънувала, както и социален престиж. Тя се чувстваше щастлива. Успехът на _Сурия_, както се казваше списанието й, не потвърждават ли факта, че е достойна съпруга на най-влиятелния човек в страната? Вкъщи този успех се изрази в още по-надменно държане. В сравнение с нея коя беше тази италианка, която обичаше да готви и да си стои у дома? Пренебрежителното й отношение към Раджив и Соня стана още по-очебиещо. Дори децата не бяха пощадени. Едни млад член на Партията на конгреса стана свидетел на сцена, която разкриваше характера на „първата дама“, както някои я наричаха. Телефонът иззвъня и той го вдигна, но Манека веднага изтръгна слушалката от ръцете му. Търсеха племенника й Рахул. „Тук не живее никакъв Рахул!“ — извика тя просто защото в момента не желаеше да я прекъсват.
	[* Цитат от _Truth, Love & A Little Malice_, от Кушвант Сингх (Penguin, New Delhi, 2002), стр. 286.]

	* * *

	— Как можете да живеете така? — обърна се към Раджив и Соня една тяхна близка приятелка. — Защо не се преместите в друга къща?
	— Не мога да причиня това на майка си — отвърна Раджив.
	Наистина, поне в този момент това беше невъзможно. Виждаха, че Индира се променя, и очакваха да реагира. До нея беше достигнала достатъчно информация, за да приеме най-после истината за злоупотребите, извършени в името на кампаниите на сина й. Започна да се съмнява в съветниците си и да изслушва мненията на външни хора. С тревога долавяше гнева, който се надигаше сред народа, и вече не намираше оправдание, за да удължи репресивните мерки. Освен това получаваше непрекъснато петиции от различни влиятелни личности във и извън Индия. Чичо й В. К. Неру, посланик в Англия, й разказа без заобикалки за лошия образ, който сега имаше Индия — страната вече не беше смятана за фар на демократичността сред мрака на диктатурите в Азия.
	Индира вече беше отложила два пъти изборите по молба на Санджай, въпреки че втория път го бе направила с неохота. Смяташе, че с отлагането праща грешен сигнал към обществото, сякаш я беше страх да се изправи пред хората. Беше въвела извънредното положение като временна мярка, но не искаше да превърне Индия в страна с диктаторски режим. Образът на „мека диктатура“, който се бе наложил в чужбина, дълбоко я разстройваше. Какво би казал баща й! Понякога й се струваше, че дълбоко в себе си чува гласа на Неру, който я подтикваше да вземе решение според съвестта си. Освен това Индира усещаше, че е изгубила тясната връзка с „огромното мнозинство от индийския народ“, и искаше да си я възвърне. Липсваха й многолюдните тълпи, изпитваше потребност отново да усети гласа и любовта на народа си. Тъгуваше по предишните изборни успехи… Колко далече беше паметната победа от 1971 година!
	Както се очакваше. Санджай се противопостави категорично на намеренията на майка си.
	— Допускаш фатална грешка — заяви той. — Може да изгубиш изборите. Тогава какво ще правиш? В доклада, получен от Службата по разузнаване, се твърди, че Индийският национален конгрес ще изгуби…
	— Не вярвам на тези доклади — отвърна Индира. — Службата по разузнаване е пълна с индуистки екстремисти. Казват това, което им изнася…
	— Не можеш ли да изчакаш, преди да отмениш извънредното положение?
	— Какво да изчакам?
	— Да излязат някои политически затворници, духовете да се успокоят. Не че сме против изборите. — Санджай говореше също от името на покровителите и приятелите си Банси Лал и секретаря Дхаван, които се страхуваха да не станат жертва на евентуални репресии. — Би било по-благоразумно да освободиш опозиционните лидери и да изчакаш една година, докато нещата се уталожат и слуховете секнат.
	Индира се загледа в него и потъна в едно от своите продължителни мълчания, което говореше по-красноречиво за решението й, отколкото ако го беше изразила с думи.
	Този път Индира не послуша Санджай. На следващия ден, 18 януари 1977 г., тя изненада цялата страна, обявявайки провеждането на общи избори след два месеца. „Това ще бъде възможност да прочистим обществения живот от царящото объркване“ — заяви тя. Санджай беше съкрушен. За пръв път майка му го лишаваше от власт. Направи го отново, като заповяда незабавно да бъдат освободени всички политически лидери и да бъде отменена цензурата върху печата. Опозицията посрещна тези мерки с подозрение. Вече не вярваха на Индира, хранеха съмнения относно дълбоките й подбуди и бяха сигурни, че става дума за някаква уловка. Старият й враг Джаяпракаш Нараян обаче, който беше арестуван и хвърлен в затвора в началото на извънредното положение, а после беше освободен по здравословни причини, призна пред един приятел на семейство Неру: „Индира постъпи много смело. Направи много важна стъпка“.* Също като него мнозина други не очакваха това от нея.
	[* Цитат от _Indira Gandhi: a biography_, от Pupul Jayakar (Penguin, New Delhi, 1995), стр. 314.]
	Решението да действа толкова бързо в действителност беше хитра маневра на опитен политик. Целта беше да изненада слабата и разединена опозиция и да не й даде възможност да се организира. Това беше най-силният й коз, за да спечели тези избори, защото не се чувстваше сигурна в успеха. Искаше й се да мисли, че магията, която беше действала в други случаи, щеше да подейства и в тази битка. Люшкаше се между съмнението и увереността, че народът продължава да я обича въпреки всичко.
	Както винаги, се впусна с устрем в предизборната кампания, като обикаляше цялата страна, спеше малко, пътуваше във всякакъв вид превозно средство. И както в други случаи, можеше да разчита на Соня, която беше винаги край нея, винаги готова да й помогне да се организира и да направи живота й по-лесен. Снаха й виждаше как преследва до изтощение една химера — обичта и уважението на народа. Този път обаче магията не проработи. Индира се връщаше унила от митингите. Разказваше на Соня, че е чула викове против себе си, които желаеха разгрома й, понякога и обиди. Беше видяла как хората си тръгват от срещите и я оставят сама пред една все по-оредяваща група от верни привърженици. Чу много истории за ексцесиите по време на изпълнението на програмата за стерилизацията, за мъченията, за произволните арести… Не знаеше дали да вярва на всичко, което й разказваха, но си даде сметка, че онзи привилегирован контакт с народа, на който се бе радвала, вече не съществува. „Не мога да го понеса — призна тя един ден. — Държаха ме затворена между тези четири стени.“ Соня не се осмеляваше да й каже, че не бе поискала да слуша никого.
	Тази непосилна битка изтощи Индира и тя на няколко пъти се разболя, без да успее да се възстанови напълно от някакъв грип, от който вдигаше постоянно температура. Ударите, които започна да получава от собствените си съпартийци, я хвърляха в още по-голяма тревога. Неочаквано министърът на земеделието, известен лидер на общността на недосегаемите, дезертира от редиците на партията и премина към опозицията. Политическият живот в страната все повече се изостряше. Паника обхвана редиците на партията. Индира запазваше хладнокръвие, но Соня се досещаше колко е огорчена. Този лидер беше неин личен приятел, неин спътник, бастион на партията. Казваше се Джагдживан Рам и бе поискал незабавното отменяне на извънредното положение. По-късно Индира откри, че истинската причина, поради която Рам й бе обърнал гръб, е несъгласието му с възрастовата граница, която Санджай искаше да наложи за представяне на изборите. Със своите шейсет и осем години Рам, а и много други — така оставаха извън играта. Когато Индира поиска да реши проблема, вече беше много късно. След него цяла вълна от стари съпартийци поеха по същия път, последвани от дезертьорите. „Колко странно, че мълчахте през цялото това време…“ — каза им Индира, която си даваше сметка, че плъховете започваха да напускат кораба… Но нима тя не знаеше, че политиката е изтъкана от предателства? Не казваше ли Чърчил, че има три вида врагове: просто врагове, смъртни врагове и съпартийците? Най-много я натъжи фактът, че собствената й леля — Виджая Лакшми Пандит, излезе от уединението си и се присъедини към нападките, твърдейки, че Индира и извънредното положение са „унищожили“ демократичните институции. След като направи това пламенно явление, постъпи в редиците на една коалиция от опозиционни партии, която се бе сформирала под името „Джаната парти“. За Индира това беше не толкова предателство, колкото унижение. Именно тогава й излезе херпес на устата, което я принуди да произнася речите си с полузакрито от сарито й лице. „Най-много се притеснявам да не ми останат белези по лицето“ — казваше тя на Соня, докато снаха й нанасяше мехлем върху херпеса.
	— Уморих се от политиката — призна й тя неочаквано, без съжаление, без огорчение, почти без вълнение.
	Именно тогава Соня осъзна, че висшата политика и нисшите страсти са двете страни на един и същи свят. Той никога не я бе привличал, но сега, когато видя свекърва си предадена, страдаща и с наранено сърце, тя го намрази напълно. Индира призна на приятелката си Пупул: „Ще се боря на изборите и после ще подам оставка. Дотегна ми. Не мога да се доверя на никого“.
	Санджай, който се опасяваше, че опозицията ще набере сили, помоли майка си да отмени или поне да отложи за по-късно изборите. Тя обаче държеше на своето. Тогава синът й реши да се кандидатира за депутат в парламента от избирателния район Амети, съседен на избирателния район на майка му, Рае Варели, в щата Утар Прадеш. Беше територия на Неру и на Ганди, където победата им беше сигурна. Ако Санджай спечелеше, парламентарният имунитет щеше да го предпази от отмъщението на многобройните му врагове. С Манека бяха толкова наивни, че в първата си реч възхвалиха резултатите от кампанията за стерилизация. Думите им бяха посрещнати от гневния ропот на група жени.
	— Превърнахте ни във вдовици! — викаха те. — Съпрузите ни вече не са мъже!
	Индира се сблъска със сходни реакции в цялата страна. Веднъж, докато произнасяше речта си, една селянка я прекъсна с думите: „Хубаво е, че сте загрижена за благополучието на жените, но какво става с вазектомиите? Мъжете ни станаха слаби, а заедно с тях и ние, техните жени“. В едно селище близо до Делхи друга селянка също повдигна темата за стерилизацията, и то по един много образен начин: „Госпожо, за какво ни е река без риби?“*. Най-после Индира си даваше сметка, че в страна, в която преобладава индуистко население, дълбоко почитащо _лингама_ (фалическия камък) като изначално божество и източник на целия живот, кампанията за масова стерилизация се бе оказала огромна грешка. И знаеше, че в политиката грешките се плащат скъпо.
	[* Jayakar, Pupul, op. cit., стр. 318.]
	След тези изтощителни пътувания Индира се връщаше вкъщи с насълзени очи.

	* * *

	На 20 март 1977 г. — деня на изборите — Пупул отиде в дома на Индира. Беше осем часът вечерта и улиците на Ню Делхи преливаха от веселие, каквото не бе имало от празнуването на независимостта на страната преди трийсет години. Разнасяха се звуци от барабани, клоуни с кокили раздаваха бонбони на децата, хората танцуваха по улиците, усещаше се мирис на барут от бомбичките и фойерверките… Суверенният народ беше гласувал и празнуваше падането на „императрицата на Индия“.
	Къщата обаче беше потънала в тревожна тишина. Нямаше никакво движение, нито светлини, нито паркирани отпред коли както при предишни избори. Не се виждаха деца, нито кучета. Един секретар с погребална физиономия заведе Пупул в декорирания в бежово и светлозелено салон. Индира беше сама и стана, за да я посрещне. Изглеждаше с десет години по-стара. „Пупул, загубих“ — каза тя. Двете седнаха и потънаха в мълчание — едно от многозначителните мълчания на Индира, при което думите бяха излишни.
	Санджай и Манека бяха в Амети, техния избирателен район. Раджив и Соня стояха в стаята си. Бяха разтревожени, защото познаваха най-добре от всички останали в къщата враждебните настроения, които извънредното положение бе породило в обществото, и се опасяваха от репресии срещу Индира, срещу Санджай и срещу самите тях. Страхуваха се за сигурността си сега, когато Индира нямаше да е на власт. Към това се добавяха безброй въпроси, произтичащи от новото положение, като например къде ще живеят, защото трябваше да върнат къщата на правителството. Най-много обаче се страхуваха за децата. Соня беше дълбоко разстроена. Сега изпитваше на собствен гръб ударите, на които са изложени политиците. Беше го предугадила, но какво би могла да направи, за да предотврати подобна развръзка? Един прислужник почука на вратата:
	— Вечерята е сервирана.
	Масата в трапезарията беше сложена както във всеки обикновен ден. Соня не можеше да възпре сълзите си. Раджив беше сериозен, мрачен, мълчалив. Хапнаха само плодове, докато Индира вечеряше обилно вегетариански пържоли със зеленчуци и салата, сякаш поражението не я засягаше особено. По-скоро имаше вид на човек, който се е отървал от тежко бреме. Никой не продума. Чуваха се подрънкването на приборите върху масата и тихите хлипания на Соня. Бяха прекъснати единствено от секретаря Дхаван, приятелчето на Санджай, който дойде да съобщи последните катастрофални резултати. Санджай беше загубил в Амети, а Индира — в своя избирателен район. Поражението беше пълно. Индира остана невъзмутима и си сервира плод за десерт.
	Минаха в салона и продължиха да мълчат, с изключение на няколко разменени баналности с един семеен приятел, който дойде да ги види. Постояха така известно време, докато накрая Пупул обяви, че си тръгва. Раджив я изпрати до вратата.
	— Никога няма да простя на Санджай, че постави майка ми в това положение — призна й той. — Брат ми е виновен за всичко.
	Пупул го слушаше мълчаливо. Раджив продължи:
	— Няколко пъти я предупредих за случващото се, но не ми повярва…
	— Носеха се слухове, че ако Индийският национален конгрес спечели, Санджай ще бъде назначен за министър на вътрешните работи, и хората бяха ужасени — каза му Пупул.
	— Не се учудвам. Сигурен съм, че щеше да опита.

	* * *

	В полунощ Индира излезе от къщи, за да проведе последното заседание с министрите си и да отмени официално извънредното положение, продължило осемнайсет месеца, въпреки че практически всички мерки вече бяха анулирани. Срещата беше кратка и почти никой не проговори. Всички бяха изгубили депутатските си места. Това беше най-голямото поражение, което партията беше преживявала. За пръв път след независимостта партията Индийски национален конгрес не беше на власт. Оттам Индира се отправи към президентството. Фойерверките осветяваха на интервали обгърнатия от мъглата бивш дворец на британския вицекрал. Влезе вътре и връчи оставката си на президента.
	На връщане видя празнуващите поражението и хора — деца и възрастни продължаваха да изпълват улиците въпреки късния час — и внезапно изпита страх. Стори й се, че домът й не е достатъчно защитен. Когато пристигна, отиде в стаята на Раджив и Соня. Завари ги будни.
	— Добре е тази вечер да отидете с децата при някой приятел — предложи им Индира.
	— Няма да те оставим сама.
	— Само за няколко дни, докато обстановката в града се успокои. Сега има голяма суматоха. Ще бъда по-спокойна, ако отидете другаде.
	— Тогава да отидем всички, ти също.
	— Не мога. Трябва да остана тук. Освен това Санджай се връща тази нощ, така че няма да бъда сама. Вървете, няма да си простя, ако нещо се случи с децата.
	В два часа след полунощ Раджив и Соня заедно с полузаспалите и увити в одеяла Рахул и Приянка напуснаха къщата, сякаш бяха бегълци в страна във война. Индира се беше въздържала да им каже, че няколко дни по-рано бе отхвърлила предложението на началника на охраната да доведе войска в Ню Делхи, за да я охранява, в случай че изгуби изборите и опозицията реши да организира поход срещу дома й.
	— Тълпата може да излезе извън контрол и да нападне дома ви… — беше й казал началникът на охраната.
	— Не се безпокойте за мен — отвърна му Индира. — Само ви моля да се грижите за синовете ми.
	Може би Индира не бе вярвала, че ще загуби, въпреки очевидните признаци. Може би се чувстваше закриляна от аурата на фамилните си имена почти по свръхестествен начин и не си даваше сметка за това, което я очакваше. Може би беше заслепена от представата, която имаше за себе си. На въпроса на журналиста и неин приятел Дом Мораеш: „Госпожо, ще се върнете ли в политиката?“, Индира отговори: „Не. Чувствам се така, сякаш съм свалила бреме от плещите си. Никога няма да се върна в политиката“. Може би изпитваше облекчение, защото животът отново я бе върнал в реалността. Само че тази реалност беше трудна за възприемане — на петдесет и девет години се оказваше без работа, без доходи и без покрив над главата си. За пръв път в живота си осъзнаваше, че не притежава нищо. Беше дарила семейната къща Ананд Бхаван на държавата и сега беше музей. А и дори да я беше задържала, нямаше да е в състояние да я поддържа.
	Санджай и Манека пристигнаха в четири часа призори. Не изглеждаха особено потиснати и разстроени от загубата. Сякаш не осъзнаваха какво означаваше това. Манека й разказа, че пътували с частния самолет на един приятел и че самият Санджай приземил машината. „Съвършена маневра“, — добави тя. „Именно тогава си дадох сметка за силата и характера на човека, за когото се бях омъжила“ — щеше да напише тя след време. Двамата още не бяха научили новината, че жителите на Туркман Гейт в Стария Делхи се бяха върнати ликуващи в квартала си и се заканваха да стерилизират Санджай.
	Индира ги дари с едно от многозначителните си мълчания и отиде да си легне. Беше много късно и тя се отпусна изтощена в леглото. Помисли за внуците си. Важното беше, че са в безопасност, поне за момента. В далечината продължаваха да се разнасят гърмежите на фойерверките.


>>	22.

	Индира беше удивителна личност. Естествеността и твърдостта, с която прие поражението, смаяха и привърженици, и врагове. В историята имаше твърде малко примери за управници, които биха си направили политическо харакири с такава твърдост. Чувстваше се удовлетворена въпреки всичко, защото беше върнала на Индия доверието в силата на гласуването, в една нация, която сега беше по-стабилна и благоденстваща от преди. Що се отнасяше до нея самата, тя беше изпълнила мисията си и съвестта й беше чиста. Не се чувстваше отговорна за страданията, причинени от предприетите от нея мерки. Вината беше на системата, на бюрокрацията, на подлите игри на опозицията. „С тези избори Индия доказа, че демокрацията не е лукс, който е достояние само на богатите“ — писа _Ню Йорк Таймс_ в нейна защита. Всички местни и чуждестранни наблюдатели обаче бяха единодушни в едно — че политическата кариера на Индира Ганди е приключила. Всички сгрешиха, с изключение на една нейна стара позната, член на лява партия, която я посети и й каза:
	— Ще видиш, хората ще се върнат при теб…
	Индира се обърна към нея с насълзени очи и попита:
	— Кога? Когато умра ли?*
	[* Цитат от _Indira Gandhi: Statesmen, Scholars and Friends_, от Ali Aruna Asaf (Delhi, 1985), стр. 41.]
	Вярната й секретарка Уша не знаеше как да се държи и какво да каже, когато отиде на работа в деня след изборите. Никога не бе подкрепяла извънредното положение и замалко да изгуби работата си, защото четеше критични статии за него. Спаси я Соня, която я предупреди да престане да го прави. Не беше мигнала, защото цяла нощ бе слушала новините по радиото. Когато влезе в кабинета до трапезарията, завари Индира седнала зад бюрото си. Усмихната, бившата министър-председателка й каза:
	— Уша, трябва да върнеш дебелата жена.
	— Дебелата жена?
	— Да, статуята, която ни дадоха от Националния музей.
	Говореше за една скулптура на жена без глава и ръце и без особена стойност, която бе поискала да й дадат от музея, за да я постави в салона. Уша веднага намери разписката и се залови за работа. „Знаех, че госпожа Ганди каза това, за да разведри обстановката. Беше много характерно за нея.“
	Трябваше да се преместят бързо, защото нейният приемник хиндуистът Морарджи Десаи искаше да превърне резиденцията на Индира в своя официална резиденция, въпреки че имаше голяма и удобна къща на Дюплекс Роуд. Изгонването на бившата министър-председателка от дома й беше символ на победата му и същевременно низост. Индира беше огорчена. Но какво можеше да направи? В къщата вече бяха дошли чиновниците, които оглеждаха кабинетите и стаите с опис в ръка. Започнаха да изнасят вещи и апарати, които бяха в прерогативите на министър-председателя: секретни телефони, пишещи машини, ксерокопирни апарати, климатици, писалища и столове, а през това време Уша и Соня класифицираха документи, прибираха архиви и се опитваха да въведат ред сред хаоса.
	Когато Соня се върна с децата от къщата на приятелката си Сабине, където се бяха подслонили за няколко дни, завари чиновниците да изнасят мебели, лампи, прибори за хранене и сервизи. Всичките украшения, които бе купила през последните девет години, бяха иззети от някакви мошеници, които се държаха с арогантността на победителя. Чувството за беззащитност се засилваше още повече от отсъствието на официалната прислуга, на назначените от правителството секретари, на охраната на входа и дори на градинарите, които си тръгваха, някои дори без да се сбогуват. Умрял кон не рита.
	Индира притежаваше парцел земя в Мехраули, в околностите на града, който Фероз беше купил през 1959 г. и където мечтаеше да живее със семейството си, след като се пенсионира. С част от спестяванията си Раджив бе построил там вила, но парите не му стигнаха, за да я довърши. Така или иначе Индира не искаше да живее извън града. Предпочиташе да остане край внуците си в центъра на Ню Делхи. Припомняше си фразата на един генерал на Наполеон, Дезе, по време на битката при Маренго: „Вярно е, че изгубих едно сражение, но сега е само два часът следобед и имам още време, за да спечеля друго“. Индира знаеше, че в политиката понятията за успех и поражение са променливи величини.
	Спаси я един стар приятел на семейството. Дипломатът Мохамед Юнус предложи да отстъпи на семейство Ганди къщата си на Уилингдън Кресънт номер 12, където се бе състояла сватбата на Санджай и Манека три години по-рано. Сградата беше доста по-малка и Соня се питаше как ще се поберат всички в нея. Преместването продължи няколко дни, защото трябваше да изнасят покъщнина, трупана в продължение на тринайсет години, вещите на петима възрастни и на две деца, пет кучета, безброй кашони с книги, предмети, сувенири… Индира не искаше да изхвърли нищо — всяко листче, всеки подарък, всяка книга беше спомен. Така че коридорите на новата къща се задръстиха с кутии и сандъци. В стаята на Индира нямаше място за друго, освен за леглото й и за любимото й кресло, на чиято облегалка се подпираше и пишеше. Вече не разполагаше със стенограф, нито дори със собствен кабинет. Приемаше посетителите на верандата или в препълнената с мебели трапезария. Соня се стараеше наблизо винаги да има ваза с гладиоли.
	Голяма част от това грандиозно преместване падна върху плещите на италианката, която купуваше или вземаше назаем от приятелките си хладилник, климатици, радиатори, тенджери, тигани и кухненски съдове. Чувството й за семейна общност се беше засилило, откакто живееше в Индия. Проявяваше изключителна организираност, която й напомняше за тази на родителите й по време на детството й в Лузиана, когато бяха бедни и трябваше да работят здраво, за да се прехранват. Припомни си познанията, които имаше по градинарство, и засади в дъното на градината салати, тиквички, домати и екзотични и непознати в Индия зеленчуци като броколи. Преживените в миналото лишения й помогнаха да посрещне трудностите с по-голяма смелост, отколкото мъжа си, който не можеше да си прости, че не е бил по-твърд. „Оказах се неспособен да спра брат си“ — бе признал той пред един приятел, без да скрие огорчението си.*
	[* _Indiraji through my eyes_, от Usha Bhagat, op. cit., стр. 239.]
	Тъй като готвачът беше напуснал, а Индира не желаеше да наема нов — от страх да не се окаже внедрен от правителството човек, който да ги отрови, — с пазаруването и готвенето се зае Соня. Никога преди семейството не беше яло толкова вкусна лазаня, паста ала путанеска и ризото, както в онези мъчителни дни. Беше се научила да приготвя и индийски ястия, които подправяше с по-малко люто от обичайното. Приготвяше превъзходно спанак със сирене и пиле със сос от смлени бадеми, кориандър и сметана. Готвенето беше също така нейният начин да поглези семейството и да помогне за разведряването на обстановката. Не казваше ли монахинята от пансиона, че Соня притежава умението да обединява? Именно това нейно качество поддържаше семейството сплотено през онзи период. Раджив и Санджай почти не си говореха, въпреки че сега стаите им бяха една срещу друга. Индира настояваше да запазят традицията да се хранят заедно поне веднъж на ден, но беше почти невъзможно да накарат двамата братя да седнат на една и съща маса. Раджив обвиняваше брат си за жалкото положение, в което бяха изпаднали — от най-уважаваното семейство се бяха превърнали в обикновени парии. Освен това живееха от заплатата на Раджив и от помощите, които получаваха от малцината приятели, останали верни на Индира, може би надявайки се, че лоялността им ще бъде възнаградена някой ден. Санджай не допринасяше с нищо, тъкмо обратното — нуждаеше се от пари, за да плати на армията от адвокати, които го защитаваха от безброй обвинения в най-ужасни престъпления. Не внасяше пари в семейната каса, но се оправдаваше с аргумента, че един от магнатите, които ги подпомагаха финансово, е негов приятел, собственик на фабрика за разхладителни напитки в Ню Делхи. Манека, вярна на себе си, не помагаше в домакинската работа, за разлика от Индира, която не се колебаеше да вземе метлата и да измете. „Соня готвеше. Манека ядеше“ — казваше един семеен приятел. В резултат отношенията между Индира и Соня станаха още по-близки, а това разпалваше ревността на Манека.
	Когато се настаниха, Уша си даде сметка, че вече е безсмислено да остава. Продължи да ходи от време на време, докато накрая реши да напусне. „Ще придружа сестра си до Бомбай“ — обяви тя на Индира, която разбра, че това е предлог и че тя повече няма да се върне. Уша обаче не се осмеляваше да й признае истинската причина — може би щеше да остане, ако Санджай и приятелчето му Дхаван не бяха продължили да се разпореждат с онзи надменен вид, който Уша не понасяше. Индира се сбогува с нея с тъжна усмивка. Беше й мъчно, че се разделя с тази жена, която в продължение на трийсет години бе работила като нейна секретарка и в която имаше пълно доверие. Знаеше, че Уша познава и най-скритите кътчета на душата й.
	Индира беше психически и физически изтощена. Тревожеше се, че всички около нея се бяха разбягали, че синовете й вкъщи се карат и че новото правителство със сигурност щеше да прибегне към репресии. Имаше тъмни кръгове под очите си и тялото й сякаш се беше смалило. Като бивш министър-председател имаше право на официална охрана, но новият премиер и върл неин противник Морарджи Десаи, ортодоксален индуист, искаше да й я отнеме, както й беше отнел къщата.
	— От какво се страхува? — попита той един бивш министър на Индира. — Не е хубаво винаги да се движи обградена от полицаи.
	— Има враждебни настроения срещу нея и сина й.
	— Не, не е заради това, а заради суетата й.
	Веднага след това новият министър-председател се впусна в злъчна критика на жените във властта — от Клеопатра и Екатерина Велика до Индира, заключавайки, че всички са били тщеславни и катастрофални като управници.
	Кампанията, която този човек поде срещу семейство Ганди, се превърна в истински лов на вещици. В началото Соня се учудваше, че когато отива на пазар, винаги вижда едни и същи хора, които я следваха на известно разстояние. Същото се случваше и с останалите членове на семейството, включително Манека. Индира научи, че са служители на ЦБР (Централното бюро за разузнаване — службата за информация на правителството), които имаха инструкции да ги следят и да подслушват телефонните им разговори. С арогантността на човек, който винаги се бе измъквал от всякаква неприятност, Санджай ехидно предлагаше на агентите от тайните служби, които го следяха, да ги вози с колата си, за да пестят бензин. Веднъж отидоха в недостроената къща в Мехраули с детектори за метали. „Но какво търсите?“ — попита ги Раджив. Не му отговориха, но по-късно ги чу да викат, когато детекторът започна да свири. Помислиха, че са открили съкровището, което Санджай е заровил. То обаче се оказа празна кутия от олио за готвене.
	Именно тогава, по време на горещините, предшестващи мусонните дъждове, Индира отиде късно вечерта при Пупул. Посещаваше я често, за да избяга от напрегнатата атмосфера в дома си. Раджив отново й беше казал в очите, че „Санджай и Дхаван са я довели до това положение“.* Индира не му бе отговорила, а само бе свела глава. Знаеше, че в крайна сметка единствено тя бе отговорна за случилото се, затова оправдаваше Санджай. „Дойдох да поседя малко, да се насладя на спокойствието“ — казваше на приятелката си. И прекарваше известно време в мълчание на верандата, насаме със себе си.
	[* Цитат от _Indira Gandhi, the Emergency and Indian Democracy_, от P.N. Dhar (Oxford University Press, New Delhi, 2000), стр. 355.]
	Друга вечер дойде много развълнувана и отчаяна: „Имам достоверна информация, че искат да изпратят Санджай в затвора и да го изтезават“. Пупул се вкамени, без да знае какво да отговори. Индира се страхуваше до смърт. „Нито синът ми, нито аз сме склонни към самоубийство, така че, ако ни намерят мъртви, не вярвайте на това, което казват.“ Беше общоизвестна тайна, че правителството търси упорито доказателства, за да си отмъсти на нея чрез Санджай. Убедеността й, че са решили да подложат на изтезания Санджай, беше по-скоро плод на параноичното й въображение, отколкото на предварително изготвен план. Индира знаеше много по-добре от всеки друг, че от позицията на властта беше относително лесно да се манипулират службите за информация. И бившата императрица на Индия се чувстваше невероятно самотна. Срещаше се ежедневно с политици в дома си, но не можеше да разчита на нито един от тях. Онези, които бяха в състояние да й помогнат, не се осмеляваха да я посетят от страх, защото знаеха че я следят. От друга страна, финансовото положение на семейството ставаше неудържимо заради огромните разходи за адвокати. Медиите, които толкова послушно бяха отстъпили пред изискванията, когато бе въвела извънредното положение — дотолкова, че едни политик от опозицията след отмяната му каза по повод на медиите следното: „Поискаха от вас да се наведете, а вие предпочетохте да пълзите“, — сега усърдно измисляха страховити истории или преувеличаваха слухове, за да представят семейство Ганди като банда злодеи. „Обвиняват ме в какви ли не престъпления, дори че съм убила куп хора…“ — оплакваше се Индира. Беше вярно — министърът на вътрешните работи бе заявил в парламента, че Индира е „планирала убийството на всички опозиционни лидери, които хвърли в затвора по време на извънредното положение“. Пет дни по-късно правителството нареди на съдията от Върховния съд Дж. С. Шах да сформира комисия със задачата „да разследва дали е имало процедурни нарушения, злоупотреба с власт и произвол по време на извънредното положение“. Бе създадена и специална комисия за разследване на всичко, свързано с „Марути“. Правителството беше решено да накара Индира и Санджай да преглътнат същия горчив хап, който тя беше предписала на страната по време на извънредното положение.
	В тази обстановка новината за самоубийството на полковник Ананд, баща на Манека, прозвуча като първите акорди на една много по-голяма, развиваща се на втори план драма, като първите акорди на погребален марш. Тялото му бе намерено проснато по очи на едно празно място. До него имаше пистолет и бележка, която гласеше: „Тревога Санджай непоносим“. В началото не се разбра дали е било самоубийство или убийство, въпреки че Манека и близките му бяха убедени, че полковникът сам е сложил край на живота си. Вече беше правил подобен опит преди време със свръхдоза успокоителни и страдаше от психическа нестабилност и депресия. Не бе съумял да понесе стремглавото падение на репутацията и на общественото си положение. Многобройните му користни приятели бяха изчезнали като дим в наелектризираната атмосфера в Ню Делхи. Веднага се понесе слух, че тъстът е знаел прекалено много за тъмните сделки на Санджай и че смъртта му всъщност е убийство, маскирано като самоубийство. Не можа обаче да се докаже нищо и веднага щом интересът на медните изчезна, случаят потъна в забрава.
	Индира беше уплашена, Соня — също. Тази смърт, при това в такъв момент, предизвика дълбок и неясен страх, чувство на смут и тревога. Падането от власт бе взело първата си жертва, и то най-малко очакваната. Индира стана още по-параноична, несъзнателно свързвайки смъртта на полковника със заплахите, отправени към Санджай. Сега повече от всякога чувстваше, че трябва да защити сина си с всички средства. Новината за самоубийството стигна до чужбина и майката на Соня й се обади разтревожена. В Орбасано семейство Майно следеше с нарастваща тревога развитието на събитията. До тях достигаха слухове от Ню Делхи, че Соня и Раджив искали да избягат и че Соня потърсила убежище в италианското посолство…
	— Мамо, нищо от това не е вярно. Добре сме, децата също, но не мога да говоря, друг път ще ти разкажа…
	И разговорът неизменно се прекъсваше. Соня се въздържа да каже на майка си, че правителството беше иззело паспортите на всички членове на семейството. Даже да искаха, вече не можеха да заминат за Италия по никакъв повод.

	* * *

	Индира се зае енергично да подготви защитата си заедно със своите адвокати, като междувременно водеше изключително дискретен публичен живот. Един английски журналист, Джеймс Камерън, взе интервю от нея и тя му се стори „най-самотната и най-мнителната жена в света“, както гласеше заглавието на статията му. „Примирила се е и не желае да говори за нищо. Прилича на разгромен боксьор, който се надява на чудо. Само че чудото няма да настъпи“ — написа той в Гардиън на 21 септември 1977 година.
	Джеймс Камерън обаче сгреши. Чудото, което щеше да накара птицата феникс да възкръсне от пепелта, се случи в Белчи — малко и труднодостъпно село в далечния щат Бихар, обградено от оризища, планини и водопади. Идиличен пейзаж, който бе станал сцена на ужасно клане. Престъплението бе извършено отчасти поради атмосферата на безнаказаност, благоприятствана от новото правителство, чиято коалиция включваше крайни индуисти и в която висшите касти отново се чувстваха свободни да потискат нещастните недосегаеми, както го бяха правили в продължение на хиляди години преди независимостта. В Белчи група земевладелци бяха нападнали една общност от селяни без земя, бяха убили няколко семейства и бяха хвърлили телата в огъня. Сред жертвите имаше две бебета. Минаха няколко дни, преди новината да се разчуе и да излезе на първите страници на вестниците. Правителството не реагира. Министър-председателят Морарджи Десаи, който издигаше забраната да се убиват крави и да се консумира алкохол като национален приоритет, не смяташе, че този род събития заслужават първостепенно внимание. Дори се забави да осъди престъплението.
	Индира веднага съзря пукнатината в бронята на противника. Знаеше какво трябва да направи. Помоли Соня да й помогне да стегне багажа си. Възнамеряваше да замине за Белчи.
	— Всички казват, че Бихар е много опасно място, че има бандити, които нападат хората — каза й Соня, която наистина беше добре осведомена. Бихар беше най-изостаналият, анархичен и несигурен щат в Индия. Също и най-бедният. — Нямаш охрана, много е опасно.
	— Няма да съм сама, заминавам с група привърженици на партията.
	— Но в Бихар партията не спечели нито едно депутатско място. Ще могат ли да те защитят?
	— Разбира се. Не се тревожете — отсече Индира, — всичко ще е наред.
	Соня не настоя повече. Познаваше я достатъчно, за да е наясно, че нищо няма да я накара да промени решението си. Беше обаче разтревожена. В тази заредена с враждебност обстановка всичко можеше да се случи.


>>	23.

	Когато се завърна пет дни по-късно, Соня почти не я позна. Индира беше с мръсно сари, прашна и потна. Имаше тъмни кръгове под очите и беше отслабнала. Приличаше на просякиня. Соня обаче видя в погледа й искрици светлина, блясък на надежда. Веднага разбра, че пътуването до Белчи е било успешно. Индира й разказа подробно за одисеята, която беше преживяла. Соня я слушаше с възхищение.
	— Толкова валя, че пътищата за Белчи бяха станали непроходими. От петстотинте симпатизанти, които тръгнаха с мен с колите си, накрая видях, че са останали само двама. Другите се бяха отказали. Смятах да пристигнем в Белчи преди смрачаване, но пътищата бяха толкова наводнени, че трябваше да сменим джипа с трактор, който също затъна в калта след няколко километра. Спътниците ми настояваха да се върнем, но аз им казах, че продължавам пеша. Гледаха ме така, сякаш бях луда. Знаех, че няма да ме оставят сама, и излязох права: принудиха се да тръгнат с мен, макар и с неохота. Вървяхме дълго и накрая, изтощени и измокрени до кости, стигнахме до реката. Беше невъзможно обаче да я прекосим. В онзи проливен дъжд нямаше никакви лодки, нито лодкари, които да прекарват пътници до отсрещния бряг. Спътниците ми бяха готови да се върнат, но аз попитах неколцина селяни, които бяха наизлезли от къщурките си, дали има някаква възможност да прекосим реката и има ли коне. „Не, госпожо“ — каза ми един. „Муле? Магаре?“ „Не, госпожо. Има само един слон.“ „Къде?“ — попитах аз. „В селото. Това с слонът на храма.“ „Може ли да го доведете?“ „Да, госпожо, но…“ — човекът изглеждаше смутен, едвам говореше. „Но… какво?“ попитах аз. „Ами нямаме _ховдах_…“ — призна той накрая засрамено… „Знаеш ли какво е _ховдах_? — попита Индира снаха си.
	— Не е ли куличката, която поставят върху слона, за да разхождат важни личности? — отвърна Соня.
	— Да… В Индия загрижеността за статуса стои над всякакви практически съображения. Сякаш само това направлява отношенията между хората. Аз обаче им казах, че е без значение, че нямат _ховдах_, тогава един от тях обяви тържествено, че ще сложи одеяло.
	Индира приличаше на въодушевено момиченце, докато разказваше на Соня за преживяванията си. Изглеждаше толкова оживена и въодушевена, толкова пряма и естествена, че сякаш бе станало чудо, което я бе преобразило.
	— Знаеш ли, не се чувствах уморена, въпреки че чакахме цял час под дъжда.
	— Какво стана със слона?
	— Най-после го доведоха, казваше се Моти. Селяните ми помогнаха да се кача, после вдигнаха единия от спътниците ми, който седна зад мен. Когато се обърнах, видях, че очите му ще изскочат от страх.
	Соня се засмя. Индира продължи разказа си:
	— Другият реши да остане и да организира връщането ни. Беше ужасно, защото животното се клатеше много, а водата стигаше до корема му. Спътникът ми се беше хванал за сарито ми като дете за полата на майка си. Помислих, че ще се разплаче.
	Двете избухнаха в смях. Беше забавно да слушат истории, в които жените владеят ситуацията. После лицето на Индира придоби сериозно изражение.
	— Пристигнахме късно в Белчи — продължи да разказва Индира. — Оцелелите от клането се бяха скрили в една полуизоставена двуетажна сграда. Внезапно отвътре се появиха факли, които осветяваха лицата на носещите ги хора. Имаше старци с набръчкани лица, млади вдовици, дечица с големи блестящи очи, мъже с тъмна кожа. Всички бяха уплашени и изненадани. Когато ме разпознаха, се хвърлиха в краката ми. Мисля, че ме взеха за божествено привидение. Нямах нищо, което да им дам, освен времето си, но онези толкова уплашени хора не преставаха да ми благодарят, че съм се заинтересувала за тях, че съм се изложила на толкова опасности, за да отида и да ги изслушам. Казваха, че присъствието ми там е чудо, разбираш ли? Останахме няколко часа и чух ужасни истории за клането. Излязох разплакана оттам… толкова бяха бедни и толкова голяма беше мъката им, когато ми показаха пепелта от кладата, в която бяха хвърлили живи близките им, че сърцето ми се късаше. Напуснахме Белчи късно през нощта. Гърмеше, но не валеше, така че един лодкар предложи да ни закара на отсрещния бряг. Знаеш ли какво се случи тогава?
	Соня поклати отрицателно глава. Индира продължи разказа си:
	— Бяхме претоварили лодката и когато се приближихме до другия бряг, тя се преобърна.
	Отново избухнаха в смях. Индира каза:
	— Всички паднахме във водата. Успях криво-ляво да се добера до брега. Продължихме да вървим до главния път, където ни чакаха няколко джипа. Бяхме мокри до кости. Тогава се случи друго чудо, Соня. Селяните от околните села бяха научили за пристигането ми и заприиждаха при нас. Носеха плодове, цветя и фенери. Внезапно се чу биене на барабани и женски гласове. Знаеш ли какво пееха? «Гласувахме против теб. Предадохме те. Прости ни.» Носеха сладки и ми предложиха скромните си сарита, за да се подсуша и преоблека. Някои дори поискаха благословията ми!
	Соня разбра, че Индира е видяла светлина в края на тунела. Беше се потопила в «човешката маса индийци» и не се бе почувствала отблъсната. Тъкмо обратното — отново бе намерила верния тон и бе получила отговор на въпросите, които я измъчваха.
	Индира й каза, че на следващия ден отишла в Патна, столицата на щата Бихар, за да посети бившия си противник Джаяпракаш Нараян, чийто бойкот я бе накарал да обяви извънредното положение. Беше много стар, почти на смъртно легло. Сега, когато Индира бе победена и унижена, той й прости. По време на срещата им, продължила петдесет минути, си припомниха многобройните спомени, които имаха от времето, когато съпругата на Нараян беше най-добрата приятелка на майката на Индира. Говориха също за клането в Белчи и за съдбата на недосегаемите. После позираха пред фоторепортерите. Индира извади от платнената си чанта смачкан вестник и показа снимката на снаха си. Беше много важна за нея, защото свидетелстваше за помирението й с нейния политически опонент. Соня разбра, че свекърва й се връща в политиката.
	— Но нали преди по-малко от две седмици казваше, че се оттегляш от политиката? — попита я Соня.
	— Още не съм се върнала и бих искала да не го правя, но как мога да се оттегля? Докато искат кожата на Санджай или моята, трябва да се боря, за да защитя и него, и себе си.
	Окуражена, Индира реши да замине на следващия ден за Рае Барели, бившия си избирателен район, където избирателите я бяха отхвърлили преди по-малко от четири месеца. Беше рисковано, можеше да се сблъска с враждебна тълпа, тъй като този щат се бе оказал предпочитана цел на кампанията за стерилизация. За нейна изненада обаче хиляди души се стекоха, за да я посрещнат под палещото слънце. И тук съумя да намери най-точните жестове и думи. Поиска прошка за изстъпленията по време на извънредното положение, а после отправи нападки срещу коалицията «Джаната», която беше на власт. Хората я приветстваха дори по-топло от жителите на Белчи. Реши да обиколи няколко селища в щата, повтаряйки същото послание. Навсякъде я посрещаха многобройни тълпи. Връщаше се вкъщи изморена, мръсна, на края на силите си, но доволна.
	Разказът за посещението на Индира в Белчи се разнесе като ехо из цялата страна и стигна до селцата, вклинени в полите на Хималаите, до кирпичените къщички в пустинята, до колибите от палмови листа на най-нисшите касти, до бидонвилите от ламарина и пластмаса на недосегаемите на юг… Независимо от расовите, кастови и религиозни различия, гласът на бедните бе срещнал отново своя източник на вдъхновение и утеха. Индира чувстваше, че Индия вече започва да й прощава, но въпреки това се тревожеше за положението си и за заплахата, която представляваше комисията «Шах». Представители на правителството искаха нещо като «Нюрнбергски процес» заради престъпленията й по време на извънредното положение.
	— Сигурна съм, че ще намерят някакъв претекст, за да ме арестуват.
	— Няма да посмеят — каза Соня по-скоро за да я успокои, отколкото от убеденост.
	— Научих, че правителството на «Джаната» е обещало да не преследва по съдебен път бившите ми министри, ако се съгласят да хвърлят вината върху Санджай за всичките грешки, допуснати по време на извънредното положение. Знам, че ще ме предадат. Искат да арестуват и Санджай.
	Тези предателства я нараняваха жестоко и я потапяха в бездна от самота, от която й се виеше свят. Соня виждаше колко е силна и въпреки това толкова уязвима. За разлика от свекърва й повечето политици бяха в политиката, водени от личния си интерес, а не от чувството за дълг. Низостта на този свят я отвращаваше. Съзнаваше обаче, че публичният живот, политиката, разбирана като служене на другите, е смисълът на съществуването на Индира и че тя никога няма да се промени. Повтаряше, че мечтае да се оттегли от политиката, но Соня вече не й вярваше. Оттеглянето беше лукс, който Индира не можеше да си позволи.
	Индира виждаше нарастващата заплаха, която идваше от правителството и комисията «Шах», и реши да действа без колебание. Вярна на сентенцията, че най-добрата защита е нападението, тя предприе редица пътувания из страната, за да заяви присъствието си, да влезе в досег е възможно най-голям брой хора, да затвърди това, което бе постигнала в Белчи — прошката на народа. На гарата в Агра посрещането беше толкова триумфално, че в суматохата няколко души бяха ранени. Навсякъде започваше речта си с извинения, че е причинила страдания на толкова хора, но също така припомняше успехите, постигнати по време на извънредното положение, особено в икономиката и в сигурността, като наблягаше на факта, че самата тя е насрочила избори и че е уважила решението на народа. После се впускаше да разобличава грешките на противника. Наистина новото правителство не съумяваше да овладее инфлацията и да контролира черния пазар. Беше разнородна коалиция, в която вече се забелязваха пукнатини.
	Победоносните й посещения в Белчи и Рас Барели раздразниха слабото правителство, което все повече изпадаше в паника пред гледката на тълпите, приветстващи най-големия им враг. Трябваше да предприемат някакви действия. На 15 август 1977 г. — Деня на независимостта — полицията арестува секретаря й, напомадения Р. К. Дхаван, както и бившия й министър на отбраната, възпълния Банси Лал — и двамата приятели на Санджай. Обръчът се затягаше.
	Соня се страхуваше. Раджив имаше неприятности в службата. Изглежда, новото ръководство не искаше да му поднови лиценза, за да продължи да пилотира самолетите «Боинг 737». Приличаше на наказателна акция. Категоричната му позиция против извънредното положение не бе взета под внимание от фирмата, въпреки че имаше безупречна репутация сред колегите си и никога не бе проявявал политическо пристрастие. Към проблемите в Индиън Еърлайнс се добави и едно разследване, което Министерството на финансите поде срещу Раджив. Разследването включваше и Соня, която, за да направи услуга на Санджай, през 1973 г. бе подписала документи, по силата на които бе станала собственик на акции от една фиктивна фирма «Марути Сървисис Лимитид». Тогава това бе довело до остра свада между братята и до напрежение в брака им, а сега беше използвано като оръжие от правителството, което искаше на всяка цена да докаже тъмни финансови сделки, каквито в действителност никога не бяха съществували. Като чужденка Соня нямаше право да притежава акции, нито да заема платена длъжност в индийска фирма без одобрението на Централната банка, само че такова одобрение никога не бе съществувало. Следователно не бе имало нарушение на закона. Сега обаче Раджив трябваше да докаже, че жена му не бе получила и една рупия от «Марути» и че не бе имала никаква връзка с фирмата. Можеха най-много да я осъдят да плати глоба. Когато Раджив не летеше, беше зает да дава показания, да издирва стари документи или да вади нови, което беше истинско мъчение, като се има предвид тромавата индийска бюрокрация. Той обаче нито за момент не изгуби присъствие на духа. Съвестта му беше чиста, проблемът на Соня беше незначителен, освен това редовно си беше плащал данъците. Соня обаче се боеше да не предприемат някаква непочтена машинация, например с фалшиви документи. Страхът я разяждаше и деформираше възприемането на действителността. «А каква беше действителността?» Индира беше категорична: «Това с война на нерви, психологическа война. Просто не трябва да се предаваме». Соня не искаше да налива масло в огъня, но я плашеше мисълта, че покрай виновните ще пострадат и невинните. Когато мъжът й отиваше да дава показания пред комисията «Шах», сърцето й се свиваше и тя се успокояваше едва когато той се връщаше жив и здрав вкъщи. Тези разглеждания бяха мъчително изпитание, защото се провеждаха в хаотична и враждебна обстановка, напомняща по-скоро народните съдилища в Китай, отколкото нормален съд. Раджив винаги се връщаше възбуден. Разказваше, че залата била препълнена с хора, които крещели, докато други ядели или спели на самия под. Адвокатите, облечени с черни тоги и бели нагръдници, седели зад масички, отрупани с документи, завързани с панделка. Над тях се въртели вентилатори, които разпилявали свободно оставените листове. На една от стените имало пожълтяла снимка на Ганди. Всеки път, когато той или брат му се опитвали да се защитят, оглушително свиркане заглушавало думите им. Публиката не им позволявала да се изкажат. Лицето на съдия Шах почти било скрито от томовете с индийския Наказателен кодекс и свитъците, натрупани върху масата му. Извън залата други любопитни следели разглежданията по високоговорителите. Разбира се, Санджай предизвиквал по-голяма неприязън. Всеки път, когато влизал в залата, бил посрещнат със силни освирквания и обиди. Често пъти напрежението предизвиквало истински сражения между неговите хулители и привърженици. Една от сесиите завършила с бой с метални столове и размяна на юмруци. Соня разбираше колко е трудно на Раджив да понася всичко това, защото винаги бе ненавиждал конфронтацията и се беше старал да води дискретен живот. Раджив и Соня обаче бяха най-много разтревожени да не би тази омраза да се излее върху децата им.

	* * *

	Макар че Санджай и Манека бяха в центъра на нападките, те приемаха положението много «по-спортно» както в преносния, така и в прекия смисъл на думата. На 3 октомври 1977 г. играеха бадминтон на моравата в градината на Уилингдън Кресънт номер 12, когато в пет часа следобед пристигна полицейска кола. Двама мъже позвъниха на вратата. Единият беше сикх с червен тюрбан и изискани обноски. Индира, която имаше среща с адвокатите си, им отвори вратата.
	— Казвам се Н. К. Сингх, от дирекцията на Службата по разузнаване — каза сикхът, като стисна нервно ръцете си. — Идваме да ви съобщим, че сте арестувана — заяви той с поглед, забит в земята.
	— Искате да кажете, че ще ме отведете в затвора?
	— Да — промълви мъжът, видимо притеснен.
	— Тъкмо ще имам възможност да си почина — каза Индира.
	В действителност очакваше този момент, както го очакваше и цялата страна.
	— Може ли да знам в какво ме обвиняват?
	Мъжът прочете предявените към нея обвинения. Обвиняваха я, че е взела подкуп, като е принудила две фирми да дарят сто и четиринадесет джипа за предизборната кампания на Партията на конгреса, а после ги е продала на армията. Също в корупция, защото е одобрила договор с фирма, чиято оферта на проведения търг била по-скъпа от останалите. Индира вдигна очи към небето: всичко беше лъжа. «Това ли бяха ужасите на извънредното положение?» — помисли си тя.
	— Утре трябва да се явите в съда. Ние ще ви заведем — каза мъжът.
	— Искам да видя заповедта за арест.
	Мъжът й връчи документите. Индира продължи:
	— Ако не възразявате, ще се консултирам с адвокатите си. Почакайте за момент, ако обичате.
	Влезе в къщата, като отнесе документите. Излезе след час. Сикхът чакаше отвън, седнал на едно стъпало на входа.
	— Липсва първото полицейско донесение — каза Индира. — Не възнамерявам да мръдна оттук, докато всичките документи не са налице.
	— Госпожо, безсмислено е да затруднявате още повече работата ми.
	— Не се тревожете, ще бъда тук, когато се върнете.
	— Добре, ще изпратя някой да донесе липсващия документ.
	— Ако желаете, може да чакате вътре.
	Мъжът влезе. Изпитваше едновременно благодарност и неудобство. Около къщата, обградена от полицаи, вече започваха да се събират любопитни. Санджай и Манека бяха изоставили партията си бадминтон и се бяха затворили в стаята си. Уша, която веднага научи за случващото се, дотича като стрела на Уилингдън Кресънт. «Когато пристигнах, видях сцена, която ме натъжи. Преди полицейският кордон охраняваше министър-председателката от евентуални стълкновения и демонстрации. Сега беше там, за да я арестува и да попречи на хората да се доближат.» Уша успя да се промъкне вътре. Индира влизаше и излизаше от стаята си. Много се зарадва, като я видя.
	— Уша, чудесно е, че си тук! Моля те, ще помогнеш ли на Соня да приготви пътната ми чанта?
	Соня беше в стаята на Индира, а дрехите на свекърва й бяха разпръснати върху леглото. Този път не беше съвсем сигурна какво да сложи в чантата. Пътуването не беше като останалите.
	— Къде ще я заведат? — попита Уша.
	— Не знам, не са казали — отвърна Соня.
	— Да сложим шал, може да я заведат някъде в планината.
	— Разчитам на вас да ми направите хубава прическа — обади се Индира от коридора. — Искам да изглеждам добре.
	— Не се тревожи за това — каза Соня, която вече знаеше, че свекърва й държи винаги да е елегантна, дори когато си е вкъщи. Желанието й обаче да се издокара, сякаш отиваше на сватба, беше непонятно. «Господи — помисли си Соня. — При това в индийски затвор! Защо й е да ходи толкова наконтена?»
	— Госпожа Ганди си е такава — каза й Уша.
	Докато й избираха сари, Индира носеше в кухнята документи, които смяташе за опасни, ако попаднеха в ръцете на полицията или на Службата за разузнаване. Готвачът ги унищожаваше по много любопитен начин, като използваше машинката за приготвяне на паста на Соня.*
	[* Цитат от _?Qu? hago yo aqu??_ (_What am I doing here?_) от Bruce Chatwin (El Aleph, 2002), стр. 330, според интервю между Чатуин и готвача]
	Въпреки че телефоните бяха прекъснати, Санджай и адвокатите успяха да се свържат с членове на партията, а те от своя страна съобщиха новината на медиите. Журналисти с телевизионни камери, привърженици на младежката организация на Санджай и все по-многобройна тълпа от любопитни се струпаха около полицейския кордон.
	Изнервеният сикхски полицай продължаваше да чака Индира във вестибюла. Никак не му се нравеше развитието на обстановката около къщата. От всичките задачи, които му бяха възлагали по време на кариерата му, тази може би беше най-неприятната. Никой не иска да арестува една богиня. Беше неспокоен и нерешителен. Опитваше се да се сприятели с Приянка и Рахул, но децата му отвръщаха с враждебни погледи.
	Най-после в осем часа Индира се появи — грижливо гримирана и вчесана, облечена с прекрасно бяло сари със зелен бордюр, което Уша и Соня бяха избрали. Беше олицетворение на изискаността. Сикхският полицай беше поразен — все едно арестуваше елегантна стара дама… Отгоре на всичко, когато Индира излезе от къщата, бе посрещната в градината с възторжени възгласи и листенца от цветя. В този момент тя се обърна към сикха и каза:
	— Искам да ми сложите белезниците.
	Н. К. Сингх зяпна от изненада. «Сега пък иска белезници!» — помисли си той ужасен.
	— Госпожо, моля ви…
	— Искам да изляза с белезници от дома си. Нали съм арестувана? Тогава ми сложете белезници.
	Соня, която вървеше на няколко крачки зад нея с мъжа си и с девера си, беше не по-малко изненадана от сикха. Полицаят, който беше на ръба на нервна криза, отиде да се посъветва с колегите си. Върна се след малко.
	— Госпожо, няма да ви слагаме белезници.
	— Ако не ми ги сложите, няма да мръдна. Оставам тук.
	— Госпожо, моля ви, не ме поставяйте в неудобно положение — каза той смутено. — Не съм упълномощен да ви слагам белезници. Моля ви да ме последвате, в противен случай ще се принудим да ви отведем насила.
	Индира отстъпи пред категоричността на сикха и последва полицаите, докато множеството хвърляше цветя и я приветстваше. Преди да напусне къщата със Соня, Раджив помоли Уша да остане при децата. Не знаеше колко време ще се забавят.
	Преди да се качи в колата, Индира се обърна към група журналисти: «Трябваше да отида в Гуджарат, за да посетя едни племенни общности. Моля ви да предадете на хората в Гуджарат извиненията ми». Попитана за задържането й, тя заяви: «Опитах се да служа на родината ни по най-добрия начин. Обвиненията срещу мен са неоснователни. Това е политически арест».
	Колата потегли, предшествана от военен джип и следвана от колона от коли, в които пътуваха синовете и снахите й, симпатизанти и репортери. Децата, поверени на грижите на Уша, се разплакаха. Историята се повтаряше отново, само че преди полицията идваше да арестува Джавахарлал, а дъщеря му се опиташе да й препречи пътя.
	Не я отведоха в страховития затвор «Тихар», където тя беше пратила махараните на Гвалиор и Джайпур, както и много други. «Затворът» й беше всъщност спартанската и относително чиста спалня на един полицейски участък. На входа Индира се сбогува с достойнство със синовете и снахите си. Излъчваше спокойствие, защото предчувстваше, че в този час новината за арестуването й — сякаш ставаше дума за углавен престъпник — се разнася от уста на уста и стига до най-отдалечените кътчета на огромната й страна. Знаеше, че ако успее да си изгради образ на мъченица — затова беше поискала да й поставят белезници, — ще спечели играта. Соня, която нямаше представа за тази маневра, беше съкрушена и с мъка сдържаше сълзите си. Семейство Неру не бяха емоционални, още по-малко в подобни ситуации. Тя също трябваше да се покаже твърда. Полицаите на входа застанаха мирно пред Индира, когато тя влезе в «затвора» си. Не можеха да възприемат факта, че ще прекара нощта при тях. Светът се беше объркал. Вътре й предложиха вечеря, но тя отказа. Боеше се да не я отровят. Излетна се на нара в «килията» си и чете до късно романа, който Уша и Соня бяха сложили в чантата й. Спа дълбоко, а призори вече беше изкъпана, облечена и готова да се изправи пред съда.
	В девет сутринта Раджив я чакаше заедно с един адвокат пред входа на Съдебната палата на улица «Парлъмънт» в центъра на Ню Делхи. Тази сутрин пред сградата не се виждаха обичайните продавачи на пирожки и сок от захарна тръстика, нито писарите, които срещу няколко рупии изготвяха писма или заявления на неграмотните нещастници, имащи вземане-даване с правосъдието. Новината за арестуването на Индира беше предизвикала такова вълнение, че в този час сградата беше плътно обградена от хора. Този път коалицията «Джаната» беше изпратила свои демонстранти. Санджай дойде начело на своите хора, така че, когато Индира влезе в сградата, чу викове: «Дълъг живот на Индира Ганди!», от една страна, и «Обесете я!», от друга. Тя обаче се държеше стоически и нито за миг не сведе глава, дори и когато запратиха по нея списание, което мина на няколко сантиметра от главата й.
	Когато влезе в залата, Индира отказа да седне на стола, който й предложиха, и стоя права в продължение на почти два часа, слушайки обвиненията срещу нея. Когато жегата се засили, един разсилен, облечен с мръсно бяло дхоти, плесна с ръце, за да даде знак да включат вентилаторите, окачени на тавана. Скърцайки, перките започнаха бавно да се въртят. Лек полъх раздвижи полите на сарито на Индира и тя почувства облекчение. Имаше чувството, че ще припадне, толкова мъчително беше усилието да стои права в тази горещина. Знаеше обаче, че отказът й да седне вече се шепне от уста на уста от стотици, хиляди и може би по-късно от милиони нейни сънародници… «Стоеше права!», «Отказа да седне!»… прости фрази, които ваеха легендарната й фигура в народното въображение.
	Отвън симпатизанти и противници стигнаха до бой. Полицията се намеси, използвайки своите _латхи_ — дълги бамбукови пръчки, а по-късно и сълзотворен газ.
	Накрая съдът обяви Индира за невинна и я оправда. Веднага след това нареди да я освободят с решението: «Няма доказателства, които да потвърждават основателността на обвиненията». Санджай излезе тичешком, като викаше: «Случаят няма да се разглежда! Свободна е!». Това предизвика радост у едни и ярост у други и те отново се хванаха за гушите. Индира излезе от съдебната зала със зачервени очи, но щастлива, че е спечелила. Раджив беше много възбуден: «Дори майка ми не би могла да мечтае за по-добра развръзка» — заяви той на един журналист.
	И беше прав — новината за арестуването й бе публикувана на първите страници на всички национални и на много чужди вестници. В очите на обществото Индира изглеждаше като жертва на некомпетентна администрация. Правителството постигна обратния на търсения от него ефект — тласна Индира по пътя на пълната й политическа реабилитация.

	* * *

	Соня започваше да разбира защо свекърва й толкова държеше да бъде безукорно облечена. Беше успяла да придобие ореола на жертва на правосъдието. Соня се възхищаваше на борбеността й и същевременно на безразличието й към облагите на властта; сега беше сигурна, че Индира отново ще бъде на върха, дори само за да изчисти името си и да бъде пак гордостта на близките си, особено на внуците си, които обожаваше. Соня я разбираше, защото и двете имаха силно чувство за семейна общност. Не виждаше обаче другата страна на характера на свекърва си, защото никога не бе изпитвала влечение към властта. За Индира тя беше един вид наркотик. Не беше ли казал самият Кисинджър, че властта е най-силният афродизиак, който някога е съществувал? От грозновато и самотно момиче, после от крехка и болна млада жена властта бе превърнала Индира в удивителна личност, в твърда и борбена жена. Властта за нея беше като фикс-идея, загнездила се дълбоко в съзнанието й, която се задействаше всеки път, когато на хоризонта се появеше възможност да я достигне, колкото и далечна да беше тя.
	Затова реагира мигновено, знаеше, че трябва да се възползва от момента. Соня отново й помогна да приготви пътната си чанта, но този път — за по-дълго, защото Индира възнамеряваше да обиколи цялата страна. В Гуджарат говореше на хората от малки подиуми, издигнати на няколко километра един от друг. През деня гирляндите от жасмин и маргарити се трупаха около врата й, като почти закриваха лицето й. Сваляше ги, преди да влезе в колибите на местните жители, с които споделяше храната им, поднесена върху палмови листа. Разговаряше с тях за нещата, които ги вълнуваха: реколтата, образованието на децата, липсата на медицински услуги… Една вечер, докато колата й минаваше през една гора, помоли шофьора да спре. Беше чула някакъв глас. Минути по-късно се появи местен жител. Беше полугол, с рошава коса и тъмна кожа. Носеше в ръка гирлянда от цветя. «Майко, от десет години се надявам да те видя» — каза й той на своя диалект, докато й поставяше гирляндата.
	Посрещането не винаги беше триумфално или сърдечно. Писателят Брус Чатуин, който я придружаваше по време на част от обиколката й, веднъж пострада, когато хората объркаха колата му с тази на Индира.* Един камък счупи предното стъкло и нарани шофьора. Друг пръсна стъклото на прозореца откъм неговата страна и парчетата се забиха в рамото на писателя. «Ето това се случва на хората край мен» — каза му Индира, която го заведе в стаята си, за да провери дали раната е добре превързана. Друг път — в щата Керала — Чатуин стана свидетел как повече от четвърт милион души се събраха вечерта под проливния дъжд, за да я чуят. Индира беше застанала на балкона на последния стаж на една сграда. Седна на стол, поставен върху маса, а върху коленете си сложи фенер, който осветяваше лицето и тялото й до кръста. Започна да говори и да движи ръцете си и хората имаха чувството, че им говори Лакшми, богинята с многобройните ръце. Сравнението не беше случайно — Лакшми беше богинята на богатството. По едно време тя се обърна към Чатуин, който седеше долу на масата.
	[* Chatwin, op. cit., стр. 339.]
	— Господин Чатуин, дайте ми още кашу — каза тя, навеждайки глава към него. Писателят й подаде шепа ядки и остана изумен от думите, които Индира добави: — Нямате представа колко е изтощително да си богиня.


>>	24.

	Министър-председателят Морарджи Десаи осъзна грешката, която бе допуснал с ареста на Индира, и нямаше намерение да я повтори, въпреки докладите на комисията «Шах», която обяви, че решението за въвеждане на извънредно положение е било противоконституционно и неправомерно, тъй като не е съществувала «реална опасност за целостта на нацията» — едно доста оспоримо заключение. Сред щетите, нанесени от извънредното положение, съдия Шах посочи задържането на хиляди невинни хора и «поредица от незаконни действия, довели до човешко нещастие и страдания». Проблемът беше, че проправителствената позиция на съдията пораждаше съмнения в достоверността на доклада на комисията «Шах». Беше много субективна интерпретация на фактите и освен това нямаше задължителен характер.
	Отказаха се да атакуват Индира и съсредоточиха вниманието си върху сина й, който беше уязвим пред закона, въпреки че така и не успя да се докаже, че е имало отклонение на обществени средства или корупция в бизнеса с «Марути». Най-сериозното обвинение срещу Санджай беше искът, предявен срещу него заради унищожаването на един сатиричен филм със заглавие «Историята на две кресла», отнасящ се до властта, която той и майка му бяха обсебили по време на извънредното положение. Авторката на филма бе подала жалба до Върховния съд, за да издейства одобрението на цензурата и по този начин да получи разрешение да покаже филма. Тогава Санджай и приятелят му, министърът на информацията, бяха наредили копията и негативите да бъдат унищожени действие, което беше в противоречие със закона. Поради тази причина ги осъдиха.
	Така че Соня отново стана свидетел на ареста на друг член на семейството този път на девера й. Извършен бе много по-бързо, отколкото в случая с Индира. За пет минути го заведоха с белезници в страховития затвор «Тихар», където той самият бе пратил толкова противници на майка си. Индира, която се намираше в южната част на страната, взе първия самолет и се върна в Делхи. От летището отиде направо в затвора, където завари цялото семейство и голяма група журналист и телевизионни екипи. Снимката, на която прегръща Санджай, обиколи света, както и съветите й, които му даде: «Не падай духом, бъди смел, това ще бъде политическото ти възраждане. И не се безпокой, спомни си, че аз, баща ми, всички сме минали през килията». Индира се страхуваше от въздействието, което затворът би могъл да окаже върху Санджай. «Най-много се боя да не го тормозят физически» — призна тя на Раджив и Соня.
	Въпреки дрязгите семейството реагираше като едно цяло пред опасността. Соня приготвяше всеки ден храна, която Манека му носеше в затвора. Младата му съпруга беше възбудена от новата ситуация. Струваше й се, че преживяват невероятно приключение и дълбоко в себе си изпитваше задоволство от новата си роля, защото се чувстваше по-необходима от всякога на съпруга си.
	През 1979 г. Санджай бе затварян шест пъти, макар че не прекара повече от пет седмици в килията. Затворът го накара да даде най-доброто от себе си, също като дядо си Неру. Общуваше без предразсъдъци с всички затворници; организираше спортни турнири, екипни игри и смени за почистване на съоръженията. Когато някой затворник се разболееше, Санджай се грижеше за болния. Ако сметнеше за необходимо, прекарваше часове край него. Още с влизането си в някой затвор се превръщаше в негов неоспорим лидер.
	Докато Санджай влизаше и излизаше от затвора и съда, майка му събираше сили, убедена, че може да си възвърне властта, а с нея сигурността и достойнството — нейното и на семейството. Беше готова да се бори като лъвица, за да защити децата си. Именно от майка лъвица бе бележката, която изпрати на Санджай на рождения му ден в затвора: «Не забравяй, че болката ни прави по-силни. Някои не устояват на нея, малцина успяват да израснат. Бъди силен тялом и духом и се научи на търпение…»*
	[* _Sanjay Gandhi_, от Maneka Gandhi, op. cit.]

	* * *

	Индира се опитваше да възстанови базата си, или с други думи — партията, разделена на безусловни нейни поддръжници, готови да я следват до края на света, и на такива, които приписваха на Санджай отговорността за поражението през 1977 г. и не желаеха той да е в организацията. Към това трябваше да се прибавят и министрите изменници, които бяха говорили лъжи срещу нея пред комисията «Шах» в замяна на имунитет. При тези обстоятелства беше невъзможно да възстанови партията. Тогава Индира реши да разцепи организацията, като сплоти около себе си най-верните привърженици. Така се превърна в председател на ИНК(И) «И» от Индира, — а избраната емблема беше човешка длан, която благославя. От привържениците си изиска лоялност към сина си. «Тези, които нападат Санджай, нападат мен» — бе заявила тя няколко пъти. Страстта й към властта я тласкаше да търси несъзнателно своето продължение в него и фигурата на Санджай подхранваше династичните й амбиции.
	Соня смяташе, че вече е изживяла най-лошото с арестите, преследванията, данъчния тормоз, на който бе подложен мъжът й, но от момента, в който Индира обяви създаването на новата партия, животът на Уилингдън Кресънт стана много по-неприятен и неудобен. Къщата беше отворена денонощно. Хората идваха по всяко време, за да се срещнат с Индира. Членовете на партията й влизаха и излизаха, като че ли си бяха у дома. Събираха се тайно, организираха се, крояха нови стратегии, решаваха какви тактики да използват във всеки избирателен район. Към това се добавяха и честите посещения на адвокатите, които продължаваха да направляват Индира и Санджай по стръмните пътеки на правосъдието. Понякога Соня заварваше в трапезарията членове на тайните служби, дошли да разпитат свекърва й или девера й. Вече не знаеше дали хората, които изпълваха стаите, са съюзници или врагове. Не смогваше да приготви чай и закуски за многобройните посетители, които Индира приемаше на моравата, под импровизирани шатри в градината или на входа на къщата, който понякога заприличваше на чакалня на гара. Индира изглеждаше щастлива от цялата тази суетня, която не я притесняваше. Беше в стихията си, в обстановката, в която бе израснала от дете. Освен това разчиташе на Санджай, който, стига да не беше в затвора или с адвокатите си, работеше редом с нея, търсейки начин да използва младежката организация, за да бойкотира работата на правителството на партията «Джаната».
	— Напомня ми дните в Ананд Бхаван, когато подготвяхме някоя протестна акция — казваше въодушевено Индира на отчаяната до сълзи Соня.
	Нито тя, нито Раджив понасяха липсата на уединение. Няколко пъти завариха в стаята си членове на партията да спорят разгорещено, защото не бяха намерили по-добро място за тази цел. Хаотичната и объркана обстановка, постоянните заплахи и несигурното бъдеще ги изнервяха. Това не беше животът, който бяха избрали за себе си и за децата си. Сега дори приятелите им не можеха да ги посещават. Къде щяха да ги приемат? Цялата тази суматоха караше Соня да се бои за сигурността на децата си. «Ами ако някой се вмъкне в къщата с намерение да ги отвлече или да им навреди?» — питаше се тя. Освен това се тревожеше от отражението, което семейните дрязги можеха да имат върху тях. Соня и Манека бяха престанали да си говорят, защото жената на девера й все така не участваше в домакинството. Пупул, която беше привилегирован очевидец на събитията, написа: «Невероятно е, че в целия този хаос Соня успяваше да се справя с всичките домашни задължения, без да рухне».*
	[* _Indira Gandhi_, от Pupul Jayakar, op. cit., стр. 355]
	Следващата стъпка, която Индира предприе, беше да се кандидатира на изборите от един малък избирателен район в южната част на страната. До нея бяха стигнали слухове, че правителството на «Джаната» подготвя закон, с който да наложи санкции на политиците, извършили престъпления срещу народа, като забрана да гласуват и да бъдат избирани. Ако Индира успееше да влезе в парламента, щеше да се ползва с парламентарен имунитет и подобни мерки нямаше да я засегнат. Беше подбрала избирателния район с изключително внимание. Чикмагалур беше малка област, разположена на зелените хълмове на Карнатака — щат в югоизточната част на Индия, където през XVII век един свят мюсюлманин, дошъл от Мека, засадил непознати дотогава червени семена. Така започнало отглеждането на кафе, което продължаваше три века след това. Според Индира това беше идеалното място — над половината от електората бяха жени, половината от които принадлежаха към тъй наречените «низши касти». С други думи, повече от половината от населението живееше под прага на бедността. Освен това зоната беше бастион на ИНК. Депутатът, който си подаде оставката, за да отстъпи мястото на Индира, беше много уважаван стар партиен лидер.
	Селцата, накачулени по хълмовете, бяха заобиколени от пищна субтропическа растителност. Индира се наслаждаваше на този идиличен пейзаж. Посети кафеените плантации и поговори с берачите и техните семейства. Бяха скромни хора, доволни от малкото, което имаха, изолирани от политическия живот в останалата част на страната. Индира откри, че новината за поражението й през 1977 г. още не беше стигнала до вътрешността на областта. Една възрастна берачка дори не знаеше, че вече не е министър-председател. Когато й казаха, че е могла да влезе в затвора, ако обвиненията срещу нея бяха доказани, старицата попита със сълзи в очи: «Какви обвинения?», сякаш големците не бяха способни да извършат никога нищо лошо. Хората бяха наивни и простодушни.
	Индира не пропусна да посети нито едно селце. Навсякъде я посрещнаха много топло. Жените се приближаваха, за да й погалят лицето, защото никога не бяха виждали толкова светла кожа. В очите им съзираше мълчаливо разбиране за това, което означаваше да си жена, да носиш бремето на ражданията, на депата, на глада и смъртта. Най-възрастните й благодариха, че правителството й е задействало програми за отпускане на помощи, благодарение на които за пръв път можели да ядат ориз. Преди преживявали от събирането на дива пшеница и много от тях нямали пари за дрехи и прикривали голотата си с бананови листа. Чикмагалур наистина беше затънтено и изостанало място, а жените му бяха истински благодарни.
	Докато съперниците й произнасяха речи за демокрацията и против диктатурата и припомняха изстъпленията по време на извънредното положение, Индира говореше за спиралата на цените, за недостига на основни храни и за нарастващата бедност. В онова място извънредното положение дори не се бе почувствало. Освен това опонентите й проправиха пътя, като я осмяха по начин, който може да се види само в Индия.* На един многолюден митинг поставиха огромен плакат, на който Индира беше изобразена като заплашителна кобра. Отдолу текстът гласеше: «Внимание, на тези избори ще надигне глава една могъща кобра». Резултатът беше напълно обратен. Авторите на кампанията не знаеха, че в Карнатака кобрата е на почит, защото я смятат за животно, закрилящо земята. На друг плакат партията «Джаната» убиваше със стрели змия на име Индира. В Чикмагалур обаче убийството на кобра бе смятано за зловещо предзнаменование.
	[* вестник _India Today_, 16–30 ноември, 1978.]
	В деня на изборите валя като из ведро. Въпреки това три четвърти от населението отиде до урните. Индира се върна в Ню Делхи и два дни по-късно, докато беше със Соня и Раджив в посолството на Съветския съюз по случай националния празник на страната, й съобщиха, че е спечелила със значителна преднина от седемдесет хиляди гласа. Посланикът вдигна наздравица за победата на Индира. След две години жената, която бе претърпяла съкрушителна загуба на предишните избори, се връщаше в парламента като депутат от един затънтен избирателен район.

	* * *

	Четири дни по-късно Индира замина за Лондон. Бе си издейства ла дипломатически паспорт и бе помолила Соня да я придружи. Само тя можеше да пътува, защото имаше италиански паспорт. Индира искаше снаха й да смени обстановката, а и по този начин да й благодари за отдадеността, която проявяваше към семейството.
	В последно време отношенията в дома им се бяха обтегнали до крайност. Безотговорното и невъздържано поведение на Манека беше източник на постоянно напрежение. Реагираше на натиска и несигурността с гневни изблици срещу всички, включително срещу мъжа си. По време на една свада Манека си свали пръстена, който Индира й беше подарила на сватбата, и го запрати с яд на пода.*
	[* _People, Passions, Politics_, от Mohammed Yunus (Vikas, 1980), стр. 45.]
	— Как смееш да го хвърляш? — скочи Индира. — Това е пръстенът на майка ми!
	Манека излезе, като затръшна вратата, а Соня се наведе да го вземе.
	— Ще го пазя за Приянка — каза тя и наистина години по-късно дъщеря й щеше да носи пръстена на прабаба си.
	Бракът на Санджай и Манека беше бурен — пълна противоположност на брака на Раджив и Соня. Италианката се държеше като съвършена индийска снаха, а индийката — като темпераментна неаполитанка. «Вкъщи цари хаос — призна Индира на приятелката си Пупул. — Но Манека е само на двайсет и една години… Санджай вероятно ще прекара дълго време в затвора. Трябва да я разберем и да я извиним за истеричното й поведение».* Ловът на вещици им бе коствал много нерви, дори на самия Санджай, срещу когото партията «Джаната» бе подала трийсет и пет обвинения за две години. Един ден, докато закусваха вкъщи с роднини, които им гостуваха, Санджай избухна, защото яйцата не били приготвени по вкуса му, и хвърли чинията на пода. Соня, която ги беше приготвила, излезе ядосана от трапезарията. Индира не отправи нито една критична дума към сина си, въпреки че беше видимо раздразнена.
	[* _Indira Gandhi, A Biography_, от Pupul Jayakar, op. cit., стр. 384.]
	Когато не издържаше повече, Соня отиваше с приятелките си — едната декораторка, а другата издателка — в един малък китайски ресторант в Хан Маркет или в клуба на посолството на САЩ, където не я разпознаваха. Или излизаше в градината с мотика в ръка, за да се погрижи за зеленчуковите си лехи. Броколито, което бе успяла да отгледа, предизвикваше сензация сред познатите й.
	Десетте дни в Лондон не минаха в почивка, но пътуването се отрази добре на Соня. Лондон й навяваше спомени от един много щастлив период от живота й. Смяташе, че ще се отдалечи от непоносимата атмосфера на индийската политика, но не успя. Политиката ги преследваше навсякъде. Индира бе приела това посещение, за да реабилитира накърнената си международна репутация, и бе посрещната с големи очаквания и силно недоверие. Предупредиха я, че може да се сблъска с враждебни реакции по време на събитията, на които щеше да присъства, и на първата среща с парламентаристи Соня се опасяваше от най-лошото.
	— Госпожо Ганди, какво се провали в извънредното положение, което въведохте?
	Настъпи дълго мълчание. Индира се изправи, приглади полата на сарито си и взе микрофона.
	— Успяхме да отблъснем почти всички сектори на обществото едновременно — отговори тя простичко и прямо.
	Искреността й предизвика смях и разведри обстановката. Сред присъстващите имаше една жена, която дълбоко й се възхищаваше, въпреки че се намираше в противоположния край на идеологическия спектър. Ставаше дума за Маргарет Тачър, която скоро щеше да стане министър-председател. Може би именно защото беше жена, разбираше онази смесица от крехкост и твърдост в Индира, както и много от реакциите й в упражняването на властта. Бъдещата Желязна дама без колебание признаваше, че се намира пред една истинска наставница. Това посещение допринесе в голяма степен за реабилитирането на Индира като демократичен политик.
	От срещи с медиите, с представители на индийски общности и посещения на английски политици, които раздразниха много индийския посланик, едва намериха време да отидат на театър и на кино, да пазаруват в Улуърт и да влязат в прочутата книжарница «Фойл». Тези разходки подействаха като балсам на Соня. По блестящите от дъжда улици никой не я разпознаваше, чувстваше се сигурна, не трябваше да се съобразява с охраната, можеше да върви пеш и да не зависи винаги от колата… Какво удоволствие! Въпреки трудностите напоследък отношенията й със свекърва й бяха по-близки от всякога. Соня я обичаше като своя майка. Индира не проявяваше открито предпочитанието си към Соня, но то беше очевидно. Вдъхваше й сигурност, каквато Манека никога не би могла да й вдъхне. Въпреки това винаги я защитаваше, поне публично. «Манека е подложена на голям натиск» — казваше тя, за да я извини. Наистина Манека работеше с жар за каузата на свекърва си. Беше разкрила един скандал, който бе навредил на партията «Джаната». Фотографи от списанието й _Сурия_ бяха успели да снимат сина на министър-председателя, четирийсетгодишен женен мъж, в леглото с младо момиче. В страна с толкова строги нрави този скандал засенчи обвиненията на партията «Джаната» срещу Санджай и постави в нелепо положение министър-председателя. Манека беше много горда, че е допринесла с нещо за каузата. Дълбоко в себе си обаче чувстваше, че никога няма да заеме мястото, което имаше Соня в сърцето на Индира, и това я огорчаваше.

	* * *

	Докато вървяха по Оксфорд Стрийт и купуваха в последния ден подаръци за децата, нито Соня, нито Индира можеха да предположат, че в Ню Делхи правителството правеше последни отчаяни усилия, за да я отстрани от пътя си. С възраждането на политическото й влияние се множаха разследващите комисии, които се опитваха да я свържат с всякакъв вид престъпления. Вменяваха й какви ли не прегрешения — от най-зловещите до най-нелепите. Обвиняват я в «заговор за убийството на бивш министър» (който в действителност беше починал от естествена смърт), в «отклоняване на фондове и незаконно обогатяване» (което беше очевидно невярно). Може би най-абсурдното обвинение беше, че е откраднала четири кокошки и две яйца, поради което още с връщането си от Лондон бе принудена да замине за отдалечения щат Манипур в източната част на Индия и да пропътува три хиляди километра, за да се яви пред местния съдия. Искът беше отхвърлен и Индира се върна в Ню Делхи.
	В парламента, където бе посрещната с освирквания и с приветствени възгласи, Комитетът по привилегиите — група, която следеше за злоупотреби с власт на управляващите, беше представила доклад срещу Индира, обвинявайки я, че по времето, когато е била премиер, е преследвала четирима служители, които разследвали «Марути». Докладът заключаваше, че е виновна, но преди обвинението да бъде разгледано от съда, лидерите на партията «Джаната» решиха да я накажат, като се възползваха от мнозинството си в Камарата. Приеха резолюция на парламента, с която настояваха «Индира да престои една седмица в затвора, след което да бъде изгонена от Камарата». Сега тези, които злоупотребяваха с власт, бяха самите управляващи. Осъждаха я, преди да е била съдена. Беше чист реваншизъм, лесно обясним със страха, който изпитваха от възкресяването й. Едно беше Индира да обикаля страната, съвсем друго да агитира от банките на парламента. Така че използваха един хитър ход, за да се отърват от нея: първо щяха да я затворят, което не беше съвсем правомерно, а после щяха да приложат закона, според който всеки депутат, осъден на затвор, автоматично биваше изгонен от парламента. В действителност престъпиха линията на законността. И го направиха точно в деня, в който в Пакистан бившият премиер Зулфикар Бхуто се явяваше пред Върховния съд, за да обжалва смъртната присъда срещу него, произнесена от по-нисша инстанция под натиска на Зия Ул Хак, генерал превратаджия, който бе организирал пародия на съд. Сянката на тази несправедлива присъда стигаше до Делхи, заплашвайки Индира и сина й. Ако управляващите нарушеха правилата на играта, всичко ставаше възможно в тази атмосфера на линч. С незаконните си действия враговете на Индира унищожаваха последните остатъци от моралното превъзходство, с което бяха дошли на власт като представители на народ, преживял злините на извънредното положение. Сега те се превръщаха в тирани, които хвърляха в затвора без съд и присъда, пренебрегвайки волята на електората.
	В парламента Индира се защити със страст и ярост: «Никога досега в историята на една демократична страна лидерът на главната опозиционна партия не е бил обект на такива клевети, обругаване и политическа вендета от страна на управляващата партия». Отново заяви, че съжалява дълбоко за ексцесиите по време на извънредното положение: «Вече поднесох извиненията си на много публични форуми и сега го правя отново». Думите й често бяха прекъсвани от овации и дюдюкания, които отекваха в свода на залата.
	— Аз съм незначителна личност, но винаги съм следвала определени ценности и цели. Всяка хула срещу мен ще се обърне срещу вас. Всяко наказание, което ми наложите, ще ме направи по-силна. Гласът ми не може да бъде заглушен, защото не е самотен глас. Този глас не говори за мен, една крехка и незначителна жена. Говори за промени, които са важни за обществото, които са основата за истинска демокрация и за една по-голяма свобода.
	Когато завърши речта си, Индира стана, обърна гръб на депутатите и се отправи към изхода. Стигна до вратата, обърна се към тях и ги изгледа продължително. Някои седяха с кръстосани крака, загърнати в курти от бял памучен плат и с шалове от пашмина, други носеха характерната шапка на Неру, трети — мюсюлмански фес; малцина бяха със западно облекло. Приличаха на царедворци в старовремски екзотичен двор. Вдигна ръка с изправена длан, която беше символът на партията й, и каза:
	— Ще се върна.
	Соня беше приготвила превъзходна паста за вечеря. За десерт имаше крем от гуава и сладкиши с манго от Аллахабад, които Индира обожаваше, защото й напомняха за детството. Върна се с един час закъснение. Изглеждаше изтощена, а лицето й носеше отпечатъка от напрежението, което беше преживяла.
	— Всеки момент може да дойдат да ме арестуват — съобщи тя на Раджив и Соня, преди да им разкаже за случилото се в парламента.
	Соня не бе в състояние да хапне нито залък. Както често се случва, близките хора страдат повече от самите потърпевши. Страхът отново я завладя, примесен с неприятно чувство на несигурност, сякаш живееха върху подвижни пясъци, които можеха да ги погълнат всичките. Отново щяха да арестуват Индира, но този път тя нямаше да спи в полицейски участък, а щеше да отиде в затвора. Враговете й бяха спечелили една битка. Раджив и Соня се чувстваха съкрушени.
	— Защо не извикаш Приянка, за да изиграем една партия скрабъл? — попита внезапно Индира. Обичаше да играе с внучката си, която беше много будно дете и печелеше често… Каква по-добра компания от любимката й в тези моменти на неизвестност?


>>	25.

	На следващия ден Индира бе арестувана на излизане от парламента сред огромно множество от привърженици и викове: «Дълъг живот на Индира Ганди!». Този път не поиска да й сложат белезници. Камионетката, в която я качиха, с труд си проправи път сред тълпата. Отведоха я в затвора «Тихар», чието споменаване беше достатъчно, за да уплаши и най-закоравелите престъпници. За разлика обаче от махараните на Джайпур и Гвалиор, не я затвориха в обща килия с проститутки и углавни престъпници. Настаниха я в същите бараки, в които бе затворен водачът на опозицията по време на извънредното положение. Беше сама, което бе истинска привилегия. Две жени се редуваха да я надзирават. Когато й донесоха ядене, тя отказа да го вкуси.
	— Ще ям само храна, донесена от семейството ми — отсече тя, знаейки, че може да се довери единствено на ръцете на Соня. Жената излезе и отиде да говори с началника си. Както беше обичайно в Индия, разговорът се проточи до безкрайност.
	През това време Индира огледа килията си, до която достигаше глъчката от двора и от другите килии. Беше обширна и по-прилична от очакванията й. Имаше дъсчен нар без дюшек, а прозорците бяха препречени с железни пръчки, въпреки че нямаха стъкла и щори. Беше много студено. В края на декември температурата нощем можеше да падне под нулата.
	Индира се зае да покрие прозореца с едно одеяло, за да се предпази от студа и да си създаде известна уединеност, когато надзирателката влезе.
	— Имате посещение.
	Соня и Раджив я чакаха в помещението за свиждане. Представляваше голяма зала с олющени стени, в която имаше няколко маси и метални столове и много хора — млади кокалести мъже, които идваха на свиждане със съпругите или майките си. Долната част на стените беше на червени петна следа от безбройните плюнки на онези, които дъвчеха листа от бетел. Миришеше на урина и на гранив тамян. Соня и Раджив вече бяха идвали на свиждане при Санджай, така че бяха претръпнали. Изглеждаха обаче много разстроени и се наложи Индира да им повдигне духа.
	— Уверявам ви, че съм добре. Тъкмо ще имам време да чета, позволяват ми да държа до шест книги… какъв късмет само — каза тя шеговито. — Направили са нещо като баня специално за мен и ще мога да се къпя сутрин с топла вода. Килията е доста чиста, но всичко е ужасно грозно, както сами виждате… Как са децата?
	— Приянка искаше да дойде с нас, но помислихме, че…
	Лицето на Индира светна.
	— О, да! — каза тя с усмивка. — Доведете я, добре е да види какво представлява един затвор. В нашето семейство от малки ходехме на свиждане с роднините ни по затворите… Не трябва да прекъсваме традицията.
	Разсмяха се. Както винаги, Индира не униваше пред трудностите. Нито веднъж не показа и следа от самосъжаление. Достатъчно й беше да знае, че моралното право е на нейна страна.
	— Ще дойда да ти донеса ядене — каза й Соня.
	— Донеси ми малко. Не съм гладна.
	Соня ходеше два пъти на ден и й носеше приготвена вкъщи храна. Всичко минаваше през метален детектор. После една надзирателка проверяваше съдовете. Сладкишите бяха забранени, защото веднъж един затворник бе дал на надзирателя си сладкиш с упойващо вещество в него и бе успял да избяга. Бананите също бяха забранени в женското отделение — толкова строгонравни и подозрителни бяха властите…
	Едни ден Индира каза на Соня, че е получила две анонимни телеграми. Едната гласяла: «Живей скромно». В другата я съветвали да брои железните пръчки, за да се разнообразява. «Преброих ги, двайсет и осем са» — каза тя. Сподели също как поддържа стриктна рутина през деня, за да понася по-леко затворничеството. Събуждаше се в пет призори и правеше упражненията си по йога. После изпиваше чаша студено мляко, което Соня й беше донесла предната вечер, и отново лягаше до седем. После се къпеше, медитираше и започваше да чете. Следобедите й се струваха безкрайни, но не се оплакваше. Използваше времето, за да мисли, да се обърне към себе си и — нещо любопитно — да си почине. Изпита истинско щастие, когато внучката й дойде да я види. Всички в семейството смятаха, че Приянка се е метнала на баба си. Беше с характер, упорита и решителна. Индира я обожаваше. Раджив и Соня трябваше дълго да увещават затворническата управа, докато се съгласи да пусне момичето. Беше радостна среща в зловеща обстановка.
	Преди да си тръгнат, Индира помоли Соня за една услуга:
	— Искам да изпратиш от мое име букет на Чаран Сингх с поздравителна бележка за рождения му ден.
	— Чаран Сингх? — попита учудено Соня.
	— Да, той. Нали ще го направиш?
	— Разбира се — отвърна Соня смаяна.
	Чаран Сингх беше един от лидерите на партията «Джаната», министър на вътрешните работи по време на ареста й, а сега оглавяваше едно маловажно министерство. Индира знаеше какво прави. Оставаха три години до края на управлението на «Джаната», но до нея бе стигнала информация, че коалиционните партньори са в смъртна вражда. Чаран Сингх беше озлобен срещу премиера Морарджи Десаи — същия, който бе настоял да отнемат къщата и да свалят охраната на Индира, — защото го бе махнал от поста му на вътрешен министър. Индира се надяваше да насъска двамата лидери един срещу друг, да насърчи амбициите им, така че правителството да падне като изгнил плод. Именно с тази цел изпращаше цветята.

	* * *

	Веднага щом излезе от затвора, получи писмо от Чаран Сингх, който я канеше в дома си по случай раждането на внука му. В тази спокойна семейна обстановка бе проведен един макиавелистичен разговор, в който двамата опоненти очертаха стратегия за свалянето на правителството на Морарджи Десаи. Индира предложи подкрепата на ИНК в замяна на анулирането на новия закон за специалните съдилища, по силата на който Индира и Санджай можеха да бъдат съдени без обичайната юридическа закрила. След като правителството на Морарджи Десаи паднеше, тя се ангажираше да съдейства на Чаран Сингх да стане министър-председател, с което той щеше да осъществи най-голямата амбиция в живота си. Санджай се нагърби да продължи деликатните преговори, като внимаваше да не остави нито един нерешен въпрос.
	В резултат коалицията се пропука и правителството на Морарджи Десаи падна, но Чаран Сингх не успя или не пожелала отмени специалния закон, така че Индира оттегли подкрепата си и правителството му не издържа и месец. За да реши политическата криза, президентът разпусна парламента и насрочи нови избори за януари 1980 година. Индира беше действала с вещина, хладнокръвие и ефикасност. Както беше казала на депутатите след речта си в парламента, тя се готвеше да се върне, и то през парадната врата.
	Няколко месеца по-рано бе обмисляла възможността ла се откаже от всичко. Със Санджай бяха говорили дори да се оттегли в едно малко градче в Хималаите. Мъдрецът Кришнамурти, личен приятел на Пупул, беше посъветвал Индира да изостави политиката, а тя му бе отговорила, че не знае как да го стори, при положение че срещу нея се водят двайсет и осем съдебни дела. Не искаше да свърши като Зулфикар Али Бхуто, който бе обесен на 4 април 1979 г. в двора на Централния затвор в Равалпинди. Уплашен, че Бхуто може да възкръсне политически, както Индира в Индия, пакистанският диктатор бе упражнил натиск върху правосъдната система, за да унищожи съперника си. Индия все още беше демократична страна и подобна манипулация беше по-трудно осъществима. Опасността обаче съществуваше.
	— Имам два избора — беше казала Индира на Кришнамурти, — да се боря или да ме отстрелят като играчка на панаирно стрелбище.*
	[* _Indira Gandhi: A Biography_, от Pupul Jayakar, op. cit., стр. 376.]
	Сега нямаше връщане назад. Властта беше на една ръка разстояние и вярна на себе си, Индира тръгна на поход, за да я завоюва. Въоръжена с два куфара, в които имаше половин дузина сарита от суров памук, един термос за топлата вода и друг за студеното мляко, две възглавнички, няколко пакета със сухи плодове, ябълки и чадър, за да се предпазва от слънцето, тя навлезе в субконтинента. Извървя седемдесет хиляди километра, проведе около двайсет митинга на ден и събра общо около сто милиона души. Един от четирима избиратели я видя и я чу. Веднага си даде сметка, че второто й пребиваване в затвора й е спечелило огромна популярност. Мъченица и героиня. В сравнение с нея кандидатите на коалицията, в която влизаше партията «Джаната», приличаха на стари динозаври. Състезаваха се не толкова с крехка шейсет и две годишна кандидатка, колкото с жива легенда, облечена със сари и обута с прашни сандали, която възпламеняваше народа. Посланието й беше простичко, далече от отвлечени обещания и идеологии: «Гласувайте за правителство, което да работи за вас». Соня изобщо не предполагаше, че години по-късно самата тя ще използва същия лозунг.

	* * *

	Както в добрите стари времена, Индира постигна съкрушителна победа на изборите. Соня го очакваше, защото я беше придружила няколко пъти при обиколките й из селата и я беше видяла да общува с лекота с тълпите от бедняци — разговаряше любезно с някой старец, държеше се мило с някой сакат, усмихваше се на някоя жена, подаряваше цвете на момиче. Споменът от тази грандиозна предизборна кампания остана запечатан в паметта й и години по-късно щеше да й бъде от голяма полза.
	Когато официалните резултати бяха оповестени, къщата се изпълни с приятели, журналисти, членове на партията, едри индустриалци, търговци от квартала и хора от целия социален спектър. Навсякъде имаше цветя. Приятелката й Пупул едва успя да си проправи път сред тълпата. Когато се срещнаха, Индира се разплака. «Беше много развълнувана и леко замаяна — разказа приятелката й. — Беше убедена, че нещата се развиват в нейна полза, но въпреки това вълнението от победата я зашемети.» Трябваше й време, за да осъзнае, че отново ще бъде министър-председател и че всичките й проблеми практически са решени. Веднага обаче се окопити.
	— Какво изпитвате при мисълта, че отново ще бъдете лидер на Индия? — попита я един европейски кореспондент.
	Тя се обърна към него с пламтящ поглед.
	— Винаги съм била лидер на Индия — отвърна му тя рязко.
	Друг журналист, учуден от масовото присъствие на най-обикновени хора, каза на Индира, че сигурно им е сторила доста добрини в миналото, за да дойдат толкова много, на което тя отговори по един леко енигматичен начин: «Не, онези, на които сме помогнали, са там, където не могат да бъдат видени».
	Санджай беше до нея — усмихнат, увит с розов шал, истински млад Цезар. Той също беше спечелил, при това в същия избирателен район, който го беше отхвърлил три години по-рано. Сега властта му щеше да има някаква легитимност. Животът му се усмихваше и по друга причина. Манека беше забременяла преди няколко месеца, когато положението беше най-тежко и за двамата. Дори се бяха питали дали има смисъл да дават живот на дете сред толкова много изпитания. Сега булото на несигурността се вдигаше и се очертаваше едно блестящо бъдеще. Манека разговаряше възбудено с журналисти и приятели, показвайки с гордост голия си корем между елека и полата на сарито. Раджив, Соня и децата обикаляха из къщата. Отново приличаха на голямо щастливо семейство.
	Онези, които бяха пострадали от кампаниите за национализация и за отнемане на привилегиите, не споделяха тази радост. Снимката на усмихнатата Индира редом до Санджай, която се появи на първите страници на главните вестници няколко последователни дни, накара не един в огромната страна да изтръпне от ужас. Майка и син се връщаха във властта. Наследниците на махараджите посрещнаха новината във вече овехтелите си дворци с цинизъм… Какво можеше да им отнеме сега, когато бяха останали без нищо? Много семейства от бившата аристокрация я ненавиждаха. Веднъж, когато беше на посещение в Бхопал, я поканиха на чай в дома на наследниците на бившите бегуми*, които бяха управлявали султаната в продължение на поколения. Индира никога не узна, че в парчето шоколадова торта, което тя изяде с наслада, имаше плюнка — таен подарък от домакинята, която, в интерес на истината, я посрещна с най-голяма почит.
	[* Бегум — титла на мюсюлманска принцеса. — Б. пр.]
	На 14 януари 1980 г. Индира се закле като министър-председател пред президента, заобиколена от семейството си, от приятели и съпартийци, в бляскавия салон «Ашока» на бившия вицекралски дворец, чиито рисунки по таваните и стените разказваха митологията на вечната Индия. За четвърти път го правеше на същото това място, чиято величественост напомняше за огромната власт, която й предоставяха. Този път не се закле върху конституцията, както в предишните случаи, а в името на Бог. Беше суеверна наистина, за разлика от баща си, но сега обръщането й към Всемогъщия беше изненадващо. Може би дълбоко в себе си знаеше, че връщането й във властта се дължи по-скоро на съдбата, отколкото на собствените й заслуги или на грешките на противниците й. Може би твърдостта й се бе пропукала от многобройните нападки, на които бе станала жертва, и сега се нуждаеше от утеха. Винаги бе изпитвала уважение към свръхестественото — черта, която смяташе, че е наследила от дълбоко религиозната си майка. Винаги се бе вслушвала в думата на астролозите. Дори тази дата бе избрана от учителя й по йога, гуру Дхиренда Брахмачари. Според него денят беше благоприятен, тъй като съвпадаше със зимното слънцестоене в индуския календар. От двайсет години тази любопитна личност, която също практикуваше астрология, я предупреждаваше за добрите или за лошите дни за определени дейности. Напоследък влиянието му бе отслабнало значително. Индира изпитваше недоверие към него, защото комисията «Шах» беше разкрила тъмните му сделки и поставяше под съмнение произхода на богатството му. Въпреки това тя продължаваше да се допитва до него за добрите и лошите дни, преди да вземе някакво решение. На своята възраст и след това, което бе преживяла, Индира не искаше да рискува и да предизвиква съдбата.
	След встъпването си в длъжност Индира отиде направо от двореца на президента в бившия си кабинет в Саут Блок. Не можеше да разчита на повечето от предишните си министри и колеги, защото я бяха предали. Не искаше и да се обгражда с лица, които хората биха могли да отъждествят с извънредното положение. Бе принудена да избере членовете на кабинета си измежду разнородна трупа от неопитни депутати, мнозина от които бяха от редиците на младежката организация на Санджай. За изненада на мнозина и за облекчение на неколцина не даде министерство на сина си, въпреки легитимността, която бе получил на изборите. Не искаше да го изложи на опасност, като го постави на предна линия. Предпочиташе да е до нея, искаше да го обучи, да му помогне да израсне под нейната закрила. Беше напълно убедена, че Санджай ще съумее да вдъхне нова енергия в партията и да осигури изпълнението на проектите за развитие на селските райони. Не искаше да повтори грешките от миналото.

	* * *

	Междувременно Соня отново бе поела грижата за преместването. Победата на Индира означаваше, че всички се връщаха на Сафдарлжунг Роуд. Спешно се нуждаеха от повече пространство. Преди това обаче Индира изпрати дванайсет индуистки свещеници, за да пречистят жилището, където Морарджи Десаи бе живял, докато я бе преследвал. Беше научила, че съперникът й е ревностен поклонник на уринотерапията — древен обичай, който се състои в ежедневно пиене сутрин на гладно на чаша урина. За да са сигурни, че няма да остане нито една чаша от предишния обитател, Соня и Индира събраха всичките, сложиха ги в един кашон и ги върнаха на администрацията. Индира също така изпрати бригада работници, за да разрушат банята в индийски стил, която съперникът й бе наредил да построят, и на нейно място да изградят баня в европейски стил, с тоалетна чиния и вана. Когато се преместиха, къщата изглеждаше така, сякаш никога не я бяха напускали. «Всички стаи имаха обновен изискан вид, отново бяха пълни с прислужници и с огромни вази с цветя, които се спускаха като водопади» — щеше да напише по-късно Пупул. Соня отново пое ролята си на изключителна домакиня в този дом, където трябваше да се организират вечери и приеми за непрекъснат поток от известни личности: Жискар д’Естен, Мобуту, Ясер Арафат, Андрей Громико, Джими Картър… Всички идваха да се сближат с една от най-могъщите жени в света.
	Семейният живот отново стана спокоен и приятен. Новото положение и по-голямото пространство намалиха напрежението. Престанаха свадите, мълчанията — също. Всички се грижеха за Манека, която всеки момент трябваше да роди. По време на бременността й Соня негласно се сдобри с етърва си. Реши да забрави старите дрязги, променливите настроения, язвителните коментари, за да поеме задължението си на «по-голяма _баху_ — по-голяма снаха и да помогне на Манека с опита си. Постоянно бдеше над нея. Семейството беше на първо място. Нямаше никакво съмнение, че Соня вече беше истинска индийка. Въпреки че двете етърви бяха като куче и котка, между тях се установи нещо като _entente cordiale*_. Индира, която не беше на себе си от радост при мисълта за новото си внуче, вече му беше избрала име Фероз, като мъжа й. Манека обаче искаше да го кръсти Варун. Санджай реши въпроса — момчето щеше да се казва Фероз Варун.
	[* Сърдечно разбирателство (фр.). — Б. пр.]
	Раджив вече не трябваше да прекарва почти цялото си свободно време, когато не летеше, в данъчната служба на Министерството на финансите. Отново можеше да се посвети на семейството си и на любимите си занимания като фотографията и радиото. Беше страхотен баща. Не пропускаше нито едно представление в училището, нито да прочете приказка на децата си, ако се върнеше вкъщи, преди да са заспали. Фотографията го развличаше много; помагаше му да се отпусне след уморителните полети, които много често бяха нощни. Страстта му към фотографията се бе засилила с времето. Обичаше да експериментира с филтри и с нови апарати, не пропускаше изложба и се абонира за специализирани списания. Насърчаваше децата си също да се занимават с фотография. Учеше ги как да развият визуалния си усет, като ги караше да разпознават различни тонове на зеленото в градината. По-късно съветваше сина си да записва времето на експониране и скоростта, с която правеше снимките, за да може да ги коригира и подобри. Винаги носеше фотоапарата си на всички специални събития: рождени дни, годишнини, семейни празници… Когато Някой фотограф идваше да снима майка му, той вземаше фотоапарата си и участваше в сесията. Подари на майка си сгъваем миниатюрен албум, който тя носеше при всичките си пътувания. „Раджив, сложи по-нови снимки“ — молеше го тя, когато й омръзваше да гледа все едни и същи. Индира обожаваше снимките на внуците си. Избираше онези, които й харесваха, и молеше Раджив да ги увеличи и да ги постави в рамка. Кабинетът й беше пълен със снимки.
	Вечерно време Раджив се затваряше в работилницата си и се свързваше с радиолюбители от цял свят. Беше купил комплект сглобяем радиопредавател и нищо не го правеше по-щастлив от това да се свърже с Пиер Луиджи в Орбасано, приятеля от детството на Соня, в ясните нощи, когато нямаше смущения. Анонимните разговори по радиото с хора от целия свят беше своего рода пътешествие и начин да забрави за себе си и да се отпусне.
	На 16 февруари 1980 г., месец след встъпването на Индира в длъжност, в Индия се случи едно изключително явление, което не бе наблюдавано от сто години — пълно слънчево затъмнение. Раджив инсталира телескоп в градината с помощта на Рахул и Приянка, които бяха страшно възбудени от идеята. Освен това имаха черни очила, които Раджив бе взел от един колега пилот. Санджай настройваше радиоуправлението на един самолет играчка. Бе се увлякъл по авиомоделизма, след като правителството му отне лиценза за пилот без никакво обяснение. Сега чакаше да му го възстановят, за да се върне към онова, което се бе превърнало в негово любимо занимание: летенето. Страстта му към колите бе охладняла след провала на „Марути“. Пупул, която беше поканена от приятелката си да наблюдава събитието, пиеше чай на верандата. Когато наближи часът на затъмнението, Индира, повлияна от мрачните предсказания на познати астролози, които бяха предвещали във вестниците земетресения, наводнения и всякакви бедствия, изпрати Манека в стаята й. Една бременна жена не биваше да се излага на въздействието на слънчевото затъмнение, защото се смяташе, че е вредно за плода. Дори по въпросите, които нямаха нищо общо с политиката, Индира беше в съзвучие с електората си. Повечето хора се скриха в колибите си. Индусите не излизат от домовете си по време на слънчево затъмнение — смятат го за вредно, защото, макар и символично, светлината се скрива. Едни постеха, други поднесоха дарове или рецитираха мантри, за да прогонят опасността. Когато луната започна да скрива слънцето, някаква тайнствена светлина обгърна къщата и градината и сенките изчезнаха. Индира стана и се затвори в стаята си до края на затъмнението. Гуру Брахмачари й беше казал, че то е особено опасно за нея и за сина й Санджай, и тя предпочете да му повярва. Раджив, Соня и децата, всички с черни очила, наблюдаваха със затаен дъх преминаването на Луната пред Слънцето. Пупул отиде при Индира в стаята й. „Това не беше силната и твърда Индира от времето преди извънредното положение — щеше да каже по-късно тя. — Изненадах се колко силно е повлияна от ритуала и суеверието. От какво се боеше? Каква тъмна сянка вървеше редом с нея?“*
	[* _Indira Gandhi: A Biography_, от Pupul Jayakar, op. cit., стр. 403.]
	Следващите месеци преминаха под знака на семейната хармония и радостта, че отново водят нормален живот. Манека беше в центъра на вниманието, обградена от грижите на свекърва си, етърва си и мъжа си, който я придружаваше на всичките медицински прегледи, защото твърдеше, че физическото страдание я ужасява. Както брат си Раджив, Санджай също присъства на раждането, което мина относително леко. Фероз Варун се появи на бял свят на 13 март 1980 година. Беше върхът на семейното щастие. От този момент превзетата Манека пое с радост ролята си на майка и съпруга, съветвана от Соня, върху която паднаха първите грижи за новороденото. Индира беше толкова щастлива, че поиска детето да спи в стаята й. Не я интересуваше, че няма да мигне цяла нощ.
	Санджай се радваше на безгранична власт благодарение на близостта си до Индира. Намесваше се във всички страни на живота в страната — от контрола на въздушните коридори в столицата до недостига на болнични легла, от плановете за развитие на земеделието до закрилата на животните — кауза, към която го беше привлякла жена му. В Ню Делхи се носеше слух, че до една година щял да стане премиер, но майка му не била съгласна. Когато членовете на Учредителното събрание на ИНК в Утар Прадеш избраха Санджай за свой лидер, поискаха от Индира да го назначи за глава на правителството на щата, който беше най-големият в страната. Манека вече предвкусваше придобивките, които съпътстваха поста, включително да живее в дворец, пълен с прислуга. Индира обаче отказа категорично. На почитателите на сина си заяви, че той има още много да учи, преди да поеме подобна отговорност. Санджай възнегодува и влезе в спор с майка си, но тя не отстъпи. Накрая той се успокои и повече не настоя.
	Въпреки тълпата от ласкатели около него, Санджай се беше променил. Дори хулителите му признаха, че той наистина притежава качества, от които страната се нуждае в този труден момент. Признаваха огромната му работоспособност и доказаното му умение да взема трудни и непопулярни решения. В действителност с него се случваше същото, което се бе случило с дядо му Неру и с Индира. Всички в семейството бяха съзряли късно, и то след като се бяха сблъскали с големи трудности. На своите трийсет и три години Санджай беше на път да се превърне в отговорен човек, без неумерените и прибързани действия от миналото. Майка му беше убедена, че след добро обучение той ще се превърне от неопитен и импулсивен младеж в прозорлив и енергичен политик. Според нея синът й притежаваше вродени качества за това. Невероятното беше, че мнозина в Индия вярваха в същото — нещо, немислимо допреди само половин година. Или страната страдаше от амнезия, или за милиони индийци популярността на семейство Ганди продължаваше да олицетворява единствената възможност за спасение.
	Раджив, Соня и децата им прекараха тези месеци в нетърпеливо очакване на ваканцията. Бяха решили да отидат в Италия през юни, когато горещините в Ню Делхи ставаха нетърпими. Смятаха да се срещнат там с индийския актьор Кабир Беди — техен приятел, който беше станал световно известен с ролята си във филма „Сандокан“ и беше обещал да ги посети. Освен това бяха решили да попътуват из Северна Италия. Смятаха да наемат кола и да посетят района на Азиаго и село Лузиана, родното място на Соня. Искаше да покаже на децата си къде е израснала, да видят съселяните и роднините си, които още живееха там. Да опознаят и другите си семейни корени.
	В деня на заминаването Манека показа на Соня един плик, съдържащ най-новата й придобивка.
	— Няма да повярваш…
	— Какво е? — полюбопитства Соня.
	Манека извади от плика книга с готварски рецепти. Двете се разсмяха. За последен път ги видяха да се смеят заедно.


>>	26.

	Ако не бяха прекъснали ваканцията им, тя щеше да е идеална — покойна, забавна и интересна. Децата усъвършенстваха италианския си. Соня влезе в крак с европейската мода, като си купи дрехи, а Раджив направи същото с фотографските си материали. Накрая дори не се наложи да наемат кола — сестра й Анушка им даде открит автомобил, който хвърли във възторг децата. С него прекосиха Северна Италия в противоположната посока, която бе поел баща й Стефано, когато бе напуснал родното си село Лузиана и бе потърсил по-добро бъдеще в предградията на Торино. Трийсет и пет години по-късно дъщеря му и внуците му се връщаха в планините на Азиаго като обикновено италианско семейство на почивка. По пътя се отбиха до красивото езеро Гарда, заобиколено от маслинови и лимонови дървета и гъсти кипарисови гори, разходиха се из Верона по широките улици от червен мрамор, насладиха се на магията на Венеция и се къпаха на плажовете на Адриатическо море. Качиха се на платото на Азиаго сред прекрасен пролетен пейзаж. Лилави, бели и жълти цветя растяха в канавките на шосето, което се виеше сред брезови гори. Ливадите, в които пасяха крави, бяха в наситено зелено, а извисяващите се в дъното Алпи им напомняха гледката на Хималаите от равнината. В Лузиана, родното място на семейството, въздухът беше кристалночист, температурата беше идеална. А като си помислеха, че в същия момент в Делхи баба им, чичо им и леля им, и особено малкият Фероз, понасяха 45 градуса на сянка, в очакване на дъждовете! Приянка и Рахул надаваха радостни викове, когато четяха табелите на магазините: „Искариа Майно“, „Ресторант Майно“, „Кафене Майно“, „Бензиностанция братя Майно“… Колко бяха преуспели различните клонове на семейството в годините след войната — помисли си Соня. Посрещнаха ги изключително топло. Всички бяха любопитни да видят видната дъщеря на селото, чиято необикновена съдба следяха чрез медиите. Едно нещо изненадваше хората — скромността на семейството. Соня беше облечена семпло, но с вкус, с тесни панталони и блузи без ръкави — лукс, който не можеше да си позволи в Индия, където една жена можеше да си показва корема, но не беше прието да ходи с разголени рамене. Снимаха се пред семейната каменна къща, последната на улица „Майно“, която от три десетилетия беше необитаема. Канеха ги на толкова места, че не можеха да приемат всичките покани.
	Върнаха се в Орбасано, където Стефано и Паола ги очакваха с нетърпение. Бяха следели с такава тревога събитията в Индия през последните години, че сега душата им се свиваше всеки път, когато дъщеря им и внуците им заминаваха, макар и само до Венето или просто да прекарат следобеда в Торино. Тревожеха се също за най-малката си дъщеря Надя, която се беше омъжила за испански дипломат, който току-що бе назначен в посолството в Ню Делхи. От една страна, бяха доволни, че двете сестри ще бъдат заедно: от друга, тъгуваха, че ще бъдат толкова далече от тях. Шегуваха се, че не могат да избягат от кармата на Индия. Анушка, която живееше на долния стаж на къщата на улица „Белини“, възнамеряваше да отвори магазин за индийски занаятчийски стоки в близкия до Орбасано търговски център. Беше кръстила голямата си дъщеря Аруна.
	Рахул и Приянка също бяха щастливи, че се връщат в къщата на дядо си и баба си, защото братовчедите им, децата на Анушка, живееха под тях, така че си прекарваха страхотно в голямата семейна къща. Играеха в градината или на улицата на същите игри, на които бе играла Соня в детството си, когато чертаеше с тебешир върху асфалта дните на седмицата и по цели часове скачаше от квадрат на квадрат. Стефано не можеше да се нарадва на тези семейни сбирки. Не беше ли построил къщата, за да събере под едни покрив всичките си дъщери и техните семейства? Те се шегуваха, че сигурно е бил индиец в друг предишен живот, щом толкова е привързан към семейството… Приятелките на Соня се учудваха, че тя се държи толкова скромно, че се облича простичко и носи малки, дискретни бижута. „Пепеляшката от Орбасано не си е вирнала носа след брака, който сключи“ — казваше една съседка. Местният печат я беше кръстил така — Пепеляшката от Орбасано, име, което караше Соня да се черви от срам. „Пълна глупост“ — казваше тя. За Раджив престоят им в Италия също беше най-добрата почивка, която би могъл да желае. Беше истинско щастие да може да скочи в оранжевата „Весна“ на Пиер Луиджи и да отиде в магазина за електроника „Алегро“ на булевард „Ре Умберто“, за да купи части за радиото си, които не се намираха в Индия, без да бъде разпознат; както и да посети с цялото семейство прочутия Египетски музей където Соня като момиче си устройваше срещи с приятелите си, за да не чакат на студа, без да бъде тутакси заобиколен от хора, които му искаха автограф или го сочеха с пръст. Това щастие обаче щеше да бъде кратко. В края на юни посещението на Сандокан в Орбасано предизвика истинско сътресение. Децата и младежите от селото се събраха на улица „Белини“, за да видят отблизо този принц от Борнео, който се бе заклел да отмъсти на британците в книгата на Емилио Салгари. Суматохата беше толкова голяма, че Соня предложи да излязат от къщи. Приключиха следобеда щастливи и весели в една пицария в близкото село Авиляна.
	И внезапно призори на 23 юни телефонът иззвъня. Соня изтръпна. Часът беше необичаен и тя веднага помисли, че може би се обаждат от Индия. Майка й го потвърди, когато влезе на пръсти и й каза шепнешком, за да не събуди децата: „Международен разговор… от Ню Делхи“. Соня стана, загърна се с халата си и отиде да вдигне телефона в хола. Разпозна сред смущенията нервния глас на един от секретарите на свекърва си. Сега беше сигурна, че новините са много лоши. „Мадам… Санджай претърпя злополука… Почина.“ Соня се вцепени. Не чу несвързаните обяснения на секретаря. Когато затвори телефона, беше като зашеметена. Върна се в стаята. Раджив току-що се беше събудил. Изчака няколко секунди, за да му съобщи ужасната новина, сякаш искаше да му остави още мигове на щастие, каквото повече нямаше да изпита. Дълбоко в себе си Соня предчувстваше, че тази катастрофа ще засегне дълбоко живота и на нея, и на семейството й.

	* * *

	Няколко часа по-късно летяха за Рим, за да хванат самолета на Индиън Еърлайнс, който летеше от Лондон за Ню Делхи. Пътуваха в първа класа заедно с други приятели и познати. Сред тях бяха майката и сестрата на Манека, чиято ваканция също беше прекъсната, един бивш министър, един индустриалец и един бизнесмен — все стари приятели на семейството, които бяха дълбоко потресени от трагедията. Всеки от тях беше събрал информация за злополуката и по време на дългия път успяха да възстановят това, което се беше случило.
	Санджай се беше разбил с последната си играчка — един „Питс С-2 А“, с който се беше сдобил с посредничеството на корумпирания гуру Брахмачари. В седем сутринта отишъл в авиоклуба в Ню Делхи и поканил един приятел пилот да направя няколко акробатични фигури. Първоначално приятелят отказал да лети с него, защото знаел, че е неопитен, но Санджай настоявал и той накрая се съгласил. Правили осморки и пикиране над Ню Делхи в продължение на дванайсет минути, после прелетели над Сафдарджунг Роуд номер едно, където само преди един час той говорил с майка си.
	— Внимавай много — предупредила го Индира. — Казаха ми, че си доста безразсъден…
	— Бъди спокойна — отвърнал й Санджай.
	Според един свидетел самолетът се издигнат като стрела към небето, а после предприел пикиране, сякаш за да натрупа инерция за лупинг, но не успял да се задържи и се разбил на едно празно място в дипломатическия квартал, на по-малко от километър от Уилингдън Кресънт номер дванайсет.
	Преди един месец генералният директор на Гражданската авиация информирал шефовете си, че Санджай нарушава постоянно наредбата за сигурност и че излага на опасност своя живот и живота на другите.
	— Директорът на Гражданската авиация докладвал за това на министъра на въздухоплаването, който обещал да говори с майка ти, но поради някаква причина не го е направил.
	— Предполагам, че никои не е направил нищо от страх да не се противопостави на Санджай — каза Раджив.
	По-късно щяха да научат подробно за случилото се. Докладът на директора на Гражданската авиация попаднал в ръцете на Санджай и той, верен на себе си, принудил служителя да си подаде доброволно оставката. На негово място поставил заместника му, послушен човек, който нямало да му създава проблеми. Санджай бе загинал поради непредпазливост и самонадеяност, защото жаждата му за власт беше толкова голяма, че не признаваше никакви ограничения.

	* * *

	Смрачи се бързо заради скоростта на самолета и въртенето на Земята. Сигурно бяха над Сирия или може би над Турция. Долу се виждаха тюркоазено сини езера и светлините на градовете, над които падаше нощта. Никой не гледаше филма. Групата приятели и близки бяха отказали да ядат. Амтешвар, майката на Манека, беше видимо съкрушена. „Вдовица на двайсет и три години… и с тримесечно бебе“ — повтаряше жената. За по-малко от три години беше изгубила съпруга си и зет си. Беше стигнала върха, след което бе изпаднала в немилост, а после отново се беше изкачила на върха… А сега какво щеше да се случи?
	— Трябва да направиш всичко възможно, за да запазиш сплотеността на двете семейства — съветваха я тримата приятели. — Сега, когато Санджай вече го няма, трябва да пазите Раджив.
	Соня изтръпна цялата, когато чу последната фраза. Замалко да извика „Не!“, но се сдържа. Вече знаеше, че ще се опитат да убедят Раджив да заеме мястото на брат си. Соня беше наясно — това означаваше краят на щастието. Беше готова да се бори със зъби и нокти, за да го предотврати.
	Самолетът се приземи в Делхи в два часа след полунощ. Бдението беше организирано в къщата на Сафдарджунг Роуд, където министри, приятели, непознати цял ден бяха отдавали последна почит пред тленните останки на Санджай. Индира, силно изнервена, обикаляше от стая в стая през цялата нощ, за да пита дали има новини от пътуващите, защото несъзнателно се страхуваше, че може да се случи друго нещастие.
	Раджив, Соня и децата вече знаеха какво ще заварят, но въпреки това шокът, който изпитаха при пристигането си, беше огромен. Когато видяха тялото на Санджай в ковчега, поставен в салона, сред стените, където сякаш още отекваше ехото от смеха му, Раджив и Соня се сринаха. А когато Раджив заплака неутешимо, Индира също избухна в ридания. След като се поуспокоиха, Соня забеляза, че очите на свекърва й са зачервени и подпухнали зад слънчевите очила, лицето й е пепеляво и ходи прегърбена, сякаш й беше трудно да се изправи. „След това как изобщо ще живея?“ — попита я тя със съкрушен глас. Беше произнесла тези думи с ръце върху корема — жест, който бедните селянки правят, когато оплакват мъртъвците си. Отново се прегърнаха и стояха дълго време мълчаливо. От десетина дни Индира беше предоставила на Санджай първия му официален кабинет, след като го беше назначила за генерален секретар на партията. Сега внезапно него го нямаше — имаше само едно безжизнено тяло. Беше останала без син, без другар, без съветник и без наследник. После Соня видя Манека, която се движеше като замаяна. През целия ден беше плакала, повтаряйки: „Не и Санджай… Всеки друг, но не и Санджай…“ Раджив я прегърна и й каза няколко мили думи. Соня се разплака, когато я прегърна. Децата, уморени и разстроени, стояха мълчаливо. Далечният плач на братовчед им, малкия Фероз, наруши тишината.
	Соня веднага се зае да обслужи хората, които бдяха над покойника. Помогна да поставят постелки на пода, за да могат приятелите и близките да си починат. После се погрижи да им поднесат чай, препечен хляб и сладки.
	След като се поуспокоиха, Индира ги запозна с подробностите около погребалния ритуал, който беше организирала за следващия ден.
	— Ще направим кремацията на „Шантивана“, до мавзолея на дядо ви…
	— Мисля, че идеята не е добра, мамо — каза Раджив. — Не е ли по-разумно да направим частно погребение, с ограничен брой хора?
	— Може би, но шейх Абдуллах, глава на правителството на Кашмир, а и всичките местни правителства ме помолиха за официално погребение.
	— Санджай не заемаше официален пост в правителството. Погребение с държавни почести може да ти създаде неприятности. Представи си само протестите!
	— Знам. Но Санджай имаше много последователи и не искам да ги разочаровам. Все едно да разочаровам него.
	Раджив повече не настоя.

	* * *

	Кремацията се състоя на следващия ден на брега на река Ямуна. Беше твърде близо до мястото, където бяха кремирали Неру, бащата на народа, а Санджай, колкото и Индира да го искаше, не заслужаваше същите почести като баща й. Мнозина видяха в този жест на Индира пореден знак за злоупотреба с власт. Отново не се беше вслушала в съвета на Раджив да избере друго място, а не този свят площад, където идваха на поклонение милиони индийци. Индира обаче се поддаде на настояванията на поддръжниците на Санджай. Не успя да намери сили, за да им се противопостави, а и навярно самата тя желаеше да отдаде прекомерна почит на сина си, сякаш така можеше да компенсира донякъде загубата му.
	Скрила мъката си зад огромните слънчеви очила, Индира седеше до Манека на първата редица, срещу кладата. Соня, облечена в бяло сари, хлипаше тихо, спомняйки си дните, когато беше младоженка и тя, мъжът й и девер й бяха неразделно трио. Отзад имаше море от хора, което стигаше чак до хоризонта. Раджив извърши ритуала — постави факлата в огъня и обиколи няколко пъти тялото на брат си в ритъма на мантрите, които пееха индуистките свещеници. Синът му Рахул го гледаше с известна боязън. Баща му беше казал, че на него, като на първороден син, се пада задължението да извърши ритуалите по време на кремацията, когато някой от родителите му си замине от този свят. До този ден подобна мисъл не беше минавала през ума на момчето.
	Следобед Раджив отнесе медната урна с пепелта на брат си на Акбар Роуд, за да я зарови в градината под някое дърво. Когато я видя, Индира не можа да се сдържи и избухна в ридания. За пръв път плака неутешимо и без задръжките, които си налагаше пред публика. Раджив я прегърна и я задържа да не падне, защото тя буквално се сриваше. Мъката й сякаш беше безгранична. Соня беше научила, че сутринта след трагедията Индира отишла от болницата, където пренесли тялото на Санджай, на мястото на злополуката. Върнала се два пъти там. Злите езици твърдяха, че отишла, за да потърси часовника и ключодържателя на Санджай, защото един от ключовете бил от сейф, пълен с откраднатото от сина й. На гърба на часовника — пак според слуховете — бил гравиран номерът на тайна сметка в Швейцария. Това обаче беше пълна лъжа. Индира не се интересуваше от личните вещи, които освен всичко вече бяха иззети от полицията. В действителност тя търсеше сина си; несъзнателно се опитваше да си върне него, не вещите му. Съзерцавайки калцинираните железа, Индира беше осъзнала колко голяма е загубата.* Всичките й мечти, големите й планове за бъдещето също се бяха разбили сред останките на самолета.
	[* _Indira_, от Katherine Frank, op. cit., стр. 446.]
	Застанала под сянката на дървото, Индира успя да овладее сълзите си и се съвзе изумително бързо. После отидоха в салона. Мястото, където преди беше поставено тялото, сега беше покрито с жасмин. Седнаха с кръстосани крака на пода на стаята, която ухаеше на цветя и изглеждаше пречистена, и мълчаливо се заслушаха в напевите на свещениците, които пееха стихове от Рамаяна, великата епопея на индуизма.

	* * *

	През следващите дни симпатизантите на Санджай издигнаха статуи в негова памет, кръстиха улици и площади с името му, както и цели квартали, училища, болници и дори водноелектрически централи. Цялата страна стана свидетел на неистов посмъртен култ към личността на детето чудо, когото най-големите ласкатели дори сравниха с Исус Христос, Айнщайн и Карл Маркс. Тази демонстрация на обич беше по-скоро отчаян опит на политическите му съюзници и приятели да запазят привилегиите си и да останат близо до властта, отколкото проява на истинска мъка. Мнозина други, сред които бяха бившите жертви на политиката му за контрол на раждаемостта, посрещнаха тази смърт с облекчение. За тях това беше злополука, в която имаше пръст провидението и която бе спасила страната от жестоката съдба да има Санджай за министър-председател — нещо, което всички смятаха, че рано или късно щеше да се случи.
	Единственото положително нещо, което тази трагедия донесе на Индира, беше, че възстанови стари връзки и се сдобри с близки и приятели, които й бяха обърнали гръб по време на извънредното положение. Почувства се особено щастлива, когато получи писмо от старата си приятелка Дороти Норман: „От толкова време не сме си писали, че от една страна, не знам на кого точно пиша; от друга страна, пиша на човека, когото познавах. Как ми се иска да можехме да си поговорим, макар че мълчанието може би е по-красноречиво от всякакви думи. (…) Изпращам това писмо като мост между двете. Приятелствата са най-ценното нещо на този свят, който понякога е толкова суров“. В отговор Индира й написа, че се е почувствала дълбоко развълнувана, когато е получила писмото й, и че има толкова неща да й разказва, че не знае откъде да започне; „Миналото си е минало, нека го загърбим. Но трябва да изясня някои неща. Няма нищо вярно в хулите, в злостната клеветническа кампания“.* Индира никога не прие за истина жестокостите и грешките, допуснати от Санджай.
	[* _Letters to An American Friend_, от Indira Gandhi (HBJ, New York, 1985).]
	У дома оставаха Манека и малкият Фероз, който спеше в стаята на Индира заедно с останалите внуци след смъртта на Санджай. Индира се вглеждаше продължително в бебето, сякаш зад всеки негов жест разпознаваше сина си. Оставаха също Раджив и Соня, чийто брак беше преживял физическата раздяла, културните различия, съпротивата на семействата им, стреса по време на извънредното положение и постоянната намеса и разяждащо действие на политиката в живота им. Имаха две умни, красиви и добри деца. До трагедията със Санджай най-сериозното нещо, което децата бяха преживели, беше свиждането с баба им в затвора и смъртта на кучето им. „Спомняйте си за нея, когато си играехте заедно, колко й беше забавно и колко се забавлявахме всички, когато я извеждахме на разходка…“ — бе им написал Раджив в писмо, пропито с бащина обич, което завършваше с един съвет: — Трябва да се научите да живеете с мисълта, че все някога всички трябва да умрем.»
	Идеалният семеен живот, на който се радваха, изглеждаше нещо твърде хубаво, за да продължи дълго.


>	Действие III
>	Самотата и властта

E>
	Всеки път, когато правиш стъпка напред, ти неминуемо променяш нещо. Раздвижваш въздуха, докато вървиш, вдигаш прах, оставяш следи по земята. Сблъскваш се с разни неща. Когато едно цяло общество върви напред, този сблъсък е много по-голям; и всяко нещо, което разбутваш, създадените интереси, които искаш да премахнеш — всичко се превръща в пречка.
@	Махатма Ганди
E$

>>	27.

	Преди двайсет години, след смъртта на съпруга си, Индира рухна психически и й беше нужно много време, за да се съвземе. Когато умря баща й, изпадна в друга дълбока екзистенциална криза, която продължи дълги месеци. Сега обаче, три дни след смъртта на сина си, отново беше в кабинета са «Хората се раждат и умират, но народът продължава да живее» — заяви тя пред медиите, поставяйки семейната трагедия в национален контекст, сякаш по този начин можеше да превъзмогне трагедията. Беше убедила себе си, че не може да изостави херкулесовата задача да управлява Индия. Поведението й обаче и самоконтролът бяха само външни. В действителност тя беше дълбоко наранена. Соня виждаше колко е сломена отвътре, с прекършен дух. Чуваше я нощем да става и в полусън да търси Санджай, а когато се събуждаше напълно, започваше да плаче и да повтаря името на сина си. Лицето й се състари, погледът й се втвърди, започна да влачи леко краката си, когато ходеше. Вече не беше толкова придирчива към облеклото си, нито търсеше съветите на Соня за прическата или за аксесоарите, които подхождаха на саритата. Тъкмо обратното — носеше косата си опъната небрежно назад и това сякаш не я притесняваше.
	Към огромната й мъка се прибавяше и тревогата й за Манека, която не правеше нищо по цял ден.
	— Боя се, че под натиска на амбициозната си майка Манека ще поиска да заеме мястото на Санджай — призна тя на приятелката си Пупул.
	Освен дълбоката меланхолия, която я беше обзела. Манека беше притеснена заради деликатното си положение в дома. Без закрилата на мъжа си се чувстваше уязвима. Вече не можеше да го използва като щит, за да се защити от свекърва си или от девер си, от които дълбоко в себе си се боеше. Единствената й опора беше детето. От друга страна, Индира беше толкова съкрушена, че нямаше сили да утешава никого. При други обстоятелства щеше да се погрижи за снаха си, но сега собствената й мъка я поглъщаше изцяло. Все пак й предложи помощ, виждайки я толкова самотна и объркана. В действителност се боеше, че Манека, отегчена и изолирана, ще напусне дома и ще я отдели от внука й. Тази вероятност я измъчваше.
	— Искаш ли да работиш като моя секретарка? Може да ме придружаваш по време на пътуванията и мисля, че това ще те разсее…
	Първоначално предложението сякаш се поправи на Манека. После, може би под влияние на майка си или просто защото се главозамая, или пък защото беше твърде млада, съзря в това някаква уловка, целяща да я отдалечи от естественото й право да наследи мъжа си. Животът й със Санджай бе формирал у нея вкус към властта, така че предложението на Индира й се стори обидно. Дори не й отговори. «Виж я ти!… За каква се мисли?» — каза тя на един от най-близките приятели на мъжа си.*
	[* Цитат от _The Sonia Mystique_, от Rupa Chatterjee (Virgo Publications, New Delhi, 2000), стр. 56.]
	Предложението не се поправи и на Соня. Беше простила на Манека презрителното й държане в началото, но дори не искаше да си я представи като секретарка на Индира. Смяташе, че неопитността и самонадеяността на Манека ще създадат проблеми на свекърва й и ще заплашат деликатното равновесие в семейството. Можеше да преглътне неучастието й в домакинските задължения, но не и да се окопае зад властта на Индира и да започне да дърпа конците, за да облагодетелства собственото си семейство, от което Соня толкова се боеше. Това беше опасност, която трябваше да бъде избегната на всяка цена и която тя обсъди с Раджив.
	— Ще говоря с майка си — каза той.
	— По-добре да й оставя бележка — отвърна Соня.
	Когато Индира я прочете, осъзна, че Соня е права. Като нейна секретарка Манека щеше да е плътно до нея и да и създава по-скоро проблеми, отколкото да й е в помощ. Боеше се от импулсивността й, която я правеше още по-непредсказуема. Освен това беше подозрителна към семейство Ананд и машинациите му. Едно нещо обаче Индира, въпреки огромната си скръб, съзнаваше много ясно — потребността си от Раджив и Соня. В крайна сметка Раджив беше нейна кръв, а Соня обичаше като своя дъщеря. Така че не настоя повече и предложението потъна в забрава.
	От своя страна младата вдовица намери занимание, което я разсейваше и същевременно даваше смисъл на живота й: зае се с осъществяването на проекта си за фотокнига в памет на мъжа си, която щеше да включва семейни снимки, както и снимки от политическата му кариера. Попита свекърва си дали искала напише предговора. Индира се съгласи.
	Тогава обаче се случи едни злополучен инцидент, който имаше продължителен и нежелателен отзвук. Писателят Кушвант Сингх, който беше помогнал на Манека и майка й да лансират списанието _Сурия_, публикува в журналистическата си колонка текст, в който намекваше, че мантията на Санджай трябва закономерно да обгърне раменете на младата му съпруга, «която винаги го е подкрепяла и е споделяла виждането му за бъдещето на Индия, тъй като Раджив никога не е проявявал интерес към политиката, а жена му я ненавижда». Тази идея не беше без основание. Статията завършваше с една фраза, която отприщи параноята на Индира: «Манека е като покойния си съпруг, смела и решителна, въплъщение на Дурга, яздеща тигър». Този образ на Дурга, дълго време приписван на Индира и съдържащ символизъм, който й принадлежеше, дълбоко я разстрои. Как можеха да живеят две Дурги под едни покрив? Помисли, че Манека се е наговорила с писателя, за да напише тази статия, че действа зад гърба й, за да си съперничи с нея, за да й отнеме наследството на Санджай. Започна да гледа на нея като враг в собствения си дом.
	За голямо неудоволствие на Соня всички погледи неизбежно се насочваха към естествения наследник — Раджив. Индира се колебаеше. «Никой не може да заеме мястото на Санджай — призна тя на приятелката си Пупул. — Беше мой син, но ми помагаше и като по-голям брат».* Раджив й се струваше твърде мек и чувствителен за света на политиката. Освен това беше женен за чужденка, което в националната политика беше смятано за непреодолима пречка. Ако напуснеше Индиън Еърлайнс, как щеше да се издържа? Санджай беше живял много скромно, докато Раджив и Соня обичаха да живеят добре, по европейски, без излишества, но удобно.
	[* _Indira Gandhi: A Biography_, от Pupul Jayakar, op. cit., стр. 417.]
	В това потънала в скръб семейство, което беше на върха на властта, не решаваха само отделните личности, колкото и могъщи да бяха те. Същата тежест като волята на Индира имаше мнението на привържениците й, приятелите, роднините, съпартийците, съветниците, ласкателите, гурутата, цялата страна. След като бяха изпели погребалния марш при смъртта на Санджай, този хор от гласове поде една позната мелодия, същата, която прозвуча, когато Индира бе поканена за пръв път да оглави партията или когато я ухажваха, за да приеме което и да е министерство в първото правителство след смъртта на баща и. Същият глас, който й бе казал: «Ти си дъщеря на Неру и си твърде ценна, за да си извън правителството», сега настояваше за наследник, сякаш живееха в някой императорски двор, а не в демократична страна. Беше хор, древен като самата Индия, чиято митология разказваше историята на една нескончаема поредица от наследствени владетели. Беше зов, издигнат от недрата на тази страна-континент, толкова склонен да отъждествява временната с божествената власт. Също както в гръцките трагедии, хорът призоваваше за изкупителна жертва. Трябваше да откликне на належащата потребност на народа от стабилност, приемственост и — защо не? — от вечност, която само една династия можеше да му осигури.
	Раджив обаче се държеше възможно най-дистанцирано. Отношенията с майка му бяха различни от тези на Санджай. Обичта му към нея беше дълбока, но външната й проява беше чисто британска, почти студена. Той не предложи спонтанно да й помогне, а и тя никога не поиска това от него, поне не директно. Когато обаче Индира осъзна огромната празнина, която Санджай бе оставил след себе си, както и належащата потребност от подкрепа и физическа близост, която изпитваше, тя призна на Пупул: «Раджив не притежава енергичността и интересите, които имаше Санджай, но би могъл да ми бъде от голяма помощ». «Би могъл да ми бъде от голяма помощ» — тези думи бяха достатъчни, за да се задейства механизмът, вече предизвестен от хора от гласове.
	Първи семейните приятели започнаха да говорят на Раджив и Соня колко е самотна Индира, каква нужда изпитва да се опре на някого, на когото може да се довери сляпо, ла разчита на човек, който да е връзката й със света… И този човек можеше да бъде единствено синът й. Соня се бунтуваше срещу тази идея.
	— Знаем какво представлява политиката, нейният блясък, ласкателството — казваше тя ядосано. — Познаваме отблизо политиците с лицемерния им език, постоянните им борби, манипулациите, предателствата, непостоянството на медиите и на хората… Видяхме какво стори властта със Санджай и Манека. Знаем какъв ще бъде животът на Раджив, ако влезе в политиката.
	Мъжът й мълчеше. А мълчанието е знак на съгласие. Беше напълно съгласен с доводите на Соня. Въпреки това образът на майка му — самотна и съкрушена от скръб, нагърбила на плещите си страна като Индия, тежеше на съвестта му.
	Отношенията между Индира и Манека след публикуването на статията във вестника не се подобряваха. Младата жена се изнерви, защото чувстваше враждебността на свекърва си и че присъствието й не е желано. Животът й на омъжена жена бе преминал в атмосфера на бурен политически кипеж и сега не беше склонна да потъне в анонимност. Съзнаваше — макар че не можеше да го изрази с думи, — че това беше условието, което трябваше да изпълни, за да живее с Индира под един покрив. Това беше цената на примирието. Тя обаче не беше Соня, мразеше самата мисъл да бъде домакиня, да прекарва деня сред четири стени и да раздава заповеди на слугите или да получава нареждания от свекърва си. Грижите за детето заемаха твърде малко от времето й — богатите семейства в Индия разполагаха с цяла армия прислужници. През всичките тези години бе наблюдавала как действат съпругът й и свекърва й, как планират всеки ход предварително. Така и тя започна да планира бъдещето си, подтиквана от собствения си хор от гласове — на семейството си и на приятелите на Санджай. «Защо да нямаш право ти да станеш приемница на мъжа си? Нима не му посвети най-хубавите години от живота си? Нима не участваше във всичко, което той предприемаше? Нима не те обичаше? Разбираш повече от политика, отколкото брат му…» Искаха да реагира, преди Раджив да бъде принуден да го направи. И хорът от гласове въздействаше върху податливия ум на младата жена.
	Книгата за Санджай беше последният коз в отношенията между Индира и Манека, която почти не смееше да говори с нея. Свекърва й се държеше резервирано и студено и Манека се боеше повече от всякога от нея. Понечеше ли да я заговори, езикът й се заплиташе, както когато дойде за пръв път в къщата. Индира й отдаваше дължимото внимание само когато говореше за детето. За останалото — нищо. Един ден се престраши най-сетне да сподели с нея идеята, която й се въртеше в главата.
	— Видях, че си много заета, и за да не ти губя времето, може би е по-добре журналистът Кушвант Сингх да напише предговора, като се базира върху интервю с теб.
	Индира я изгледа, потънала в едно от своите мълчания, които не предвещаваха нищо добро.
	— В никакъв случай — каза най-после тя. — Трябваше да го направиш веднага след смъртта на Санджай. Тогава щях да имам време да напиша нещо. Но ти не се посъветва с мен. Сега няма да напиша нищо, нито ще дам интервю на този човек.
	Това беше нейното отмъщение заради статията, която толкова я раздразни. Беше също начин да постави снаха си на мястото й. Войната беше започнала.
	Манека си тръгна съкрушена след разговора със свекърва си. «Ако не напише предговора, никога повече няма да й проговоря» — заканваше се тя пред всеки, когото срещнеше. После се затвори в стаята си и се разплака. Макетът на книгата със снимките, които беше подбрала с такова внимание и любов, беше разгърнат върху леглото й. «Защо не иска да ми помогне? Нали става дума за сина й?» — питаше се тя през сълзи.
	Когато се успокои, Манека направи последен опит за сближаване. Отнесе макета в стаята на Индира и го остави върху леглото. Може би като го видеше, свекърва й щеше да размисли.
	Бяха минали повече от шест месеца от смъртта на Санджай и гледката на тези снимки след изтощителния ден в парламента разтърси дълбоко душата на Индира. Ангелското личице на малкия Санджай, който играе, който гали любимия си домашен любимец — един тигър, разхожда се на кон с Неру, той и Индира прегърнати… цялото това минало внезапно я прониза, сякаш отвори рана и я опустоши емоционално. Не мигна цяла нощ. Каза на приятелката си Пупул, че книгата е добре замислена, но че е решила да не пише предговора. «Манека вече не беше сред любимите й хора» — заяви Пупул, която забеляза една символична и многозначителна подробност: вратата, която гледаше към стаята на Санджай, беше затворена, а другата, към стаята на Раджив, беше отворена. Индира беше приключила с една глава от живота си и се готвеше да започне нова.


>>	28.

	— Раджив, изпитвам ужас при мисълта, че летиш… — каза един ден Индира, докато седяха в салона.
	— Мамо, ти си интелигентен човек и много добре знаеш, че според статистиката по-голяма е вероятността да те блъсне кола, отколкото да загинеш в самолетна катастрофа.
	— Знам, но не мога да не мисля за…
	Раджив се загледа в нея. Майка му, облечена в бяло траурно сари, приличаше на развалина на себе си. И не се преструваше: беше истински разтревожена. Смъртта на Санджай, която простираше дългата си сянка върху настоящото, беше превърнала Индира в несигурно същество, а страховете, които винаги я бяха преследвали, сега се засилваха. Сърцето на Раджив се късаше от мъка, когато я виждаше в това състояние. Самата мисъл, че тя се нуждае от него и че той не може — или не иска да й помогне, започваше да го измъчва. Индира продължи:
	— Знаеш ли, че един вестник в Гуджарат предсказа, че Санджай ще умре през юни?
	— Мамо, моля те… Ако трябваше да вярваме на предсказанията на всичките астролози, които има в Индия, тук нямаше да има жив човек.
	— Получавам много писма, в които ме предупреждават, че те дебне опасност, затова ме е страх, когато летиш.
	— Знаеш ли какво трябва да направиш е тези писма? Да ги изгориш…
	— Не говори глупости, Раджив — отвърна тя и на лицето й се изписа отчаяние. — Можехме да предотвратим това, което се случи със Санджай, но не направихме нищо, не обърнахме внимание на предсказанията, които посочиха точно датата.
	— Не, мамо. Санджай сам си е виновен за случилото се.
	Индира го погледна. Не беше свикнала Раджив да й противоречи.
	Той продължи:
	— Правеше каквото си поиска Когато директорът на Гражданската авиация му е направил забележка, че не спазва правилника и излага на опасност живота си, Санджай го е уволнил, вместо да го изслуша. Трябва да видиш нещата такива, каквито са, мамо. Тревожа се, че се влияеш толкова много от астролозите…
	Индира сведе глава, сякаш признаваше аргументите на сина си. Раджив разбираше, че майка му се опитва да открие някакъв смисъл в трагедията, която я беше връхлетяла, и намираше този смисъл в тъмните сили, които враговете й бяха насочили срещу семейството. Тази стара нейна параноя сега се възраждаше по-силна от всякога.
	— Мамо — каза Раджив, за да я утеши, — ако има зли сили, навярно има и положителни сили, които ни закрилят… Не мислиш ли?
	— Нима те успяха да предпазят брат ти? — попита тя.
	Раджив вдигна очи нагоре, сякаш искаше да каже: «Пак ли…!». Индира продължи:
	— Ако аз бях умряла, това щеше да е част от един естествен процес. На шейсет и две години съм, живяла съм пълноценно, но брат ти беше толкова млад.
	Раджив наведе глава. Не можеше да утеши майка си. Останаха в мълчание дълго време. Внезапно Индира стана и заяви:
	— Остават ми три часа работа. Тръгвам.
	— Уморена си и трябва да си починеш — каза Раджив.
	— Ако не свърша работата сега, трябва да стана в четири сутринта. Лека нощ.
	Раджив се замисли. Проследи с поглед майка си, която вървеше като прегърбена птица, влачейки леко краката си. Приличаше на корабокрушенец, подмятан от течението… Какво беше станало с неудържимата й енергия, с вечния й оптимизъм? Беше мъчително да я гледа в това състояние. И въпросът, който го измъчваше, беше логична последица от това: «Наистина ли имам право да отказвам да й помогна?».

	* * *

	Когато сподели със Соня притесненията си за майка си, тя се разплака — може би защото съзнаваше, че води една предварително загубена битка. Освен това чувстваше, че мъжът й преживява мъчителна вътрешна борба.
	— Нима ще зачеркнеш всичко, което сме постигнали? Кариерата си, времето, което посвещаваш на децата си, хобитата си, нашето щастие?
	За пръв път в брака им се появяваше напрежение. И то беше толкова силно, че един ден отчаяната Соня му каза:
	— Ако влезеш в политиката, ще поискам развод и ще се върна в Италия.
	Никога през петнайсетгодишния си брак не се бяха карали. Никога не си бяха повишавали тон. Никога Соня не бе стигала толкова далече. «Борих се като тигрица за него, за нас и за децата ни, за живота, който си бяхме изградили, за призванието му на пилот, за искрените ни приятелства и най-вече за нашата свобода — това човешко право, което толкова грижливо и последователно бяхме пазили» — написа тя след време.*
	[* _Rajiv_, от Sonia Gandhi, op. cit., стр. 6.]

	* * *

	Силите, срещу които Соня се бореше, бяха обаче много по-могъщи от аргументите й в защита на личната свобода и семейната хармония. Какво значение имаше буржоазното благополучие на едно четиричленно семейство в сравнение със съдбата на Индия? Тези сили, които бликаха от вековната история на страната, говореха от името на над седемстотин милиона души. Същите тези сили, които преди време бяха тласнали Индира в политиката, сега призоваваха Раджив. Два месеци след смъртта на Санджай триста парламентаристи, всички членове на ИНК, подписаха петиция, в която го молеха да заеме мястото на брат си и да се кандидатира в неговия избирателен район. Фактът, че беше женен за чужденка, явно не представляваше пречка, може би защото в съзнанието на хората една жена приема самоличността на семейството на съпруга.
	Беше началото на постоянен и силен публичен натиск. От този момент нямаше ден, в който вестниците да не предсказваха влизането му в политиката. Когато журналистите питаха Индира по темата, тя отговаряше неопределено: «Не мога да говоря за това. Раджив трябва да вземе решение». Депутатите започнаха да обсъждат къщата. Идваха «да го посетят», или с други думи — да го убедят. Соня с неохота приготвяше чай с кардамон за всички тези «лешояди», които според нея идваха, за да разкъсат пред очите й семейното щастие.
	Не само публичният, но и личният натиск също се засили. Трилоки Натх Каул — вуйчо на Раджив, дипломат с безупречна репутация — не беше човек, чиито съвети можеха да бъдат пренебрегнати. Каул беше фамилното име на жената на Неру и Трилоки беше много близък с Индира. Лоялността му беше устояла на превратностите през последните години. Синът му, симпатичен жизнерадостен мъж, беше учил в Кеймбридж с Раджив и беше приятел на него и на Соня. Семейство Каул бяха много близки и обичани роднини.
	— Отношенията между майка ти и брат ти бяха много по-тесни, отколкото изглеждаше — каза му Т. Н. Каул на първата им среща. — Санджай беше връзката й с партийните лидери, затова е толкова изолирана след смъртта му. Нуждае се от човек, който да е в състояние да запази лоялността на партията. А вече знаеш, че тя не се доверява на никого, с изключение на най-близките.
	— Знам, но също така знам, а и всички го знаят, че не съм роден за политик… Освен това ти е известна позицията на Соня по въпроса.
	— Разбирам напълно Соня. Тя беше изложена на най-неприятните страни на политическия живот, но не всичко е отблъскващо и лошо в политиката. Предполага се, че е най-благородното занимание…
	Раджив направи ироничен жест. Каул продължи:
	— Става дума да служиш на народа, да се отдадеш тялом и духом на другите… както направи дядо ти, както направи брат ти, както го прави майка ти…
	— Както искат да го правя аз.
	— Разбира се. Носиш го в кръвта си.
	— Не съм сигурен, че е наследствено, както ти смяташ. Има всички изгледи да се проваля…
	— Щом ти смяташ така, който от люлката си закърмен с политика, какво остава за другите. Тъкмо обратното — има всички изгледи да спечелиш. Би могъл да станеш един ден министър-председател.
	— Не, благодаря. Видях с очите си майка ми да плаче, след като най-старите й, верни и скъпи сътрудници я предадоха, за да спасят кожата си; видях нейни съпартийци, хора, на които бе гласувала пълно доверие, да й обръщат гръб и да се превръщат в най-яростните й критици. Благодаря, но предпочитам да изживея живота си по дънки до жена ми и децата ми, които ми дават всичко, от което се нуждая.
	— Раджив, знаеш много добре, че има два вида хора, които влизат в политиката. Едните, които са малцинство, възприемат властта като средство за напредъка на обществото, а другите, които са мнозинство, я смятат за оръжие, чрез което да получат облаги за себе си и за своето обкръжение. Хората от втория вид се интересуват единствено от това, което им дава властта — блясък, ласкателство, да им целуват краката и да ги почитат като божества, с една дума, всичко онова, което Соня ненавижда.
	— И каква е наградата за първите?
	— Само една. Удовлетворението, че си се реализирал като човешко същество.
	Раджив сви рамене. Отговорът беше твърде общ и абстрактен за вкуса му. После попита:
	— Какво казва майка ми?
	— Каза ми, че не иска да влияе върху решението ти, да постъпиш както сметнеш за добре.
	— Знае ли, че си дошъл да говориш с мен?
	— Да. Попитах я. Каза ми, че няма нищо против.
	Настъпи мълчание. Раджив му показа тетрадките и книгите, разпръснати върху масата.
	— Знаеш ли, че скоро ще осъществя една от мечтите на живота си?
	— Така ли?
	— Индиън Еърлайнс обновява изцяло флота си с реактивни самолети. Досега летях като втори пилот на «Боинг 737». Следващия месец ще се явя на изпит за командир. Ще ми повишат заплатата и ще поискам да летя по маршрута Делхи-Бомбай, така че ще имам по-прилично разписание.
	Каул огледа компаса, калкулатора, разгърнатите карти с бележки за корекции на маршрута и изчисления, написани с молив в полетата. После се обърна към Раджив и попита:
	— Значи отговорът ти е «не»?
	Раджив кимна утвърдително и добави:
	— За мен влизането в политиката е като влизане в затвор.
	Усети втренчения в него поглед на Каул и каза:
	— Освен това дори не съм член на партията.
	— Помисли си, Раджив. Помисли за всички жертви, които семейството е направило за страната. Когато бяхте малки, отидохте да живеете в Тийн Мърти Хаус, защото дядо ти беше сам и се нуждаеше от помощ. Както сега майка ти. Тя пожертва личния си живот, за да му служи. Направи го, защото беше жена. Твоят дълг като мъж е да й помагаш и да я подкрепяш с каквото можеш.
	Доводите на Каул бяха убедителни и се позоваваха върху синовния дълг и върху известно чувство за предопределеност, за предполагаема семейна и национално мисия, предначертана от звездите.
	Аргументите на Раджив бяха рационални и практични. Свеждаха се до простички неща като ежедневния живот, призванието, обичта към семейството. Действителността обаче беше много по-сложна, беше смесица от чувства и амбиции на много хора, на страхове и съмнения, на мечти и потайни стремежи, на история и политика. Натискът върху Раджив и съответно върху Соня продължи с месеци. «Часове наред се опитвах да я убедя да позволи на мъжа си да влезе в политиката, но нито един аргумент не й се стори достатъчно убедителен — каза Нирмала Дешпанде, приятелка на семейството. — На всеки мой опит Соня отговаряше с любезно, но твърдо „не“. Един ден италианката й призна: „Предпочитам децата ми да просят на улицата, отколкото Раджив да влезе в политиката“.
	Семейството преживя една ужасна година, в която и двамата се чувстваха все по-безпомощни с приближаването си към пропастта. Обхващаше ги странното и перверзно чувство, че животът им вече не им принадлежи. От господари на съществуването си се бяха превърнали в жертви на угнетителна и унищожителна манипулация в името на велики принципи и благородни каузи, които в този момент им бяха чужди. Сякаш тази огромна страна не можеше да живее без тях. Раджив се разкъсваше между синовния си дълг и собственото си щастие. Соня се чувстваше като хваната в капан между мъжа си и свекърва си — двама души, които обожаваше. „Същевременно изпитвах ярост и омраза срещу една система, която изискваше своя жертвен агнец. Система, която щеше да го смаже и унищожи в това бях напълно убедена“ — написа тя по-късно.
	Раджив отслабна и почти не спеше. Чувството му за дълг го караше да помогне на майка си. Любовта му към Соня и отговорността, която бе поел към нея, го теглеха в противоположна посока. Всички имаха своите убедителни аргументи, а той се намираше по средата и се чувстваше объркан и нещастен. Тогава намираше спасение в книгите и картите, по които се подготвяше за изпита за командир на „Боинг 737“ — единственото, което му помагаше да се откъсне от една действителност, която не понасяше. Той, който винаги бе избягвал конфликтите и сблъсъците, сега се беше превърнал в мишена на всички искания. „Никога ли няма да отслабне този натиск? Никога ли няма да свърши този ад?“ — питаше се той, като виждаше, че месеците минават, а хорът от гласове става оглушителен.
	„Чаках някакво чудо, някакво приемливо и справедливо за всички нас решение“ — щеше да каже по-късно Соня.
	Чудото обаче не се появяваше. Тъкмо обратното — с всеки изминал ден главните действащи лица в тази драма се чувстваха все по-зле. Индира все по-самотна и потисната от проблемите, който се трупаха; Раджив и Соня — вее по-отчаяни.
	— Не мога повече да те гледам такъв — каза му един ден Соня, прегръщайки го силно. — Не искам да се измъчваш така.
	— Имам чувството, че са ни откраднати живота.
	— Раджив, забрави това, което ти казах в яда си. Забрави всичко. Ако смяташ, че трябва да помогнеш на майка си, направи го. Не искам да се чувстваш нещастен. Така се самоунищожаваме.
	— Няма да взема никакво решение без теб.
	— Направи го — каза му Соня през сълзи, опряла глава върху гърдите му. — Хайде. Трудно ми е да го приема, но животът се променя. Дълбоко в себе си мисля, че накрая ще те загубя, но може да е само егоистично чувство, не знам… Знам обаче, че не може да продължаваме така.
	„Беше моят Раджив — щеше да каже Соня, — обичахме се и ако той смяташе, че трябва да помогне на майка си, аз щях да отстъпя пред тези сили, които бяха твърде могъщи, за да мога да се преборя с тях, и щях да отида с него, където и да го отведяха“.*
	[* _Rajiv_, от Sonia Gandhi, op. cit., стр. 7.]
	Соня за пореден път доказа, че за нея любовта към мъжа й стои над всичко останало. Нима лоялността не е самата същност на любовта? Не го ли беше следвала винаги? Не беше ли оставила семейството и страната си заради него? Не се ли беше превърнала в безупречна индийска снаха заради него? Целият й живот се въртеше около него, беше му се врекла да го последва до края на света и сега трябваше да изпълни обещанието си. Щеше да го последва, където и да отидеше, до ада на политиката, ако се наложеше, дори двамата накрая да изгорят в пламъците му.

	* * *

	След четири продължителни посещения на вуйчо му Каул Раджив накрая се предаде:
	— Ако майка ми иска да й помогна, ще го направя.
	Каул въздъхна.
	— Това е мъдро решение — каза той. — Сигурни сме, че ще можеш да спечелиш изборите в Амети, избирателния район на брат ти, а това ще ти даде нужната легитимност, за да работиш с майка си.
	— Но не искам да вляза в правителството. Това е условието ми. Готов съм единствено да работя в партията, защото виждам, че няма кой да заеме мястото на брат ми.
	— Важното е да спечелиш депутатско място.
	— А ако загубя?
	— Освобождаваш пътя на Манека и последователите на Санджай, а това е много опасно.
	— Манека няма двайсет и пет години — необходимата възраст, за да бъде депутат в парламента.
	— Но ще я е навършила на следващите избори. Не може да има двама различни наследници на Санджай Ганди. Точно затова бързаме. И е много важно да спечелиш в Амети.
	Настъпи мълчание. Лицето на Раджив сякаш се състари. Почти шепнешком той добави:
	— Сякаш е предопределено от съдбата, нали?*
	[* _Rajiv_, от Nicholas Nugent (BBC Books, 1990).]
	— Когато майка ти отиде да помогне на дядо ти, също не беше в правителството. — Той замълча, съзнавайки огромната жертва, която това решение изискваше от семейството. — Какво казва Соня?
	— Не бих взел решението без нея. Ще се опитам да съчетая кариерата си на пилот с политиката, докогато мога. После ще видим какво ще стане.
	— Разумно решение — заключи Каул.
	След толкова натрупано напрежение решението донесе някакво облекчение, но не и радост. Както винаги в историята на семейство Неру, победило бе чувството на дълг над всички други съображения. Соня се затвори в стаята си и не излезе четири дни. Децата не успяваха да я успокоят. Казваха, че през цялото време плачела.
	Когато се появи, беше станала кожа и кости. През следващите дни почти не ядеше и престана да се облича по присъщия й елегантен и кокетен начин.


>>	29.

	Раджив осъществи отдавнашната си мечта и взе изпита за командир на „Боинг 737“, но радостта да лети с реактивен самолет не продължи дълго. Срокът, в който трябваше да се кандидатира от избирателния район Амети, наближаваше неумолимо. Съгласно Закона за предотвратяване на конфликт на интереси Раджив не можеше да заема държавна длъжност (Индиън Еърлайнс беше държавна фирма) и същевременно да се кандидатира за депутат. Тъй като беше ясно, че отсега нататък ще му е невъзможно да съчетава професията с политиката, не му остана друг изход, освен да превърне политиката в своя професия. Така че в един горещ майски ден на 1981 г. той взе решение. Прибра се вкъщи, след като бе летял през деня, свали си вратовръзката, униформеното сако и панталони, облече бяла курта — „униформата на политиците“, и отиде в централния офис на авиокомпанията, за да предаде пилотската си акредитация и да се сбогува с колегите и шефовете си. Соня го видя да тръгва и сърцето й се сви. Това беше окончателното сбогуване с живота, който беше избрал там, в Англия, когато търсеше начин да си изкара прехраната, за да се ожени за нея, защото я обичаше до полуда.
	От този ден животът им коренно се промени. Вече не можеха да ходят в събота вечер в „Каза Медичи“ — италианския ресторант в луксозния хотел „Тадж“, или в „Ориент Експрес“ в новия хотел „Тадж Палас“. Дори вече не се обличаха както преди. Раджив носеше курта, защото му бяха намекнали, че е добре да си изгради един „по-индийски“, не толкова европейски образ. Така че завинаги се прости с дънките, които носеше, когато не беше на работа, събу италианските обувки, които Соня му купуваше, и ги замени със сандали. Запази обаче слънчевите си очила „Рей Бай“ — овални, с метална рамка, които бяха на мода по онова време. В интерес на истината индийското облекло беше по-приятно за носене и по-подходящо в безмилостните горещини, отколкото европейските дрехи. Куртата от суров памук се обличаше върху панталони тип пижама или чуридари — широки в бедрата панталони, които се стесняват надолу и падат на дипли до глезените. Носеше също характерната шапка на членовете на ИНК и Индира смяташе, че е възрастта заприличва все повече на баща си Фероз.
	Веднъж взел решение, Раджив повече не се обърна назад. Щом животът го поставяше пред това изпитание, той щеше да се опита да се справи по възможно най-добрия начин. Старите идеали, за които дядо му говореше, когато бяха юноши — борбата срещу бедността, стремежът към равенство, светският характер на държавата, принципите, които беше наследил от майка си, станаха и негови. Не влизаше в политиката, за да натрупа богатство или власт, защото те никога не го бяха привличали. Не хранеше лични амбиции, но имаше идеи за Индия. Ако можеше да допринесе с нещо за живота на страната, трябваше да го направи добре информиран.
	Трудно му беше обаче да се откъсне от своя свят — света на технологията, на доказаните факти, на конкретните неща, които се управляват от познати и доказуеми закони. Самолетът лети, защото въздухът поддържа крилата му. Какво поддържа успеха на един политик? Възможните отговори бяха много, вариантите също, но нямаше никаква сигурност, с изключение на неговия случай — имаше фамилно име, което беше разпознаваема марка. Интелектуалците и противниците на Индира му го казаха в лицето: „Единствената квалификация, която има Раджив, това са неговите гени“. Привилегированите класи бяха обезпокоени от това, което смятаха за нова проява на непотизъм от страна на Индира. Огромната маса индийци обаче го приемаха по свой начин, през призмата на традицията, според която синовете следват призванието на родителите си. В продължение на векове в селата и градовете на Индия майстори занаятчии, музиканти, писари, готвачи, коняри, лечители, архитекти и политици предаваха на децата си тайните на своята професия. Привличайки Раджив към политиката, Индира и нейните единомишленици от партията просто последваха една утвърдена традиция.

	* * *

	По време на първата си предизборна кампания Раджив трябваше да се пребори със собствената си стеснителност. Той, който държеше ревностно на личния си живот, трудно понасяше да бъде център на вниманието и да отговаря на въпросите на журналистите. „Политиката никога не е била моята стихия — заяви веднъж на един репортер, който го питаше защо се кандидатира на изборите. — Кандидатирам се, защото трябваше по някакъв начин да помогна на майка си.“ Искреността му го превърна в обект на подигравки и скоро той се научи да мери думите си, да дава винаги ясни отговори, които не можеха да предизвикат недоразумения или да бъдат тълкувани двояко.
	Говоренето пред публика без записки също не беше лесно, защото трябваше не само да каже това, което искаше, но и да създаде контакт с хората, дошли да го чуят. Митингите се провеждаха на селските площади и организаторите невинаги разполагаха със средства, за да поставят навес, който да ги пази от горещината. В повечето случаи Раджив се оказваше пред хилядно мнозинство, застанало под палещите лъчи на слънцето. Някои седяха върху рогозки на земята, повечето — прави отзад, и всички идваха да получат благословията на мъжа, който вече беше част от плеядата персонажи в митологията на Индия. Имаше много бедни селяни, защото Амети беше изостанал район в щата Утар Прадеш. Имаше обаче и собственици на магазини, работници, големци от селото, сикхски предприемачи, чиито тюрбани изпъкваха сред множеството, много работни младежи, рояци деца, някои от които с протърканата униформа, предоставена от английски училища, мюсюлманки със забулени лица, индуски селянки с многоцветни сарита… Всички стояха плътно един до друг въпреки 40-градусовите температури. Миришеше на пот, на прах и на биди — ръчно свити цигари, познати като „цигарите на бедните“. Преди да започне да говори, Раджив сваляше гирляндите от оранжеви карамфили, които грееха върху бялата му курта, и ги поставяше върху маса или ги връчваше на помощника си. Стилът му беше много различен от този на брат му. Не беше високопарен, нито екзалтираше тълпата. Тъкмо обратното — скромността и любопитството му го караха да задава много въпроси. По време на многобройните си полети Раджив бе мечтал в пилотската си кабина за една по-справедлива, по-благоденстваща, по-модерна, по-хуманна страна. Сега, когато беше на земята, действителността изглеждаше различно: изостаналостта беше ужасяваща, липсата на средства отчайваща, а бедността — извънмерна. Как беше възможно? Къде системата не работеше? В моментите на почивка той изваждаше от една черна чанта някакъв сребрист предмет, който будеше всеобщо възхищение.
	— Това е революционно изобретение — каза Раджив. — Един ден ще бъде популярно като калкулатора и пишещата машина.
	— За какво служи? — полюбопитства един млад член на партията.
	— За много неща. Аз ще го използвам, за да създам база данни и да следя изпълнението на подобренията, които ще предприемем тук, в Амети.
	Предметът беше лаптоп — един от първите, появили се в Индия. Методът на Раджив се състоеше в установяване на проблемите, за да може после да знае къде би могъл да се намеси, за да ги реши. Някои бяха очевидни, като липсата на шосета, която принуждаваше малката предизборна група да върви пеша — понякога в продължение на час и повече — по тесни черни пътища между ниви, където недохранени волове оряха земята. Повечето жилища бяха кирпичени колиби, които селяните трябваше да издигат отново след всеки дъждовен период. Тези села не разполагаха с никаква комуникация с останалата част от страната. „Поне би могло да им се инсталира сателитен телефон!“ — казваше си Раджив. Имаше обаче лъч надежда. Когато питаше бедните селяни от какво най-много се нуждаят, никога не искаха храна, пари или колиба, в която да се подслонят — все належащи нужди. Най-бедните искаха училища за децата си. На първо място образование, и непосредствено след него — медицински центрове.

	* * *

	Както се очакваше, Раджив спечели с голямо мнозинство. Соня първа го поздрави. Прегърнаха се. Тази победа вдъхна на мъжа й увереността, от която толкова се нуждаеше, и Соня веднага разбра това по спокойното му и доволно изражение. Беше наградата му за толкова месеци, изпълнени с мъчително напрежение. Соня почувства, че този опит започва да допада на мъжа й, въпреки че тя тъгуваше по миналото. „Преди бракът ни беше предсказуем, интимен — щеше да каже по-късно Соня. — Имаше дни, наситени с дейности, последвани от дълги периоди на свободно време. Сега беше обратното. Животът ни се изпълни с хора, стотици на ден — политици, партийни работници, — и всичките идваха с исканията си и със спешните си проблеми. Времето вече не стигаше и всяка минута, която Раджив прекарваше с нас, беше ценна.“*
	[* _Rajiv_, от Sonia Gandhi, op. cit., стр. 7.]
	Раджив обаче не можеше да свикне с медийния натиск. Отговаряше колебливо, с прекъсвания. „Вие, журналистите, се нахвърляте като тигри върху политиците“ — заяви той веднъж ядосано. Същевременно усещаше, че все повече хора го оценяват положително. Контрастът с личността на брат му беше толкова голям, че му печелеше привърженици. Санджай беше оставил спомена за един рязък, безмилостен и груб в упражняването на властта човек. Раджив беше неговата противоположност — мек, с безупречни обноски, роден посредник, който използваше здравия разум, за да разрешава конфликти, и най-вече човек без странни контакти, нито подозрителни обвързвания. „Искам да привлека нов вид хора в политиката — заяви той пред _Сънди Таймс_, — интелигентни, млади, с прозападни идеи, напредничави, чийто идеал е просперитетът на Индия, а не тяхното собствено благосъстояние.“ Показваше винаги истинското си лице — на почтен, учтив и добър човек. Скоро щяха да го нарекат Мистър Клийн*. Отгоре на всичко имаше хубаво и фотогенично семейство, въпреки че Соня беше много по-несговорчива от него, когато ставаше въпрос да я снимат или интервюират. Страхът и омразата й към медиите се бяха превърнали в константа в живота й.
	[* Букв. Господин Чистота (англ.). — Б. пр.]
	Раджив положи клетва като депутат три дни преди да навърши трийсет и седем години. Обяви се открито в полза на модернизацията, на свободното предприемачество и отварянето на страната за чужди инвестиции. Потеше се под същия свод, в който бяха отеквали речите на дядо му и на майка му. Вероятно Неру би се огорчил, ако видеше внука си в тази огромна зала като обикновен представител на народа. Същевременно би се почувствал доволен, защото също като него Раджив вярваше, че решението на много от бедите на Индия се корени в подходящото прилагане на науката и технологиите.

	* * *

	Усмивката се върна на лицето на Индира. Синът й изпълняваше с учудваща ефикасност длъжността си на личен съветник и тя реши, че той е подходящият човек, на когото да възложи един амбициозен правителствен проект, чиято цел беше да подобри имиджа на страната. Ставаше дума за организирането на Азиатските игри, които щяха да се проведат в Делхи след две години. Проектът предвиждаше строителство на хотели, автостради, няколко стадиона и квартал, в който да се настанят спортистите. Щяха да се възползват от инициативата, за да разширят покритието на сигнала на цветната телевизия, който се хващаше само в центъра на големите градове. За изпълнението на проекта се изискваше човек с организационни способности, предприемчив и с богато въображение. Индира сметна, че това ще бъде истинско предизвикателство за сина й и ако той се справеше с него, това щеше да подобри образа му в обществото и да му послужи като трамплин към националната политика. Внезапно Раджив се оказа в ролята на координатор на архитекти, строители и финансисти и разпоредител на огромен бюджет.
	Соня нямаше никакви амбиции да участва в обществения живот — нещо, което Манека толкова горещо желаеше, — било като доброволка в хуманитарни дейности или като домакиня на видни личности. Задоволяваше се е мястото си в сянката на свекърва си и се стараеше домът на министър-председателката да функционира по най-добрия начин. В онези дни отношенията между Соня и Индира станаха по-близки от всякога. „С Раджив знаехме колко дълбоки са раните й и се стараехме да я щадим.“ Свекърва й беше благодарна, че двамата са край нея. Говореше с много любов и признателност за начина, по който Раджив „беше предложил помощта си и бе поел някои от задълженията й, свързани с работата в партията“. Когато приключи едногодишният траур, по време на който Индира беше носила само бели, черни или кремави сарита, Соня й избра прекрасно златисто сари с кашмирски бродерии за откриването на една важна конференция на азиатските страни.
	— Това сари подхожда на декорацията на залата, където ще се проведе конференцията. Харесва ли ти?
	— Много — отвърна Индира, — идеално е за хората, които следят събитието на цветните си телевизори.
	Когато я видя отново облечена с цветно сари, приятелката й Пупул й каза:
	— Радвам се, че го преодоляваш.
	Лицето на Индира се помрачи и тя не отговори нищо. На следващия ден обаче й изпрати писмо: „Каза една фраза — че бих могла да преодолея скръбта си. Човек може да преодолее омразата, завистта, алчността и много други отрицателни и разрушителни емоции. Но скръбта е нещо различно. Не може да се забрави, нито да се преодолее. Човек трябва да се научи да живее с нея, да я вгради в собствената си същност и я направи част от живота“.*
	[* _Indira Gandhi: A Biography_, от Pupul Jayakar, op. cit., стр. 424.]


>>	30.

	Манека беше тази, която наруши хармонията. Наблюдаваше с неудоволствие как наследството на мъжа й се изплъзва от ръцете й, макар да знаеше, че не й е било възможно да се кандидатира на изборите, тъй като нямаше необходимата възраст. Винаги бе изпитвала дълбоко презрение към Раджив и сега започна да дава изявления пред медиите, наричайки го „ленив, неспособен да се вдигне от леглото преди десет сутринта“. В тези изявления прозираше идеята, че тя, наследница на фамилията Ганди и майка на единствения син на Санджай, е най-подходяща, за да замести един ден Индира на върха на властта. „Как може Раджив да стане приемник на брат си, като никога не е обичал политиката и е женен за италианка“ — питаше тя. Манека първа използва чуждия произход на Соня като оръжие срещу семейството. Раджив и Индира, които веднага предусетиха опасността, помолиха Соня да ускори необходимите формалности за придобиване на индийско гражданство, на което имаше право по силата на сключения от нея брак. Трябваше да стори това отдавна, но винаги го отлагаше от чиста леност. Соня наивно бе вярвала, че е достатъчно да се чувства индийка и да спазва обичаите и да изпълнява ритуалите на обществото, за да стане гражданка на страната. Вече бе прибрала полите, тесните панталони, дънките, блузите без ръкави и деколтираните тоалети в гардеробите. Обличаше се по европейски само когато отиваше в Италия при родителите си. В Индия носеше само сарита или мюсюлманската версия на националния индийски костюм _шалвар камиз_ — широки памучни панталони и туника с много копчета. Това обаче не беше достатъчно. Сега имаше нужда от официално одобрение, от гражданство, от паспорт. Така че една сутрин отиде в министерството на вътрешните работи и в продължение на часове попълваше формуляри и отговаряше на въпросите на учтиви чиновници. След няколко седмици получи писмо: „С настоящото правителството на Индия предоставя на Соня Ганди удостоверение за натурализация и заявява, че същата има право на всички привилегии, задължения и отговорности на индийски гражданин…“ Сред документите, придружаващи паспорта, бяха номерът и адресът на изборния пункт, където трябваше да гласува.
	С безразсъдните си изявления Манека успя единствено да раздразни свекърва си. Когато младата жена й показа макета на книгата, която бе подготвила за покойния си мъж, Индира направо подскочи от възмущение, твърдейки, че част от съдържанието и текстовете под снимките са вредни и изопачават истината. Не можеше да се публикува в този вид.
	— Но презентацията е след три дни!
	— Трябваше да ми покажеш окончателния макет по-рано, а не в последния момент. Ще отложиш презентацията, за да въведеш необходимите промени.
	— Не мога, вече всичко е организирано.
	— Няма да позволя книгата да излезе в този вид.
	Манека си тръгна разярена, като затръшна вратата след себе си.
	— Манека! — извика Индира. — Ела веднага!
	Младата жена се върна. Този път не приличаше на уплашено кученце. Държеше се предизвикателно, като непокорна тийнейджърка. Издържа погледа на свекърва си.
	— Нещата не могат да продължават така, Манека. Няма да допусна да правиш глупави изявления пред медиите, нито да публикуваш каквото ти скимне за семейството.
	Манека се колебаеше дали да отговори, или да изтърпи укорите. Индира прибягна към лъжа, предчувствайки, че снаха й ще се уплаши.
	— Ако искаш да се изнесеш от тази къща, няма да те спра — каза й тя твърдо.
	Манека се изкушаваше да използва единственото оръжие, с което можеше да нанесе смъртоносен удар на Индира — да й отнеме внука. Индира продължи:
	— Ако продължаваш така, ще прекратя напълно връзката с теб. Ти избираш или това, или да продължим да бъдем приятелки.
	Манека сви ръце в юмруци и замълча — може би сега не беше моментът да се лишава от тази толкова ценна връзка. Сведе поглед, после промълви:
	— Добре, ще отложа представянето на книгата и ще променя текстовете под снимките.
	Индира въздъхна облекчено. Съзнаваше, че е спечелила една битка, но беше сигурна, че няма да е последната. За момента кризата беше предотвратена.

	* * *

	Арогантната и упорита Манека продължи да засилва напрежението. Беше се убедила в две неща: първо, че за нея няма място в структурата на властта, оглавявана от Индира, и второ, че би могла успешно да съперничи на свекърва си. Така че реши да удвои предизвикателното си и дръзко държане и да мобилизира около себе си последователите — сега детронирани — на Санджай. Беше се съгласила да произнесе реч в град Лакнау, столица на щата Утар Прадеш… пред група дисиденти от ИНК, предвождани от един стар приятел на Санджай. Индира беше бясна: „Предизвикват ме с минибунт“ — каза тя на Пупул, след като Манека я осведоми, че е успяла да привлече на своя страна стотина членове на Законодателното събрание на щата Утар Прадеш, останали верни на Санджай. Индира й изпрати съобщение: „Ако отидеш в Лакнау, повече не се връщай в къщата ми“. Майска отстъпи и се извини, но вече ставаше ясно, че сблъсъкът е неизбежен. Това опърничаво и твърдоглаво „момиченце“, което й вгорчаваше живота, я изваждаше извън кожата й — нещо, което не успяваха да постигнат дори могъщите й и много по-опитни и коварни политически противници.
	В опит да успокои духовете Индира я заведе на пътешествие в Кения с Рахул и Приянка. Само че Манека би предпочела да отиде в Лондон, на мястото на Раджив и Соня, за да присъства на сватбата на Уелския принц и Даяна Спенсър. Индира ги беше изпратила там от свое име, за да представи в чужбина този, който най-вероятно щеше да я наследи. Това наистина беше посещение с блясък, в компанията на най-могъщите и отбрани личности в света. В замяна на това Манека отиваше с децата „да гледа животни“. Оплака се, че единствено тя от семейството няма дипломатически паспорт. Почти не размени дума с племенниците си през цялото пътуване и едва отговаряше на свекърва си, когато тя я викаше или се опитваше да я разведри. През цялото време стоеше настрани, с намръщено лице, защото в действителност не желаеше да бъде там. Когато в посолството в Найроби трябваше да поздрави представителите на многобройната индийска колония, тя го направи толкова неохотно и студено, че на всички им стана неловко. Мълчеше навъсено — не се знаеше дали се отегчаваше, или просто нищо не я интересуваше. Или дали не кроеше нещо. Или и трите неща наведнъж.
	Майка й обаче наистина кроеше нещо, което щеше да предизвика истинска буря. Уреждаше продажбата на списанието _Сурия_ на виден симпатизант на РСС (Раштрия Сваямссиак Сангх) зад гърба на Индира. Когато тя научи, страшно се ядоса. РСС беше крайно-дясна индуистка политическа организация с почти военна дисциплина, която беше замесена в масовите убийства по време на Разделянето. Индира винаги бе смятала РСС за „най-голямата заплаха за Индия“ заради фанатичния й и дискриминационен характер. Беше убедена, че тази партия може да доведе страната до гибел. Нима един от убийците на Махатма Ганди не беше член на РСС? Тази продажба, която в крайна сметка се осъществи, беше истинска провокация. Въпреки че Манека и майка й бяха собствениците на списанието, то беше видяло бял свят благодарение на контактите и влиянието на Индира. Напрежението в семейството достигна критична точка. От месеци Раджив избягваше да се среща със снаха си вкъщи. Съжителството с Манека ставаше нетърпимо.
	Индира знаеше, че конфликтът със снаха й ще я отдели от внука й, и това я разстрои дълбоко. Чувстваше, че от всички предателства, които бе преживяла, това беше най-тежкото, най-пагубното и най-жестокото, защото идваше от член на семейството и засягаше детето на любимия й син. Неминуемостта на една нова криза, този път окончателна, я потискаше и изтощаваше. Направи последно усилие заради внука си. Изпрати стария си учител по йога, гуру Дхиренда Брахмачари, който още я посещаваше от време на време, да преговаря за откупуването на списанието — на каквато и да е цена — от новите му собственици. Те обаче отхвърлиха предложението. Индира се намираше в задънена улица. Стотици милиони души, цялата страна очакваше развръзката на този телевизионен сериал на живо — истинско риалити шоу, изпреварило времето си.
	Индира беше в Лондон за откриването на Годината на Индия — колосално усилие на правителството й за насърчаване на културния, техническия и търговския обмен между Индия и Запада. Бе взела и Соня със себе. На церемонията по откриването присъстваха много политици, учени, вилни личности от света на културата, аристокрацията и медиите. Индира изпита силно вълнение, когато оркестърът, дирижиран от Зубин Мета*, парси като бащата на Индира, изпълни националните химни на Индия и Обединеното кралство и публиката се изправи на крака. В това имаше особена символика, защото за пръв път националният химн на Индия се изпълняваше публично в Лондон, бившата столица на империята. Дори Соня изтръпна от вълнение. Индира, изискано облечена благодарение на грижите на снаха си, сияеше с доброто си настроение на приемите и вечерите по време на събитието и никой не можеше да предположи тревогата и неспокойствието, които я разяждаха отвътре. Съобщенията, които получаваше от къщи, недвусмислено говореха, че Манека смята да напусне семейния дом и е решила да й се противопостави открито. Соня мълчеше, очаквайки неминуемия момент на разрива.
	[* Световноизвестен индийски симфоничен диригент (р. 1936). — Б. пр.]
	Манека беше изчислила датата внимателно, възползвайки се от отсъствието на Индира и Соня, както и че Раджив, твърде погълнат от работата си, почти не стъпваше вкъщи и избягваше да я среща. Младата жена не беше послушала Индира и беше отишла в Лакнау, където пред последователите на Санджай произнесе пламенна реч, но внимавайки да не прояви нелоялност към министър-председателката. „Дълъг живот на Индира Ганди!“, „Санджай е безсмъртен!“ — гласяха плакатите, които организаторите на срещата бяха поставили на много места. „Винаги ще уважавам порядките и името на великото семейство Неру-Ганди, към което принадлежа“ — каза накрая Манека.
	Тази проява на привидна лоялност не умилостиви Индира, която се върна от Лондон сутринта на 28 март 1982 г. с твърдото намерение да даде урок на снаха си. Когато Манека отиде да я поздрави, Индира я прекъсна рязко:
	— После ще говорим.
	Манека се затвори в стаята си и чака дълго време. Най-после един прислужник почука на вратата.
	— Влез — каза Манека.
	Мъжът пристъпи напред. Носеше поднос с храна.
	— Какво е това?
	— Госпожа Ганди ми поръча да ви кажа, че не желае да обядвате със семейството.
	— Отнесете го. Не възнамерявам да се храня в стаята си само защото го е казала тя.
	Мъжът се подчини. След час се върна.
	— Госпожа министър-председателката иска да ви види веднага — каза учтиво той.
	Краката на Манека трепереха, докато вървеше по коридора. Беше настъпил решителният момент. В салона обаче нямаше никого. Почака няколко минути, които й се сториха безкрайни и в които отново загриза ноктите си, както правеше като малка. Внезапно чу шум и се появи Индира — гневна, боса, придружена от гуру Дхирендра Брахмачари и от секретаря Дхаван. Искаше да й бъдат свидетели.
	При нормални обстоятелства Индира щеше да се справи с проблема с обичайната си ловкост, изчаквайки подходящия момент, за да действа. Сега, може би защото мисълта, че ще се раздели с внука си, замъгляваше разума й, Индира падна в капана, който й беше устроила снаха й. Почти не се разбираше какво говори. Чу се обаче високо и ясно, когато, сочейки Манека с пръст, й извика:
	— Напусни веднага тази къща!
	— Защо? — попита Манека с престорена наивност. — Какво съм направила?
	— Чух всяка дума от речта, която си произнесла!
	— Ти даде съгласието си.
	Манека твърдеше, че я е дала на Индира, за да я одобри. Наистина Раджив я бе изпратил по телекс в Лондон. Майка му я беше прочела, но не беше отговорила. Бе решила да даде мнението си, след като се върне.
	— Казах ти, че не трябва да говориш в Лакнау, но ти не ме послуша! Всяка твоя дума беше пропита с отрова… Да не мислиш, че не си давам сметка? Махай се! Напусни тази къща веднага! — изкрещя тя. — Върни се при майка си!
	— Не искам да ходя при майка си — отвърна предизвикателно Манека.
	— Ще отидеш. Щом сте се наговорили с измета в тази страна и им продадохте списанието, което създадохте благодарение на контактите, които ви предоставих, не искам да виждам нито теб, нито майка ти.
	Манека се разплака, но добави:
	— Трябва ми време, за да приготвя багажа си.
	— Имаше достатъчно време. Ще си отидеш, когато аз ти кажа. Ще изпратим багажа ти по-късно. Ти и майка ти сте боклук! — извика Индира, напълно изгубила контрол.
	Манека се отправи към стаята си, като крещеше:
	— Няма да позволя да обиждаш майка ми!
	Индира обаче беше решена да я изгони. Не можеше да се овладее, всичките оскърбления, натрупани още с влизането на Манека в къщата, избухваха като прегради на язовир, пометени от яростна вълна.
	— Върви си! Веднага се махай! И си вземи само дрехите, нищо друго не е твое!
	Манека се затвори в стаята си, откъдето се обади на сестра си Амбика и й каза за случилото се, за да уведоми медиите и да поиска помощ. Амбика позвъни на писателя Кушвант Сингх и го помоли да отиде в дома на министър-председателката.

	* * *

	Бурните взаимоотношения между свекърва и снаха са част от хилядолетната култура на Индия. До такава степен, че много продукции на Боливуд са по истории, които пресъздават с най-големи подробности тези домашни конфликти. Случилото се в дома на върховния ръководител на страната изложи цялото семейство пред очите на публиката по начин, който и най-опитните кинопродуценти дори не биха могли да си представят.
	Към девет часа вечерта тълпа от фотографи и журналисти, включително чуждестранни кореспонденти, се събраха пред външната врата на къщата. Полицията, която охраняваше дома на премиера, не знаеше кого да пусне и кого не. Амбика и братът на Манека влязоха безпрепятствено, след като бяха посещавали тази къща в продължение на осем години. Отидоха в стаята на сестра си, която, потънала в сълзи, тъпчеше в куфарите каквото можеше. Внезапно, когато обсъждаха как да действат, Индира влезе в стаята.
	— Върви си! Казах ти да не отнасяш нищо!
	Амбика, чийто коварен език Индира познаваше много добре, се намеси:
	— Няма да си ходи! Това е нейният дом!
	— Не е нейният дом! — извика Индира с изскочили от ярост очи. — Това е домът на премиера на Индия! — И сочейки Манека, добави: — Тук не може да идват хора без мое разрешение!
	Амбика понечи да каже нещо, но Индира я прекъсна:
	— Амбика Ананд, не желая да говоря с вас.
	— Нямате никакво право да говорите така на сестра ми! — заяви Амбика, без изобщо да се смути. — Това е домът на Санджай, а сестра ми е жената на Санджай! Така че това е нейната къща. Никой е може да я изгони от нея.
	Тогава Индира направо полудя. Това, което не бяха постигнали и най-големите й врагове, го постигнаха тези две сестри. Виковете на Индира стреснаха Соня, която изтича да предупреди Раджив в кабинета му на Акбар Роуд. Раджив се опита да овладее ситуацията с помощта на един свой братовчед и сътрудник. Помолиха началника на охраната, висок и як сикх, да изгони сестрите от къщата. Мъжът предпазливо отговори:
	— Господине, мога да изпълня тази заповед, ако я получа писмено.
	Раджив беше готов да напише такава заповед, но братовчедът му се намеси.
	— Не го прави — каза му той. — Не подписвай нищо, което после може да бъде използвано от медиите срещу теб или срещу семейството. Искате или не, Манека има право да живее в тази къща. Подписването на документ за изгонване може да ви донесе само неприятности.
	Раджив погледна сикха, който кимна утвърдително, напълно съгласен с думите на братовчед му.
	— Не е разумно — добави братовчед му.
	— Добре — съгласи се Раджив, отказа се от намерението си и отправи поглед към дъното на коридора, откъдето внезапно се разнесе оглушителен шум.
	Двете сестри, затворили се в стаята на Манека, бяха пуснали с пълна сила на видеокасетофона боливудски филм, така че Индира, която беше в съседната стая, да разбере, че двете ще правят каквото си поискат. Междувременно планираха стратегията си и точния час, в който ще излязат от къщата. Секретарят Дхаван и гуру Дхирендра Брахмачари служеха за посредници. Всеки път, когато Дхаван влизаше, за да им каже да си тръгнат, те му отправяха нова молба. Първо поискаха вечеря, която им беше сервирана в стаята, после му казаха, че кучетата също трябва да ядат и секретарят нареди да ги нахранят, само че за негов лош късмет Шаба, ирландската хрътка на Манека, възбудена от враждебната обстановка в къщата, леко го ухапа по ръката.
	Така минаха два часа, докато сестрите наредиха да нанесат кашоните, куфарите и пакетите им. Когато вече бяха навън, Дхаван дойде отново, този път придружен от гуруто.
	— Съжалявам, но имаме заповед да претърсим багажа ви — каза той.
	— Чудесно — заяви Манека, — тъкмо всички ще видят как ме претърсвате.
	И тя започна да отваря нарочно кашоните, да изважда дрехи, обувки, книги…
	Внезапно светкавиците на фотографите откъм оградата осветиха нощта като малки фойерверки. Индира се появи на прага и каза на секретаря си да не настоява повече за претърсването. Беше разбрала, че снаха й е спечелила, и започна да отстъпва. Манека чисто и просто бе приложила един от уроците на свекърва си: „Остави враговете ти да правят каквото искат срещу теб, но винаги на публична светлина, за да покажат най-лошата си страна“. Когато жалкият спектакъл на претърсването приключи, Манека и сестра й се върнаха в стаята й с настояване първо да изпратят вещите и кучетата в новото й жилище. Последното условие беше, че няма да си тръгнат без малкия Фероз Варун.
	В тази злополучна нощ най-голямата грешка на Индира беше опитът и да задържи двегодишния си внук. Преди свадата бе наредила да го заведат в стаята й. През деня бе имал лека температура. Когато прислужниците отидоха да го вземат, Индира отказа да им го даде.
	— Внукът ми остава при мен — каза тя в пристъп на безразсъдно заслепение.
	Манека заяви, че ако не й дадат сина, ще седи пред вратата, докато не изпълнят желанието й. Младата вдовица смяташе да се възползва от ролята си на жертва, прибягвайки до оръжието на Махатма Ганди — гражданското неподчинение. Индира се бореше отчаяно да задържи внука си. Накара да извикат П. Ч. Александър, главния й секретар, който, събуден посред нощ, помисли, че е избухнал международен конфликт. „Никога не я бях виждал толкова разстроена, толкова разтревожена, толкова нервна и напрегната, колкото онази нощ — щеше да каже той. — Лицето й изразяваше неописуема тревога.“
	— Мадам — каза й Александър, — изправяли сте се пред толкова кризи през живота си, пред толкова политически битки, пред смъртта на сина си. Защо сега реагирате така?
	— Александър, това момиче иска да ми отнеме Фероз Варун. Знаеш колко съм привързана към сина на Санджай. Той ми е внук. Искат да ми го вземат.
	Индира не беше на себе си. Мисълта, че ще изгуби внука си, замъгляваше разсъдъка й. Беше невъзможно да я успокоят, да я убедят, че правото е на страната на снаха й. Беше министър-председател, но не можеше да стори нищо срещу факта, че Манека е майка на момчето. Нима в Индия не господстваше върховенството на закона? Адвокатите, които извика посред нощ, за да я посъветват как да задържи детето, бяха единодушни, че нищо не може да се направи.
	— Госпожо — заяви накрая един от тях, — ако задържите детето, снаха ви ще подаде жалба срещу вас и ще бъдете принудена да го предадете на полицията, която от своя страна ще го върне на майка му. Препоръчвам ви да си спестите тази неприятност.
	Битката беше изгубена. Индира отиде в стаята си и се загледа в момчето, което спеше и дишаше спокойно и равномерно. Тя се разплака. Рядко я бяха виждали да плаче толкова дълго и толкова горчиво. За нея синът й сякаш умираше за втори път. Когато бавачката дойде да вземе момчето, Индира й направи жест с ръка, извади го от люлката и дълго време го притискаше към себе си, защото знаеше, че го вижда за последен път. После й го подаде съкрушена, бършейки сълзите си с края на сарито.
	Минаваше единайсет вечерта, когато Манека, носейки полузаспалото дете в ръце, излезе най-после от къщата и се качи в една кола заедно със сестра си. Избухналите светкавици на фотоапаратите осветиха цялата сцена на заминаването й. Снимки, които отговаряха на образа, който тя искаше да представи — на лоялна снаха, малтретирана жестоко от могъщата си и властна свекърва. „Манека поздравява журналистите от колата“ — гласеше текстът под снимката, която излезе на другата сутрин на страниците на всички вестници в Индия, както и в някои в чужбина. Ежедневникът _Индиън Експрес_ публикува статия, в която сравняваше усилията на министър-председателката да изгони Манека с опит „да убие оса с брадва“. Индира беше загубила и знаеше това.
	Сърцето на Соня се късаше от мъка, когато я виждаше толкова съкрушена. Тази развръзка натъжи дълбоко и нея, въпреки че я очакваше, проявявайки може би по-голяма прозорливост от самата Индира. Страдаше, защото се бе грижила за момчето още от раждането му и беше като втора майка за него. Появата му на белия свят навяваше спомени за щастливия семеен живот след бурните месеци на извънредното положение. Хармонията бе продължила кратко, до смъртта на Санджай, но беше оставила дълбока следа във всички членове на семейството. Приянка и Рахул също бяха свикнали с присъствието на малкия си братовчед и го смятаха по-скоро за свое братче. През следващите дни Индира казваше на всеки, който идваше да я види: „Знаеш ли? Манека и Фероз Варун напуснаха дома ни“, сякаш беше съвместно решение на двама възрастни хора. Цялата страна знаеше до най-малките подробности това, което се бе случило.


>>	31.

	Да рисува. Да се съсредоточи във всяка мазка с четката, без да й трепне ръката. Да смеси отново и отново боите в палитрата, да намери правилния тон, точния цвят. Да свали очилата си и отново да ги сложи. Да напредва бавно, стъпка по стъпка. Да стърже с шпатулата, да изглади, да почисти, да нанесе цветните щрихи, да започне отначало… За Соня курсовете по реставрация на старинни маслени платна в Националния музей бяха като терапия, благодарение на която се откъсваше за няколко часа от ежедневието. Тези откраднати моменти й доставяха дълбоко удовлетворение и сега беше сигурна, че това щеше да е истинското й призвание, ако животът не я беше тласнал в друга посока. Тази дейност й позволяваше да развие потенциала си, характера си на перфекционист, който обича да подрежда, да преправя, да подобрява. Реставраторът трябваше да се намесва по незабележим начин, да интерпретира намеренията на оригиналния художник. Тази дейност не подхождаше на бунтари, стремящи се винаги да наложат своето мнение. Беше за хора като нея — меки, неконфликтни и по-скоро добродушни, които накрая винаги се приспособяваха и се възползваха по най-добрия начин от съществуващото положение. Сега можеше да се посвети на любимото си занимание, защото домът й отново се бе превърнал в спокоен пристан, както по времето преди Манека да се нанесе в него. Индира постепенно възвърна душевното си равновесие, обградена от любовта на внуците си, които й оставаха.
	Грижата за домакинството беше в сигурните ръце на Соня, което означаваше например, че може да организира вечеря за Митеран или прием за мюсюлмански ръководители на обяд и друг за партийните лидери вечерта.
	Соня винаги се стремеше да планира заниманията и ангажиментите си според свободното време на Раджив и свекърва си. Чувстваше, че и двамата сега се нуждаят повече от всякога от стабилност, уединението и откритите и искрени отношения, които намираха в лоното на семейството и които им помагаха да се откъснат от напрегнатия политически живот и да се възстановят от уморителната битка с Манека. Между четирите стени на дома си нито Раджив, нито Индира трябваше да мерят думите си и да преценяват какво казват и на кого го казват. Соня охраняваше свещена обител, която ги предпазваше от шумната политика и където отдъхваха като воини след битка. „Грижех се за съпруга си с безусловна любов“ — щеше да признае по-късно Соня. Същото би могла да каже и за Индира. Раджив й беше дълбоко благодарен, че бе подкрепила решението му да влезе в политиката, което бе променило коренно живота й. Според индуската традиция мъжът и жената са половините на едно цяло. С теб се чувствам точно така» — гласеше бележката, която той й остави един ден, преди да отиде на работа.
	По същото време Надя, по-малката сестра на Соня, дойде да живее в Ню Делхи със съпруга си, испански дипломат. Имаше фини черти, тъмна коса и притежаваше вродена изтънченост, обичаше да чете и под влияние на мъжа си се увлече по испанската литература. Амбицията й беше да стане преводач от италиански на испански. В момента беше заета с дъщерите си, които бяха твърде малки, така че оставяше тези планове за бъдещето… Соня беше щастлива, че сестра й е толкова близо до нея, че могат да излизат заедно е децата на двете семейства в края на седмицата, да присъстват на вечери с приятели, на които се събираха космополитни индийци и европейци, живеещи в града. Светският живот на Надя и мъжът й беше много по-наситен от този на Раджив и Соня, защото бяха част от дипломатическия корпус в града. Участваха в толкова събития — вечери, коктейли, приеми, откривания на изложби, представяния на книги, концерти, партии поло… и нищо не предвещаваше разногласията, които се зараждаха в брака им. До Соня стигнаха слухове, но тъй като сестра й не беше споделила нищо, тя не им обърна внимание. Не възнамеряваше да вярва на местните клюки.
	Един ден обаче Надя я посети много рано, когато Соня приключваше със сутрешния си тоалет.
	— Как ми стои? — попита тя, имайки предвид сарито, което носеше.
	— Много си хубава — отвърна сестра й унило.
	— Тук нося само сарита. Нападат ни заради това, че съм италианка. Всъщност се чувствам удобно и в европейски, и в индийски дрехи.
	— Можеш спокойно да минеш за индийка, стига бижутата ти да не бяха толкова дискретни, за разлика от бижутата на тукашните дами… Ако аз облека сари, ще приличам на туристка, предрешена на индийка.
	— Веднъж жената на един политик се приближи до мен, за да види кръстчето, което нося на врата си, и ме попита защо нося толкова тънка верижка, вместо някоя по-голяма и биеща на очи. Тук ценят показността, въпреки че в страната има толкова бедни…
	Соня се усмихна, спомняйки си сцената. Когато се обърна, видя, че сестра й плаче.
	— Но какво се е случило?
	Надя не се осмеляваше да каже нищо. Думите не излизаха от устата й. Соня се принуди да пусне в ход цялото си умение, за да разбере какво й е. Съпругът й изневеряваше. Слухът се беше разнесъл из светските среди в Ню Делхи и унижението засилваше още повече болката.
	«Как може да е толкова безотговорен?» — запита се Соня ядосано.
	Дипломатът се беше оказал доста несериозен. Дори не правеше усилия да прикрива връзките си. Последната — с една служителка от датското посолство — бе съкрушила Надя.
	— Обеща, че ще скъса с нея, но не знам дали да му вярвам.
	Соня се разстрои много. Помоли сестра си да има търпение, да му даде нов шанс, щом й е обещал да прекрати връзката. Беше свикнала с присъствието им в Ню Делхи и щеше да й е мъчно, ако трябваше да си заминат. Надяваше се нещата между тях да се оправят. Наистина не всички бяха като Раджив. Започна да изпитва неприязън към испанския си зет.

	* * *

	Животът е изтъкан от дребни изпитания, като случилото се на Надя с мъжа й. В началото на 1982 г. семейството преживя раздялата с Рахул. Следвайки традицията, наследена от англичаните, решиха да го изпратят в пансион. Намираше се в хималайските предпланини и беше основан от един английски преподавател, останал като негов директор след получаването на независимостта. Дун Скул беше учебно заведение с отлична репутация, създадено по образ и подобие на британските колежи, където учеха синовете и внуците на привилегированите класи. Първоначално Соня се бе противопоставила на идеята. Италианските семейства нямаха обичай да се разделят с единайсетгодишните си деца, макар Раджив да й напомни, че собствените й родители я бяха пратили в пансиона към училището на монахините в Джавено.
	— Да, но бях на двайсет километра от дома си.
	Дун Скул се намираше на седем часа път от Делхи, което за мащабите на Индия беше късо разстояние. Въпреки това им беше трудно да се разделят с момчето. Същата болка бяха преживели прадядото Мотилал и дядото Неру. По тяхно време богатите семейства изпращаха отрочетата си в Англия на седемгодишна възраст. Също като прадядо си, Раджив беше убеден, че раздялата със сина му, колкото и болезнена да беше, е опит, който ще помогне на момчето да порасне, да стане самостоятелно и да закали характера си. Двамата със Соня обаче се тревожеха, че Рахул не е достатъчно зрял, за да понесе нападките и обидите на съучениците си. Вече се бяха сблъсквали с подобен род проблеми, когато Рахул и Приянка ходеха в училището в Делхи и бяха станали жертва на злостните насмешки на някои деца, които се подиграваха на семейството. Само че тогава родителите им бяха наблизо и можеха да ги защитят. «Ако ги тормозят там, далече от нас, кой ще ги утеши?» — питаше се Соня с тревога. «Понякога ще разказват всякакви глупости във вестниците за баба ти, за майка ти или за мен — написа Раджив на сина си, за да му вдъхне увереност, — но не трябва да се безпокоиш. Може в колежа някои момчета да се опитат да използват това, за да те дразнят, но ще откриеш, че повечето от тези неща не са верни… Трябва да се научиш да се справяш с тези провокации, да не обръщаш внимание на това, което може да те ядоса, да не позволиш то да те засегне.»*
	[* _Rajiv_, от Sonia Gandhi, op. cit., стр. 8]
	Това, което момчето научаваше от вестниците, бяха многобройните пътувания на родителите му. По онова време Индира пътуваше много и винаги, когато можеше, вземаше със себе са Раджив и Соня. Заедно отидоха в Ню Йорк, където Индира преживя радостта да се срещне отново със старата си приятелка Дороти Норман, която я описа така: «Пред мен беше жената, която ръководеше едно твърде сложно общество от над седемстотин милиона души, в по-голямата си част бедни и изправени пред всякакъв род проблеми; жена, която все още скърбеше за загубата на сина си, която беше по-тъжна от преди…»
	— Да, по-спокойна съм и по-тъжна — потвърди Индира. — Но справедливо ли е да искам повече? Животът беше щедър към мен както в щастието, така и в болката. Как може да се оцени едното без другото?
	Дороти щеше да си спомня с много обич за Раджив и Соня, които се държаха прекрасно с нея. Индира се гордееше със сина си. «Раджив свърши чудесна работа с Азиатските игри» — каза й тя. Организирането на игрите, открити на 19 ноември 1982 г. — деня, в който Индира навърши шейсет и пет години, — беше истински подвиг. За рекордно време бяха построени шест стадиона, три луксозни хотела и цял квартал с жилища за спортистите. Обликът на южната част на Делхи се промени завинаги. Раджив се бе справил отлично с първото си изпитание, от което излезе с репутацията на успешен и напредничав лидер, както и на добър мениджър, въпреки че медиите разобличиха условията на живот на работниците, в по-голямата си част преселници от юг — мършави мъже и жени с тъмна кожа, жестоко експлоатирани от армията от посредници, предприемачи, ръководители на строежи, строители, производители на тухли, цимент и стомана, които управляваха бюджета. Модернизирането на Индия не беше лесна задача. Да, издигаха се авангардни сгради, но с усилията на едно средновековно общество, в което децата работеха от изгрев до залез за пари, които посредниците им отнемаха. Раджив беше осъзнал, че предизвикателството е в промяната на тази проядена от корупция социална система. Огромно предизвикателство, защото индийското общество влачеше от хилядолетия недъзите си, експлоатацията на едни касти от други, на едни класи от друга. Ако в бюджета се определяха сто рупии на ден за работник, всички знаеха, че в най-добрия случай той ще вземе трийсет. Останалото оставаше в предприемача или в посредниците. Освен това стана известна една подробност, която говореше много за бедността в страната. Голяма част от кръвните проби на индийските спортисти сочеха наличието на анемия. Как тогава да се състезават с японци, корейци, малайци? Така че игрите за Раджив бяха една сладко-горчива победа.

	* * *

	Раджив невинаги можеше да придружава майка си, но Соня никога не отказваше, когато Индира я молеше за това. Никога не беше пътувала толкова — обиколи различни страни от Изтока, Индонезия, островите Фиджи, Тонга, Австралия, Филипините, както и други места в Южна Америка. Когато пътуваха до Европа, отскачаше до Орбасано, за да прегърне близките си. Соня винаги отбягваше камерите и не обичаше чиновниците да се отнасят с нея със специално внимание поради факта, че е снаха на министър-председателката. Това обикновено правеше добро впечатление както на индийската делегация, така и на чуждестранните гости. Във Вашингтон Соня установи, че отношенията на Индира с американските президенти не са се подобрили. Този път ставаше думата Роналд Рейгън, чието внимание Индира не можеше да привлече за повече от няколко минути, сякаш болестта, която по-късно го повали, вече бе започнала опустошителната си дейност. «Даваш ли си сметка? — каза тя на снаха си след краткия престой в Москва, където се срещна с Брежнев. — Бъдещето на човешкия род е в ръцете на двама старци, които твърдо стоят на позициите си, без да проявяват гъвкавост, нито желание да започнат диалог.» Соня обаче се тревожеше повече за здравето на Индира, отколкото за бъдещето на света. Беше забелязала, че когато свекърва й е уморена, на едното й око се появява тик, а клепачите й започват да треперят непрекъснато. И спеше много лошо. Понякога говореше странни неща: «Когато затворя очи, виждам една уродлива стара жена, която иска да ми навреди».
	След завръщането си в Ню Делхи Индира каза на приятелката си Пупул:
	— Получих секретни доклади, че някои извършва тантрически ритуали и черна магия, за да ме унищожи. Пупул, вярваш ли, че има зли сили, които могат да бъдат освободени чрез тантрически ритуали?
	— Дори да е вярно, защо реагираш по този начин? Така само ще направиш тези сили още по-могъщи… — отвърна приятелката й.
	— Значи да не обръщам внимание на тези доклади, които получавам всеки ден? Какво да правя?*
	[* _Indira Gandhi: A Biography_, от Pupul Jayakar, op. cit., стр. 440.]
	Пупул и Соня бяха озадачени. Дали държането й се дължеше на чувството на самота, което не я бе напускало още от малка, когато чакаше родителите си да се върнат от затвора или от санаториума? Не беше виждала внука си Фероз Варун от почти две години и както Соня, така и Пупул предугаждаха, че мъката от раздялата измъчва Индира. Държеше се все така стоически, но дълбоко в себе си беше толкова наранена, че може би губеше разума си.
	Соня не вярваше обаче в това. Приписваше приумиците на Индира на пагубното влияние на гуру Дхирендра Брахмачари, които продължаваше да се навърта в къщата, облечен в неизменната оранжева курта. Приличаше на досадна муха, която, колкото и да я пъдиш, винаги се връща. Беше още по-дебел, посивялата му мазна коса падаше върху раменете и си беше пуснал нокътя на кутрето, който беше толкова дълъг и остър, че Соня не можеше да скрие отвращението си. Всички знаеха, че гуруто плаши Индира с предполагаемите «секретни доклади», но никой не знаеше какво да направи, за да сложи край на това. Беше невероятно: министър-председателката на Индия имаше повече доверие в тези «доклади», отколкото в докладите на отдела по статистика към правителството. Във все по-честите и и силни кризи на депресия свръхестественото придобиваше тревожно значение.
	Имаше и друга причина, която обясняваше защо използва услугите на гуруто. Друг гуру — един сикх на име Пиндранвале, трийсетгодишен — я беше изправил пред най-сериозното политическо предизвикателство в живота й. Беше обикновен селски проповедник, фундаменталист, който призоваваше за прочистване на сикхизма, за връщането му към предишната му ортодоксалност и за създаване на сикхска държава. Конфликтът със сикхите датираше от Разделянето, което с всичките си ужаси и масови убийства причини дълбока травма в съзнанието на тази общност, възникнала през XV век, за да се бори срещу идолопоклонничеството и догмата на двете господстващи религии в онази епоха — индуизма и исляма. През 1947-а Разделянето разкъса страната на сикхите — Пенджаб, «страната на петте реки», една от най-красивите и плодородни области в Индия, пейзаж със златисти житни и ечемичени ниви, набразден от реки с кристално чисти води. Границата между Пакистан и Индия, прокарана от англичаните, раздели територията по средата. Западен Пенджаб се превърна в част от Пакистан; Източен Пенджаб остана в Индия, със смесено население от сикхи и индуси. В резултат сикхското население бе завладяно от силни сепаратистки настроения.
	Любопитното при Пиндранвале беше, че го бе открил Санджай. Разтревожен от възхода на умерената националистическа партия, която отнемаше много гласове от ИНК в Пенджаб, Санджай реши, че ако подкрепи и лансира Пиндранвале, ще успее да раздели и отслаби сикхския национализъм. Никой обаче не успя да предвиди, че Пиндранвале ще стане неконтролируем и накрая ще се превърне в чудовище, което сега заплашваше майка му.
	Приличаше на свят човек, излязъл директно от Средновековието, с черна, дълга мека брада, която стигаше до кръста му. Имаше пронизващи черни очички и винаги ходеше с тюрбан. Обличаше се с дълга синя туника и носеше с гордост на кръста своя _кирпан_ (сабя), дълъг един метър. Беше висок почти два метра и присъствието му внушаваше респект. Речите му, пропити с фанатичен плам, екзалтираха много сикхи, които мечтаеха за независимост от останалите индийци. Беше напуснал жена си и децата си, за да оглави многобройните си последователи, екстремисти като него. Санджай никога не бе предполагал, че с нарастването на влиянието му и на привържениците му амбицията на Пиндранвале и желанието за автономия също ще се засилят. Скоро след изборите през 1980 г., на които участва активно в кампанията в подкрепа на ИНК и дори веднъж беше на подиума редом до Индира, светият човек реши, че не желае повече да бъде марионетка на семейство Ганди, и скъса отношенията си с партията. С времето той и последователите му стигнаха до идеята за създаването на суверенна държава, наречена Кхалистан — «страната на чистите». Страната на сикхите. Проблемът беше, че за тази цел използваха насилието като средство за сплашване и натиск. През 1981 г. Пиндранвале беше обвинен, че е наредил убийството на собственика на верига вестници в Пенджаб, чиято издателска линия беше критична към дейността и идеите му. Затварянето му обаче предизвика вълна от толкова бурни и разрушителни демонстрации, че централното правителство се намеси. Самата Индира, която се колебаеше как да действа, заповяда на министъра на вътрешните работи да го освободи само три седмици след арестуването му. Направи го, за да не превърне Пиндранвале в мъченик, но вече беше твърде късно, беше влязъл в затвора като фанатичен провинциален проповедник, а излезе като национален герой. Обиколи големите градове, в които доказа голямата си популярност сред сикхската диаспора. Завръщането му в Пенджаб обаче съвпадна със засилване на насилието. Всеки ден в уличките на Амритсар и Джаландар се появяваха трупове на индуси или мюсюлмани с прерязани гърла. В различни храмове индуски богомолци ужасени откриха отрязани глави на тяхното свещено животно — кравата, захвърлени в подножието на олтарите. Към тези кървави провокации се прибавяха черните списъци, публикувани от Пиндранвале във вестниците, с имената на противниците му, които смяташе да елиминира. И изпълняваше заканите си. Синът на убития собственик на веригата вестници също беше премахнат и това вся ужас сред медиите и населението. Сикхите, които се осмеляваха да го критикуват, бяха мишена на нападките му. Върна се в затвора, но сподвижниците му продължиха да убиват опонентите му. Когато излезе, той и войнството му завзеха Златния храм в Амритсар, свещения град на сикхите.

	* * *

	Построен сред искрящите води на голямо ритуално езеро, Златният храм е сграда от бял мрамор с украшения от мед, сребро и злато. В купола му, изцяло покрит със златни листове, се съхранява оригиналният ръкопис на Свещената книга на сикхите — _Грант Сахиб_. Около езерото богомолците се движат в посока на часовниковата стрелка; вървят боси върху бляскавия мрамор, главите им са увити в цветни тюрбани, имат дълги бради и гъсти мустаци. Войнствените сподвижници на Пиндранвале окупираха това потънало в покой място. Настаниха се в сградите до храма, откъдето издаваха заповеди до командосите терористи да убиват, да грабят, да оскверняват и да опожаряват селата в Пенджаб. Докато Индира вее още не знаеше как да се пребори с тази ужасяваща креатура на Санджай, Пиндранвале приемаше телевизионни екипи от цял свят, които се отнасяха с него като към истинска медийна звезда. Полицията, чийто дух се беше сринал заради нарастването на престъпността и насилието, не смееше да влезе в това толкова свято място.
	В Кашмир и Асам също се появиха наченки на насилие, които създаваха впечатление, че страната върви към хаос и разпад. На 23 април 1983 г. един полицейски инспектор бе застрелян от хората на Пиндранвале, скрити зад решетките на прозорците, докато се молеше в Златния храм. Това убийство накара Индира да вземе решение. Но какво? Да заповяда на армията да нападне храма, с риск да предизвика яростта на останалите сикхи? Да обсади храма, докато терористите се принудят да се предадат? Индира се опита да преговаря с лидерите на умерената националистическа партия, докато грабежите и убийствата продължаваха, но Пиндранвале отхвърляше всяко споразумение, което не включваше пълната независимост на Кхалистан. Окуражен от нерешителността на централното правителство и от факта, че убийството на полицейския инспектор бе останало ненаказано, той се окопа в Акал Такхт, втората най-свещена сграда в комплекса. Сдоби се с модерни оръжия, платени от сикхите в чужбина, и превърна храма в истинска крепост. Индира, Раджив и съветниците им чакаха търпеливо по-умерените водачи накрая да се наложат или да се дистанцират от фанатичния проповедник. Смятаха, че времето работи в тяхна полза, но минаха две години, а терористите все така не напускаха храма.
	— Може ли армията да атакува храма, без да причини големи щети? — попита Индира началника на армията генерал Сундарджи, който беше заместил стария й приятел Сам Манекшав.
	Генералът разстла върху масата въздушни снимки, направени предния ден. На тях се виждаше, че всички прозорци, врати и останали отвори на сградата са защитени с чували с пръст или са заковани с дъски. Обясни й, че терористите успяват да се снабдят с оръжие, храна и муниции чрез лабиринта от тунели, които водеха извън комплекса. Така можеха да издържат безкрайно дълго.
	— Вероятността да бъдат причинени големи щети е много висока — заяви генералът.
	Бащите на нацията бяха наясно колко силна е религиозната чувствителност в страната с най-много религии в света и че тя може избухне като барутен погреб и да взриви крехкото равновесие. Затова бяха стигнали до едно негласно споразумение, според което всичките свещени места бяха недосегаеми. Именно зад това споразумение се беше барикадирал Пиндранвале, убеден, че армията кога няма да посмее да се намеси. Срещу себе си имаше една уморена, страхлива, наранена, изхабена от властта жена, изгубила самоувереността и войнствения плам, с които бе победила в конфликта с Бангладеш.
	Индира се чувстваше като заложник на терористи, които не й оставяха никаква възможност за преговори, и това я довеждаше до отчаяние. Осъзнаваше с все по-голямо безпокойство, че конфликтът може да се реши единствено чрез употребата на сила. Ситуацията й напомняше кризата в Бангладеш, когато също стигна до заключението, че накрая трябва да обяви война. Само че тогава не съществуваше вътрешен религиозен проблем. Врагът беше външен и последиците можеха да бъдат донякъде преценени. Сега бяха непредвидими. Когато приятелката й Пупул я попита дали има сили да се справи с положението, Индира замълча, но после отговори: «Нямам изход. Това е мое задължение».


>>	32.

	През 1983-та, година след постъпването на Рахул в Дуй Скул, дойде ред и на Приянка да отиде в колеж. Това беше девическият Уелхам Скул, който също се намираше в планината, на двеста километра от Делхи. Внезапно Соня започна да разполага с повече свободно време, но така и не успя да го отдели за себе си. Наложи се да придружи мъжа си до Амети, неговия избирателен район. Манека беше навършила минималната изискуема от закона възраст и беше решила да му отнеме депутатското място на следващите избори в някогашния избирателен район на Санджай. Предизвикателството беше голямо. Това, че бе напуснала къщата, не означаваше, че е изчезнала от живота им. В обиколките си из областта се представяше като вдовицата, прогонена от семейния дом с бебе на ръце и принудена от злия си девер и неговата жена чужденка сама да си изкарва прехраната. Не беше вярно, но приличаше на онези простички домашни истории за семейна несправедливост и завист, които толкова се харесват на народа. Привържениците й я представиха в Амети като «триумф на смелостта». Сега, когато не се боеше да се изправи лице в лице с Индира, държането й стана още по-агресивно. Разпространи писма на семейството, изпълнени с нападки към Раджив, а в една реч сравни Индира с богинята Кали, «кръвопийцата» — така я нарече, като преувеличи до крайност обичайните лоши отношения между снаха и свекърва. Отмъщаваше си, задето я изключваха от всички официални възпоменания. Не я поканиха и на втората годишнина от смъртта на Санджай. В отговор тя свика митинг на вдовици и организира благотворително раздаване на дрехи. Агресивното държане на Манека потискаше Индира дори повече от много по-опасното предизвикателство на безумеца Пиндранвале. Болеше повече, защото засягаше една съкровена страна от живота на семейството.
	«Майка ти също идва с мен в Амети — писа Раджив на сина си. — Ще й бъде трудно, защото в началото ще бъде мишена на всички погледи и ще се чувства неудобно, но ще свикне. Тя е много смела.» За пръв път Соня си даде сметка какво представлява предизборната кампания на един политик в Индия. Пропътува стотици километри по осеяни с дупки шосета в коли с твърди амортисьори, стоически издържа горещината, праха и мухите в селата, изпи безброй чаши чай, за да не обиди домакините… Сега поне говореше хинди свободно и можеше да поприказва със селяните, които я разпитваха за децата й, за свекърва й и за всичко, свързано с бурната семейна история. «Ще може ли Индира да види отново внука си?» — питаха жените, или «Вярно ли е, че Манека няма пари дори за храна?». Селяните обаче не бяха убедени, че Манека е истинската наследница на династията Неру-Ганди, както го доказаха и резултатите на изборите. Раджив отново спечели.

	* * *

	В началото на 1984 г. политическата кариера на Раджив беше във възход. Успешното провеждане на игрите, както и ефикасната му дейност като генерален секретар на партията му спечелиха истинско уважение, независимо от политическия му произход. Офисът му беше пример за добра организация, място, създадено по негов образ и подобие. В сравнение със старите партийни динозаври, в по-голямата си част корумпирани ласкатели, Раджив беше образец на добродетели, особено на деловитост и почтеност. Беше скъсал със съмнителните типове, които бяха гъмжали около брат му, и се обграждаше с технократи, с млади хора с куфарчета и с костюми, представители на едно модерно поколение, което вярваше в технологиите, в статистиката и в компютрите. Мнозина бяха негови съученици от Дун Скул, други — от Кеймбридж, и всички предпочитаха да говорят английски вместо хинди. Живееха в настоящето, бяха прагматици, а не интелектуалци, и напълно чужди на всичко, свързано с религията, идеологията или суеверието. И те като Раджив не одобряваха пасивното поведение на Индира относно ситуацията в Пенджаб. Министър-председателката, следвайки съветите на гуруто си Дхирендра Брахмачари, беше започнала да поднася дарове на боговете с надеждата, че някакво чудо би могло да реши кризата в Златния храм.
	— Трябва да го прогоним завинаги от къщи — каза Раджив на Соня, имайки предвид гуруто.
	Достатъчно мрачни мисли владееха ума на Индира, за да се нуждае от допълнителна доза езотерика и страхове. Тъкмо обратното — това, което й трябваше в момента, беше хладнокръвие и бистър ум. Тя обаче не можеше да преодолее дълбоката депресия, в която се намираше. Твърде много бяха предизвикателствата, а тя беше твърде уморена. Санджай се беше сприятелил с гуруто не защото вярваше в окултните му сили, а защото му беше полезен. «Летящият гуру» беше успял да купи авионетки, търгуваше с оръжие, намираше наемни убийци и переше пари — умения, на които Санджай се възхищаваше и използваше, ако сметнеше за необходимо. Със своята прямота и почтеност Раджив беше пълната противоположност както на брат си, така и на гуруто — проницателен, потаен, хитър, непочтен и чужд на западната култура. Соня и Раджив вече не го понасяха.
	— Какво можем да направим?
	— Ще се опитам да сваля телевизионното му предаване и да му орежа помощите за ашрамите* му.
	[* Ашрам — уединено място, където мъдреците живеят в мир и спокойствие сред природата. — Б. пр.]
	Тъй като политическата тежест и влиянието на Раджив бяха нараснали, успя да го направи. За да не наранят Индира, Соня и най-близките съветници на мъжа й хвалеха постиженията на Раджив, затова Индира накрая се убеди, че стратегическите планове на сина й са единственото решение на бедите на Индия. Постепенно забрави мистицизма на гуруто и престана да поднася дарове на боговете с надеждата, че ще предотвратят кризата в Пенджаб. За голямо облекчение на Соня гуруто изчезна напълно от семейната трапеза. Почти неусетно достъпът на Дхирендра Брахмачари до министър-председателката му бе отрязан. «Съжалявам. Мадам няма време, за да ви приеме» — казваше му прислугата, когато се опитваше отново да я види.

	* * *

	През февруари същата година за пръв път през живота си Индира не се наслади на пролетта — любимия й сезон между студената зима и непоносимите горещини, които започваха през март и продължаваха до мусонните дъждове. През този месец градът се изпълваше с цветове, листата на дърветата ставаха наситено зелени, а цветните лехи озаряваха града. Температурата беше превъзходна и лек бриз разхлаждаше нощите. В миналото, въпреки трудностите и проблемите, Индира винаги се бе чувствала с приповдигнато настроение през този период на годината. Сега не. Беше самотна и тъжна, а сикхският гуру, барикадирал се в Златния храм, не й даваше покой. Тя изслушваше мнението на другите, но все така не знаеше какво да прави. «В неразрешими ситуации човек може единствено да печели време, да изчаква и да има вяра» — казваше Индира на близките си сътрудници.
	Следвайки съвета на Раджив, Индира направи последно усилие, за да реши по пътя на преговорите кризата в Пенджаб, като даде големи отстъпки на бунтовниците, но се сблъска с непреклонността както на членовете на умерената партия, така и на Пиндранвале. По-голямата част от седемте милиона сикхи също като правителството бяха объркани от създаденото от екстремистите положение. Вместо да преговаря, лидерът на умерената партия направи окончателната стъпка, която затвърди разрива и можеше да доведе единствено до катастрофа. Обяви, че от 3 юни, годишнината от мъченичеството на гуру Арджан, същия, който беше издигнал Златния храм, се прекратява всякакъв износ на електроенергия и зърно от Пенджаб. Иронията, съдържаща се в заплахата, не се изплъзна от вниманието на Индира. Пенджаб се беше превърнал в житницата на Индия, защото бе щатът, който най-много се беше облагодетелствал от «зелената революция» — амбициозната програма за земеделско развитие, която Неру, а после и самата тя бяха осъществили, за да сложат край на масовия глад. А сега се оказваше, че шепа фанатици не само заплашваше да разцепи държавата, и да обрече на глад бедните от останалата част на Индия, ако централното правителство не отстъпеше пред исканията им. Положението беше стигнало до точка, от която нямаше връщане назад. Въпреки нежеланието си Индира се изправяше пред неизбежното — да изведе насила Пиндранвале и сподвижниците му от храма.
	Първото, което направи, дори преди да се посъветва с началника на Генералния щаб, бе да говори със Соня.
	— Соня, смятам, че трябва да вземеш децата от училището… Боя се за тях. Службата за разузнаване ме предупреди, че са мишена на терористите. Нищо ново. Всички сме мишена на тези фанатици. Но положението в Пенджаб се влошава и става все по-трудно да се гарантира сигурността в училищата. Посъветваха ме да ги доведем в Делхи.
	— Но тук ти имаш само един въоръжен пазач, когато излизаш сутрин да говориш с хората в градината!
	— Това ще се промени, ще засилят охраната и на къщата, разбира се.
	— Добре, още утре ще ги доведа. Ще видим как ще организираме учението им тук.
	Прекъсна ги един секретар на Индира. Главнокомандващият армията я чакаше в салона. Носеше докладите от разузнаването.
	— Госпожо, терористите са въоръжени до зъби. Продължават да се снабдяват с модерни оръжия. Доставят им ги скрити в бидони за мляко и в чували за зърно. Финансират ги сикхски симпатизанти от чужбина.
	Индира се замисли. Имаше ли смисъл да чака да се случи някое чудо? После се обърна към началника на Генералния щаб и го попита:
	— Как трябва да проведем атаката?
	Мъжът въздъхна. Чувстваше се неловко. Съмняваше се в успеха на мисията.
	— Мой дълг е да ви предупредя, че рисковете са големи. Смятам, че трябва да проведем бърза и масивна акция, е цялата необходима мощ…
	— По-добре, отколкото да ги обсадим? — прекъсна го Индира.
	— Вече са обсадени, госпожо, но въпреки това получават оръжия, Разчитам повече на бърза и решителна атака.
	— За колко време става дума?
	— За четирийсет и осем часа. Колкото по-бързо се проведе, толкова по-малко ще са жертвите.
	— Наложително е участието на сикхски офицери и войници в атаката. Хората не трябва да я възприемат като етническа агресия на индуси срещу сикхи.
	— Несъмнено. Операцията е възложена на командир Кулдин Сингх от Девета армейска дивизия, който е сикх.
	— Трябва да се дадат точни инструкции, за да не се нанесат щети на Златния храм. Сикхската общност няма да ни го прости.
	— Ще дадем нужните указания на войската. Но тези терористи са непредсказуеми, мадам, не мога да гарантирам нищо.
	— Бог да ни пази.

	* * *

	На 30 май войската обкръжи свещения град. Глъчката по улиците мигновено секна. Потънал в ужасяваща тишина, Амристар заприлича на призрачен град.
	На 2 юни медиите съобщиха, че Индира ще направи обръщение към нацията същата вечер в осем и половина. Соня закуси с нея. Индира беше напрегната, песимистично настроена и изпълнена с колебания. Никак не й се нравеше идеята да атакува «един Божи дом». Призна й, че й е трудно да напише речта си. Направи толкова промени в последната минута, че се появи на екрана чак в девет и петнайсет. Най-после започна словото си със сериозен глас и печално изражение на лицето. «Сега не е време за гняв — каза тя. — Единството и целостта на родината са застрашени от шепа хора, укрили се в свещени места. Отново приканвам умерените партии да не се поддават на натиска на Пиндранвале.» Накрая призова жителите на Пенджаб да проявят здравомислие: «Не проливайте кръв, не трупайте омраза в сърцата си. Нека се обединим, за да излекуваме раните». Когато чу речта й, приятелката й Пупул разбра, че следващите дни ще бъдат трагични за Индира и за страната. Докато министър-председателката говореше, военни части заемаха позиции около Златния храм. Всеки момент щеше да започне операция «Блу Стар» (Синя звезда).
	На следващия ден чуждестранните кореспонденти бяха помолени да напуснат Пенджаб. Движението на автобуси, влакове и самолети бе преустановено, а телефонните линии и телексът прекъснати. Районът бе изолиран от останалия свят в подготовка за решителната атака. От убежището си в Акал Такхт, съседната на Златния храм сграда, Пиндранвале, с препасан върху синята му туника патрондаш, с пистолет в лявата си ръка и сабята си в дясната, заяви на шепа местни журналисти: «Ако властите влязат в този храм, ще им дадем такъв урок, че тронът на Индира ще се преобърне. Ще ги насечем на парчета… Нека само дойдат!»*
	[* Част от тази история се основава на «Амритсар: Последната битка на госпожа Ганди», от Mark Tully и Satish Jacob (Cape, London, 1985) и на _Truth, Love & A Little Malice_]
	В четири часа следобед на 5 юни офицери, въоръжени с мегафони, заповядаха на всички цивилни да напуснат комплекса, а на терористите — да се предадат. Излязоха сто двайсет и шестима сикхи, в по-голямата си част мъже, дошли да се молят, и богомолци, но нито един последовател на Пиндранвале. През нощта аванпост от командоси от специалните части проникна в комплекса, докато хеликоптерите летяха в кръг над храма. Срещнаха яростна съпротива. Над половината от деветдесетимата командоси бяха повалени от огъня на екстремистите.
	Началникът на Генералния щаб уведоми веднага министър-председателката за жертвите. Началото на атаката беше повече от обезкуражаващо, но вече нямаше връщане назад. Жребият беше хвърлен. Индира не спа през цялата нощ, измъчвана от мисълта, че се извършва светотатство с най-почитаните символи на една религия. Защо съдбата я бе поставила в това положение? Каква цена щеше да плати заради действията на армията? Почувства как студени тръпки полазиха по гърба й. Беше сигурна в едно — че нито правителството й, нито тя самата ще излязат невредими от тази ситуация. Човек не можеше да избяга от кармата си. В осем часа сутринта на 6 юни обаче, безупречно нагласена и облечена, беше в градината с един журналист от _Сънди Таймс_. Температурата вече наближаваше 40 градуса. Индира изглеждаше напрегната и уморена. Последният въпрос на журналиста беше:
	— Госпожо, според вас какво ще се случи в Индия, когато вие вече няма да бъдете премиер?
	— Индия има хилядолетна история и в сравнение с нея моите шейсет и шест години са твърде малко. Индия е преживяла безброй превратности през вековете и винаги е оцелявала.
	Докато интервюто се провеждаше, на петстотин километра на север от Ню Делхи битката за Златния храм причиняваше смърт и разрушение. В адската горещина и под палещото слънце, което изтръгваше ослепителен блясък от златния купол на главния храм, индийските войници падаха като мишени на панаирно стрелбище под огъня на хората на Пиндранвале. Отново стотина мъже паднаха в опита си да завземат сградата, където се бяха барикадирали терористите.
	Войниците бяха получили инструкции да ограничат максимално употребата на сила и да нанесат възможно най-малки щети на главния храм. Само че тези инструкции вече бяха безсмислени. Ръководството, което не виждаше друго решение, освен да продължи атаката, изпрати следобед артилерията, подкрепяна от танкове и блиндирани коли. За да неутрализират Пиндранвале и хората му, бяха принудени да бомбардират Акал Такхт, нанасяйки огромни щети на храма, построен от петия гуру — истински апостол на мира, който бе настоял храмът да бъде построен на по-ниско ниво от останалите в знак на смиреност.
	След цял ден на ожесточена битка Акал Такхт беше разрушен до основи. Когато късно вечерта на 6 юни генералите отидоха да огледат мястото, нямаше останала нито една здрава колона, а мраморните стени бяха почернели и надупчени от шрапнели. В подземието намериха тялото на Пиндранвале. Дългата му синя туника беше почерняла от кръв. До него лежаха телата на трийсет и едни от хората му. Нямаше оцелели, които да свидетелстват за мъченичеството на проповедника терорист. В друга стая войниците откриха интересни документи: списък на всичките жертви, които Пиндранвале бе заповядал да убият, и огромна торба с писма от почитатели както от Индия, така и от целия свят.

	* * *

	Цената на победата беше много по-висока от тази, която главнокомандващият на армията беше предвидил. Много по-висока от това, което ужасените Индира и Раджив си бяха представяли. Операцията «Синя звезда» бе в действителност истинско клане. Загинаха над половината от хилядата войници, участвали в атаката. Що се отнася до цивилните граждани, около хиляда поклонници, които не успяха да бъдат изведени, умряха. Освен човешките жертви, библиотеката на главния храм — същия, който трябваше да бъде запазен на всяка цена, — където се съхраняваха оригиналните ръкописи на сикхските гурута, изгоря до основи. За сикхската общност тази атака беше същото, което за католиците би било завземането и разрушаването на Ватикана. Едно непростимо светотатство. Точно онова, което Индира беше искала да избегне.


>>	33.

	— Страхувам се да играят в градината — каза Индира на Соня, докато наблюдаваше от прозореца на трапезарията как Рахул се забавлява на тревата с едно от кучетата.
	Децата се бяха върнали в Ню Делхи след сигнал от Службата за разузнаване, която бе открила имената им в черния списък на една екстремистка сикхска групировка. Всяка сутрин отиваха под засилена охрана в съответните си училища. После прекарваха останалата част от деня вкъщи. Излизаха рядко. Една обикновена покана за рожден ден изискваше сложна операция от предохранителни мерки. «Сякаш някаква сянка е помрачила живота ни» — каза Соня на Раджив. Индира, която много добре съзнаваше, че операцията «Синя звезда» е засегнала дълбоко религиозните чувства на сикхите в Пенджаб, беше убедена, че ще я убият. Фигурираше на първо място в списъка. Друга групировка се беше заклела да отмъсти за светотатството в Златния храм, като убие Индира и потомството й до стотното коляно. Така каза на Раджив и Соня, които пребледняха. Индира обаче искаше те да приемат сериозно въведените драконовски мерки за сигурност. По настояване на полицията обличаше бронирана жилетка под горнището на сарито си всеки път, когато излизаше от къщи. Поиска от Раджив и Соня да правят същото.
	— Не е шега — каза им тя.
	— Знам — отвърна Раджив. — Не се тревожи, ще си я слагам.
	Настъпи мълчание. Индира добави с меланхолично изражение и мрачен тон:
	— Когато се случи, искам да разпръснете пепелта ми над Хималаите. Оставила съм писмени указания за погребението ми. Те са във второто чекмедже на секретера ми в стаята.
	— Не изпреварвай събитията — каза Раджив с шеговит тон, за да разведри атмосферата. — Още не сме стигнали до този момент.
	Индира обаче беше неспокойна. По-късно поиска да говори насаме с внука си Рахул, който вече беше четиринайсетгодишен.
	— Страх ме е, че искат да ви навредят. Моля и теб, и сестра ти повече да не играете отвъд желязната врата, която води към канцелариите на Акбар Роуд — каза му тя, сочейки мястото в градината, където го беше видяла да играе с кучето. — Съжалявам, че се налага да спазвате тези ограничения, но няма да си простя, ако ви се случи нещо.
	— Какво може да ни се случи тук вътре, бабо?
	— Може да ви убият.
	Сериозният тон на Индира накара момчето да я погледне недоверчиво, сякаш баба му преувеличаваше.
	— Моля ви, послушайте ме и не се отдалечавайте — продължи тя. — Има много фанатици, които ще се радват да ви навредят. Да навредят на всички. Не ме е грижа какво може да сторят на мен. Направила съм каквото е трябвало и е било по силите ми, но на вас… дори не искам да си го помисля.
	Рахул сведе глава натъжен. Индира продължи, но вече без покровителствената нотка в гласа, със сериозност, с каквато за пръв път му говореше и която впечатли момчето:
	— Ако ми се случи нещо, не искам да плачете за мен. Когато настъпи моментът, трябва да бъдеш смел. Обещаваш ли?
	Момчето вдигна очи към баба си и кимна утвърдително.

	* * *

	През тези месеци на 1984 г. Индира предприе много пътувания из страната, които понякога приличаха на сбогуване по начина, по който говореше за себе си и за това как би искала да си я спомнят. В някои интервюта правеше равносметка на живота си, в други говореше така, сякаш стоеше над националната политика. Винаги се бе чувствала с душа на държавник и сега глобалният й светоглед излизаше на повърхността и се разкриваше в речите й, пропити с мъдрост. «Когато една толкова древна страна като нашата се сблъсква с култура на друго технологично равнище, какво се случва със съзнанието на селянина? Ще оцелеят ли тайнственото и свещеното? Нещо в мен ми подсказва, че Индия ще съхрани непокътнати своите ценности.»
	В началото на октомври, след като последните мусонни дъждове прочистиха небето, а дърветата и растенията отново се раззелениха, Индира произнесе реч в Ню Делхи пред неизменно огромното мнозинство. Беше поредният от безбройните диалози, които тя водеше с народа на Индия през последните две десетилетия. Говори за смелостта като висша ценност, необходима за предотвратяването на най-голямата заплаха, надвиснала над страната: натиска на сектантските сили, на кастите и на религиозните групи да разединят Индия. Беше реч, която би се харесала на баща й. Да, единството на Индия беше върховна ценност, защото гарантираше правовата държава за всеки човек, независимо от социалния му, етнически или религиозен произход.
	На 11 октомври на хиляди километри от Индия се случи едно събитие, което засили още повече мрачните й предчувствия. Маргарет Тачър, с която се бе запознала в Англия, бе станала обект на бомбен атентат, дело на ИРА, по време на конференция на Консервативната партия. Беше оцеляла по чудо. Индира й се обади веднага по телефона. Разбираше по-добре от всеки друг колко уязвима и уплашена се чувства Тачър. Въпреки че Желязната лейди външно изглеждаше невъзмутима, вътрешно беше дълбоко разстроена, както може да се очаква от човек, преживял такова премеждие. За Маргарет Тачър атентатът се оказа истинско разкритие и изненада. Никога подобно нещо не се бе случвало преди в Англия, като се изключи убийството на лорд Маунтбатън, също дело на ИРА, но мишената тогава беше един пенсионер, разхождаш се на яхта с внука си, а не действащ глава на правителство. За разлика от Маргарет Тачър, с която бяха приятелки от осем години, Индира много повече беше свикнала с насилствената смърт. Беше станала свидетел на смъртта на Ганди, на Шейх Рахман и на Санджай. Превратът срещу Салвадор Алиенде в Чили я беше разтърсил дълбоко и беше оставил трайна следа в душата й. Мисълта, че животът й ще свърши по същия начин, не я напускаше. Когато обаче министърът на отбраната се опита да я убеди да смени полицията с армията, за да й осигури по-добра защита, тя отвърна:
	— Дори не си го помисляй. Министър-председател съм на демократично правителство, не на военна хунта.*
	[* _Indira Gandhi, a Personal and Political Biography_, от Inder Malhotra (Hodder & Stoughton, London, 1989), стр. 304.]
	Няколко дни по-късно Ашвини Кумар, началник на граничната полиция, заповяда всички сикхски телохранители на служба в резиденцията на Индира да бъдат уволнени и заместени от други, с различно вероизповедание. Индира обаче се противопостави и отмени заповедта. Тази мярка противоречеше на най-съкровените й политически убеждения, а именно че в една светска държава не се прави разлика между религиите. Ашвини Кумар остана учуден и разочарован. «Министър-председателката е много добре защитена от външно нападение — каза той, — но ако нападението дойде отвътре?» Индира почти не му обърна внимание и му отвърна: «Нима не сме светска държава?».

	* * *

	Онази есен съвпадна с есента на живота й. През ноември щеше да навърши шейсет и седем години. Измъчваше я лошо предчувствие, което атентатът срещу Тачър беше изострил. Без да каже на никого, в средата на октомври написа един документ, който по-късно беше открит сред книжата й: «Ако ми е писано да умра от насилствена смърт, както някои се опасяват, а други планират, знам, че насилието е в мисълта и в действието на убиеца, не във факта на смъртта ми, защото не съществува достатъчно тъмна омраза, която да хвърли сянка върху любовта ми към народа и родината ми; няма сила, способна да ме отклони от целта и усилието ми да изправя тази страна на крака. Един поет е казал следното за любовта: „Как мога да се чувствам беден, когато имам богатството на любовта ти?“. Същото мога да кажа за Индия». Нима това бяха думи на един угнетен ум? Или ставаше дума за предчувствие? Във всеки случай показваха едно: Индира чувстваше, че е направила правилния избор с решението си да продължи семейния завет да служи на Индия, вместо да се стреми да постигне лична реализация.
	Настъпи Дивали, големият индуски празник на светлината, който в тази страна, където всичко е мит и символ, означава победата на светлината над мрака. Небето над града беше осеяно с безбройни светлинки, а гърмежите на фойерверките се разнасяха надалече. Отвсякъде проблясваха крушки, лампички, свещи. Кварталите от колиби приличаха на Витлеемски ясли, а къщите на големите булеварди в Ню Делхи бяха украсени с гирлянди с яркоцветни крушки. Раджив се върна от Ориса, за да прекара празника със семейството, както правеше редовно всяка година. Съгласно обичая Индира запали кандило пред статуята на Ганеша — бога слон, бога на щастието, — която се намираше в един малък олтар при входа. После цялото семейство освети къщата със свещи и маслени лампи, а децата започнаха да пускат бомбички. Въпреки шума Индира чу, когато Раджив каза, че трябва да замине рано на следващия ден.
	— Къде отиваш? — попита го тя.
	— В Бенгал.
	— Бенгал? Знаеш ли, там вярват, че душите на умрелите започват пътуването си днес, в деня на Дивали. Палят лампички, за да им осветят пътя.
	Думите на Индира останаха без отговор. Близките й вече бяха свикнали да чуват от нея фрази, които те приписваха на депресията й. Соня обаче толкова се разтревожи, че през нощта получи астматичен пристъп. Беше четири призори, когато запали нощната лампа и стана, за да отиде до шкафчето с лекарствата. Вървеше тихо, за да не събуди Индира, която спеше в съседната стая. Учуди се, когато видя свекърва си отвън по нощница и с фенер в ръка.
	— Ще ти донеса лекарствата — прошепна Индира, която явно не беше мигнала цяла нощ.
	Намери ги и й донесе чаша вода. После я помоли:
	— Извикай ме, ако отново се почувстваш зле. И опитай да си починеш.
	— И аз казвам същото на теб, да си починеш. Не можеш ли да заспиш?
	— Не. Смятам в края на седмицата да отида в Кашмир. Искам да видя чинарите. Виждала ли си ги?
	Соня поклати отрицателно глава. Индира продължи, като шепнеше:
	— Това е най-красивото дърво на света и расте само в Кашмир. Прилича на нещо средно между платан и голям клен и през есента се обагря в невероятни цветове — червено, оранжево, кафяво, жълто. Гледката ми напомня за детството. Има един в Сринагар, в който съм влюбена още от малка. Най-красивият е от всички чинари. Искам отново да го видя.
	«Това дърво сякаш имаше особено значение за нея — щеше да каже по-късно Соня. — Може би изпитваше нужда да се сбогува с корените си, със спомените и с всичко, което представляваше Кашмир за нея.» Индира се колебаеше дали да остане повече от една нощ в Сринагар, защото се тревожеше за астмата на Соня. Снаха й обаче я успокои и накрая Индира заведе и внуците си. Искаше да им покаже красивата като рай земя, откъдето беше родом. И разбира се, чинара.
	Останаха трийсет и шест часа в Сринагар и околностите му. За огромно съжаление на Индира чинарът от детството й наскоро беше изсъхнал. Новината я разстрои, беше суеверна и прие тази неотдавнашна смърт на столетното дърво като знак на съдбата. Съумя обаче да скрие огорчението си и дори заведе внуците си на разходка с _шикара_ — лодка с формата на гондола — по искрящите и покрити е лотоси води на езерото Дал. Разказа им за последната си ваканция, която бе прекарала с дядо им Фероз на едно от корабчетата, преустроени в хотели, за любовта си към планините, която беше наследила от баща си, както и че за нея и за Неру Кашмир винаги е олицетворявал представата им за рая. После ги заведе в една гора, която пламтеше от багрите на чинарите, а след разходката ги остави в хотела, докато тя отиде само с един телохранител в храма на свещения хълм, където живееше стар мъдрец. Прекараха дълго време заедно. «Индира усещаше, че времето й изтича и че смъртта я дебне. Аз също го усетих» — щеше да каже по-късно мъдрецът, който не пропусна възможността да я помоли да открие една нова сграда към ашрама. «Ще дойда, ако още съм жива» — бе отговорът на Индира.
	«Върнаха се в Делхи на 28 октомври и Индира прекара вечерта с нас в салона — написа по-късно Соня. — Както винаги правеше, донесе от кабинета си ракитовата табуретка и папките си и се задълбочи в работа, като от време на време хвърляше поглед към телевизора или разговаряше с нас.»*
	[* _Rajiv_, от Sonia Gandhi, op. cit., стр. 8]
	Индира възнамеряваше да насрочи парламентарни избори много скоро, може би до два месеца. Вечерта Соня й помогна да приготви дрехите й за следващия ден, когато щеше да замине за Ориса, на Източния бряг. Индира избра едно тъмно червено сари. Актьорът Питър Устинов режисираше документален филм на Би Би Си за Индия и щеше да снима обиколката й из Ориса, който беше един от най-бедните щати в страната. В Бхубанешвар, столицата на Ориса, министър-председателката произнесе емоционална реч, в която се спря на великите моменти в историята на Индия от древни времена до борбата за независимост. Внезапно към края на речта тонът на гласа й, както и изражението на лицето й се промениха: «Днес съм тук, но утре може да ме няма — каза тя. — Не ме е грижа дали ще живея, или ще умра… Ще продължа да служа на народа си до последен дъх и когато умра, всяка капка от моята кръв ще подхрани и ще укрепи страната ми — свободна и единна». После се отправи към резиденцията на губернатора, където смяташе да преспи. Губернаторът изрази изненадата си от загатнатата от нея вероятност да умре от насилствена смърт.
	— Просто съм откровена и реалистка — отвърна Индира. — Дядо ми и майка ми умряха бавно и мъчително, така че аз предпочитам да умра на крака.
	Разговорът им бе прекъснат от новината, че джипът, с който внуците й ходеха на училище, е претърпял лек инцидент същата сутрин. Никой не беше пострадал. Индира обаче пребледня и се разстрои. Параноята, нейната вечна спътница, отново се обади. Реши да се върне незабавно в Делхи.
	Соня беше будна, когато свекърва й пристигна в три часа след полунощ.
	— Как са децата? — попита Индира.
	— Добре са. Спят. Нищо им няма.
	Главният й секретар дойде да я види. Индира изглеждаше много уморена. Носеше същото тъмночервено сари, което сега беше смачкано и прашно. Бе убедена, че инцидентът е част от заговор да отвлекат внуците й или да ги нападнат, и нищо от това, което каза секретарят й, не успя да я разубеди. После поиска да обсъдят спешни въпроси, свързани с Кашмир и Пенджаб.
	— Не предпочитате ли да ги оставите за утре? — предложи секретарят.
	— Не, ще ги обсъдим сега. Утре искам да почина малко. Имам среща с бившия премиер на Англия Джеймс Калахан, а после официална вечеря тук, вкъщи, в чест на принцеса Ана…
	— Всичко е готово за вечерята, така че можеш да бъдеш спокойна — каза Соня. — Само трябва да ми кажеш къде искаш да седнат гостите.
	— Утре ще ти напиша бележка.
	Соня се раздели с тях и отиде да си легне.
	Когато Индира приключи обсъждането на належащите въпроси с главния си секретар, извика другия секретар, верния Дхаван, на когото нареди да отмени всичките й срещи за следващия ден, с изключение на тази с Питър Устинов, който искаше да я интервюира сутринта, и предвидените срещи с британската делегация следобед. Беше много уморена.
	Стана два часа по-късно, в шест сутринта. Направи упражненията по йога, изкъпа се и избра разкошно копринено сари в кафяви и шафранови тонове с черен бордюр. Спря се на тези цветове, защото й напомняха есенните багри в Кашмир. Освен това й бяха казали, че стоят добре на телевизионния екран. По същата причина не облече бронираната жилетка, която я караха да носи под блузата заради многобройните заплахи за живота й. Вероятно не си даде сметка, че шафраненият цвят е цветът на отричането според индуистките и особено сикхските вярвания. После закуси с препечена филия и чаша чай в стаята си, докато прелистваше вестниците. Внуците й Рахул и Приянка влязоха да поговорят с нея, преди да отидат на училище. Приянка я целуна на раздяла и се учуди, когато баба й я притисна силно към себе си. Предположи, че се дължи на страха, който е преживяла заради дребния инцидент предния ден. После Индира извика Рахул и му каза: «Спомняш ли си какво ти казах онзи ден, че не искам да плачете, ако нещо се случи с мен?». Момчето кимна утвърдително и се изненада, когато баба му го прегърна.
	След като закуси, Индира отиде в гардеробната стая, където се остави в ръцете на две гримьорки от снимачния екип на Устинов. Соня отиде при нея, за да я осведоми за менюто на вечерята. Индира винаги се стараеше да не сервира едни и същи ястия на госта, който вече беше идвал в дома й. Нямаха много време да разговарят, защото секретарят Дхаван дойде да я предупреди, че телевизионният екип я чака в кабинета й на Акбар Роуд.
	— Ще уточним подробностите преди вечерята — каза тя на Соня, преди да тръгне.
	Индира прекоси коридора, вестибюла и излезе навън. Беше прекрасно утро — безоблачно и лъчезарно. Слънцето обагряше в златисто пищната растителност в градината. Температурата беше идеална, а лекият вятър истински балсам. Ухаеше на цветя и окосена трева. Тръгна по пътя, който водеше от резиденцията към кабинета й на Акбар Роуд, сред лехи от цветя и вечнозелени храсти. До нея вървеше полицай, който държеше над главата й черен чадър, за да я предпазва от слънцето. Секретарят Дхаван я следваше на няколко крачки, а след него вървеше телохранител. Минаха покрай голям клен, отрупан с жълтеникави и червеникави листа. В края на пътя, вече обграден от бугенвилии, Индира видя телохранителя си Беант Сингх да отваря желязната врата към градината, където се намираше кабинетът. Нямаше начин да не го забележи, защото Сингх беше истински великан, сикх от Пенджаб, с тюрбан на главата, който беше в тон с цвета каки на униформата му. Беше заедно с друг телохранител, също сикх, когото Индира почти не познаваше. Когато тя се доближи до тях, прекъсна разговора, който водеше със секретаря си през рамо, и ги поздрави. Направи го по традиционния начин, като опря една в друга длани на височината на гърдите, наведе леко глава и каза: _Намасте*_. В отговор Беант Сингх, верният й телохранител през последните пет години, извади пистолет и го насочи към нея. За миг настъпи тишина, която сякаш продължи цяла вечност и която бе нарушена от песента на птичка във високите клони на нимовете**. «Какво правиш?» — попита Индира. В този момент Сингх изстреля от упор четири куршума в нея. Индира вдигна ръка, сякаш за да се предпази. Телохранителят обърна глава към другаря си и извика: «Стреляй!». Другият сикх изпразни пълнителя на автоматичната си пушка «Стен» — двайсет и пет куршума — в тялото на Индира. Тя се завъртя около себе си, преди да рухне върху пътеката. Очите й бяха отворени. Сякаш гледаха короните на дърветата или пък небето. Беше девет часът и шестнайсет минути. Пална точно на мястото, където няколко дни по-рано беше видяла внука си Рахул да играе с едно от кучетата.
	[* Често използван поздрав в Индия и Непал за приветствие в началото на срещата и на раздяла. — Б. пр.]
	[** Ним — дърво, смятано за свещено в Индия поради могъщите си лековити свойства. — Б. пр.]


>>	34.

	Друг телохранител, който следваше Индира на известно разстояние и не участваше в конспирацията, изтича към нея, но преди да стигне, един откос го улучи в глезена и той падна по лице. Останалите придружители, вцепенени от страх, се наведоха зад тялото на Индира, сякаш можеше да ги предпази. Очакваха най-лошото. Скоро чуха гласовете на други агенти от охраната, които тичаха откъм Акбар Роуд. Помислиха, че ще се завърже ожесточена престрелка, в този момент двамата сикхски телохранители хвърлиха оръжията на земята. «Направих каквото трябваше — каза исполинът Беант на пенджаби. — Сега вие направете каквото трябва.»* Искаше да каже, че от името на сикхите бе отмъстил за оскверняването на Златния храм. Полицаят, който бе държал черния чадър, се хвърли върху него и го повали на земята, а секретарят Дхаван, който по чудо бе останал невредим от последния откос, излезе от вцепенението си, отиде до Индира и клекна, за да види как е. Веднага дойдоха още войници от граничната полиция, които бяха на пост в една караулка на улицата, и обезвредиха другия телохранител убиец. Отведоха ги в караулката, където избухна бой. Казаха, че се опитали да избягат. В крайна сметка бяха простреляни. Беант Сингх умря на мига. Другият беше тежко ранен и щяха да го закарат в болница, но научиха, че в свободното си време Беант посещавал гурдварите (сикхски храмове) в Делхи и разговарял с най-фанатизираните типове. Другият наскоро бе прекарал един месец в селото си в Пенджаб, в самата люлка на сикхския национализъм.
	[* _Amritsar_, от Mark Tully и Satish Jacob, op. cit., цитат от _Indira_, от Katherine Frank, op. cit., стр. 493]
	Личният лекар на Индира, когото един от прислужниците беше уведомил веднага щом бе чул изстрелите, дойде запъхтян и се опита да й даде първа помощ. «Извикайте линейката, бързо! — викаше той. — Извикайте линейката, за да откара госпожа Ганди в болницата!» Пред жилището винаги имаше паркирана линейка като част от рутинното обслужване на министър-председателката. В този критичен момент обаче не беше на разположение.
	— Шофьорът отиде да пие чай! — каза един прислужник.
	— Тогава докарайте кола! Веднага!
	Успяха да докарат един бял «Амбасадор» и го вкараха в градината. Секретарят Дхаван и полицаят вдигнаха безжизненото тяло на Индира и го занесоха до автомобила. Поставиха я на задната седалка, а те седнаха отпред. Готвеха се да потеглят, когато се появи Соня по хавлия, пребледняла, с мокра разрошена коса и уплашен поглед. Бе чула изстрелите, докато беше под душа. Първоначално помисли, че са бомбички, каквито децата гърмят по време на празника Дивили. Виковете на една прислужница обаче я накараха да осъзнае, че нещо ужасно се е случило.
	И сега пред нея беше потвърждението на всичките й страхове: свекърва й лежеше безжизнена на задната седалка. Жената, която от малка се беше отъждествявала с Жана д’Арк, беше на свой ред предадена и убита от доверените си хора. Соня се качи в колата. «О, мамо! Господи, мамо!» — повтаряше тя, като коленичи на задната седалка и повдигна главата на Индира. Прегърна я, заговори й, опитвайки се да задържи последната искра живот и да обърне неумолимия ход на съдбата. Колата се понесе към Националния медицински институт, същата болница, където бяха откарали Санджай, след като се разби с авионетката си. Соня нямаше да забрави това пътуване, което й се стори най-дългото в живота й, въпреки че разстоянието беше само пет километра. Движението беше натоварено и имаше чувството, че никога няма да пристигнат. Ню Делхи се беше променил много, откакто бе дошла за първи път. Вече почти нямаше каруци, теглени от волове или камили, нито слонове по улиците. Населението се беше увеличило четири пъти и автомобилното движение беше оживено. Кръвта на Индира изтичаше в ръцете й и Соня се чувстваше безпомощна. «Господи, по-бързо!» — повтаряше тя, докато бършеше с ръкав лицето на Индира и се опитваше да попие кръвта от раните. Душевното й състояние, подобно на часовниково махало, се люшкаше от най-мрачното отчаяние до надеждата: «Ами ако просто е в безсъзнание?» — питаше се тя, докато шофьорът натискаше клаксона и се опитваше да мине. «Бързо! — казваше му тя. — Може би ще я спасят!» Но колкото и усилия да правеше той, беше невъзможно да се движат по-бързо. Нима останалите шофьори можеха да предположат, че в този бял «Амбасадор», който дори не разполагаше със сирена, лежеше тялото на жената, ръководила съдбините на страната повече от двайсет години? В ума на Соня се трупаха един след друг въпроси, подобно на изригнал вулкан: «Къде е Раджив? Как да му съобщя? Къде са децата? Трябва да изпратя хора да ги доведат! Господи, мамо, не умирай!». Навсякъде имаше кръв: петната по хавлията на Соня бяха яркочервени, по красивото сари на Индира бяха придобили кафеникав оттенък. На тапицираните с кадифе седалки имаше огромно тъмно петно от просмуканата в тях кръв. Въпреки това Соня отказваше да повярва, че се е случило най-лошото, че жената, която до този ден беше стълбът на съществуването й, вече я няма. Дълбоко в себе си вече предчувстваше, че куршумите на убийците бяха взели и други жертви — нейното щастие и щастието на семейството й.
	Пристигнаха в болницата в девет и трийсет и две минути — шестнайсет минути след атентата. Никой обаче не се беше обадил от къщи, за да предупреди, че ще закарат там министър-председателката. Когато младите лекари от спешното отделение я разпознаха, изпаднаха в паника. Един от тях все пак се досети да извика специалист кардиолог и няколко минути по-късно екип от най-опитните лекари в болницата слезе, за да се погрижи за Индира. Направиха й трахеотомия, за да освободят достъпа на кислород до белите й дробове, и й поставиха системи за кръвопреливане. Решиха да я качат в операционната зала на осмия етаж. Там електрокардиограмата показа слаби признаци на сърдечна дейност. Уведомиха за това Соня, която беше сама в чакалнята. Слаб лъч на надежда се появи в разплаканите й очи. Казаха й, че лекарите извършват масаж на сърцето на Индира, но се въздържаха да й обяснят, че разширението на зениците ясно показва, че мозъкът е безвъзвратно увреден, куршумите бяха перфорирали черния дроб, белите дробове, няколко кости и гръбначния стълб. «Прилича на решето» — каза един от лекарите.* Само сърцето беше невредимо. Въпреки това в продължение на четири часа лекарите се опитваха да направят някакво чудо и да я спасят.
	[* _Indira_, от Katherine Frank, op. cit., стр. 494.]
	Соня едва успяваше да овладее страха си. Ужасяваше я мисълта, че врагът е в собствения им дом. На кого да се довери? Ами ако някой прислужник, служител, секретар участва в заговора? Сякаш всичките й опори в живота внезапно бяха рухнали. Отново я обзе познатото чувство, че се намира върху подвижни пясъци, където нищо не е каквото изглежда и всичко може да се промени за минута! «Господи, а децата?» От ума й не излизаше убийството на Шейх Рахман и цялото му семейство. Синът му беше на годините на Рахул. Дали бяха взели децата от училище? Ако само можеше да поговори със сестра си! За съжаление по това време Надя не беше в Ню Делхи.
	Първа пристигна Пупул Джаякар, близката приятелка на Индира. Тя я успокои — каза й, че децата са в безопасност вкъщи и че са добре, доколкото можеха да бъдат при тези обстоятелства. Съобщи й също, че новината още не се е разпространила и движението по улиците е обичайното. «Заварих Соня в състояние на шок — щеше да разкаже тя по-късно. — Почти не можеше да говори. Започна да трепери и реших да не я разпитвам.» Пупул беше донесла дрехи на Соня и тя замени изцапаната с кръв хавлия със сари. През следващите часове запристигаха други приятели, членове на партията и на правителството. Соня с удоволствие би изпъдила всички от залата, с изключение на близките приятели и на съпартийците, които бяха доказали непоклатимата си лоялност към Индира и които бяха толкова малко, че се брояха на пръстите на едната ръка. Не трябваше обаче да забравя, че Индира беше не само майката на съпруга й, но и на цял един народ. Убийството й щеше да има неизмерими последици. Страната оставаше без ръководител, без кормчия. Още не се знаеше дали отмъщението е било насочено лично срещу Индира, или е било част от по-широк заговор, целящ държавен преврат. Това беше темата на разговорите, които членовете на правителството и опозицията водеха шепнешком в коридорите на болницата, докато вицепрезидентът разговаряше с висши правителствени служители в една стая на долния стаж. Разговаряха за бъдещето на страната, защото Индира вече беше миналото и скоро щеше да влезе в историята. В два и двайсет и две минути следобед — пет часа след като беше простреляна от мъжете, чиято задача беше да защитават живота й, лекарите обявиха, че Индира Ганди е мъртва. Десет минути по-късно Би Би Си разпространи новината из целия свят.

	* * *

	На три хиляди километра оттам амбасадорът на Раджив се носеше с възможно най-висока скорост по един тесен и осеян с дупки път в щата Бенгал, като заобикаляше слонове, колички, мотори, камиони, натоварени догоре със стока, и хора, много хора. Искаше да пристигне в Калкута възможно най-бързо, за да хване оттам полета за Делхи и може би да успее да се прости с майка си. Предизборната му обиколка беше прекъсната, когато на двеста километра на юг от Калкута колата му бе пресрещната от полицейски джип. Един полицай му връчи бележка: «В дома на министър-председателката се случи инцидент. Отменете всички срещи и се върнете незабавно в Делхи».* От радиото в колата, която се движеше сред пейзаж от искрящи оризови полета и села с кирпичени къщи, Раджив научи, че майка му е била простреляна от телохранителите си и закарана в болница, където лекарите се опитваха да спасят живота й. Реагира хладнокръвно и спокойно, може би защото още хранеше надежда, че майка му ще оживее. След два часа и половина на бясно каране, когато се намираха на петдесет километра от Калкута, полицейски хеликоптер пресрещна колата. Раджив се качи в апарата, който го остави на летището, където го чакаше един «Боинг» на Индиън Еърлайнс. По време на полета за Делхи стоя в кабината на пилотите, които поддържаха радиовръзка със столицата. Отсъствието на новини го изпълни с предчувствието, че няма да я завари жива. Най-накрая чу съобщението, прекъсвано от смущения, че е починала. Остана спокоен, не каза нищо, не заплака. Винаги го бяха учили, че един Неру не плаче публично, когато съдбата му нанесе удар. Сякаш новината не го беше изненадала — може би защото притежаваше известно чувство за фаталност, каквото имаше майка му.
	[* _Rajiv Gandhi: the End of a Dream_, от Minhaz Merchant (Penguin India, Delhi, 1991), стр. 135.]

	* * *

	След съобщението на лекарите Соня помоли Пупул да я придружи до дома й, за да вземе дрехи, с които да облекат Индира за последното й пътуване. Освен това Соня искаше да види децата си и да излезе от препълнената с хора болница. Навън по улиците не се забелязваше никаква промяна. Новината още не се беше разпространила.
	Когато се прибра вкъщи и децата я попитаха: «Как е баба?», Соня се срина. Думите й се давеха в ридания. Но нима имаше нужда от думи? Рахул прегърна майка си, а Приянка изтича да й донесе инхалатора. Соня обаче успя да се съвземе и постепенно се успокои. След като им разказа всичко, двете с Приянка отидоха да изберат дрехи за Индира. Спряха се на едно от любимите й сарита в цвят пепел от рози и блуза — подарък от един стар мъдрец, на когото тя се възхищаваше много.
	Децата искаха да видят баба си за последен път, а и не желаеха да оставят майка си в това състояние, така че Соня и Пупул ги заведоха в болницата. Обстановката по улиците се беше променила напълно. Магазините бяха затворени. «Видяхме хора с опечалени лица да бързат да се приберат вкъщи» — щеше да каже по-късно Пупул. С приближаването им към болницата виждаха все повече хора да вървят в същата посока. Напливът беше толкова голям, че полицията блокира главния вход, така че се наложи да влязат през служебния.
	В същото това време Раджив слезе на летище «Палам» със свито сърце. Соня и децата — единствените, които би искал да види в този момент, не бяха там, за да го посрещнат. В замяна на това на пистата до стълбата го чакаха помощниците му, неколцина приятели и много политици от ИНК. Вече бяха там. Раджив веднага разбра за какво бяха дошли. Щяха да настояват — независимо дали той иска или не — да стане следващият премиер на Индия.
	Едни приятели го откараха в болницата. Те също смятаха, че той трябва да наследи майка си. Всички били единодушни по този въпрос. А и било най-доброто решение за сигурността на самия него и на семейството му, защото ще разполага с цялата власт на държавата, за да се предпази. Беше силен аргумент, който Раджив не можеше да пренебрегне.
	— Но това трябва да го решат партията и президентът — възрази той. — По закон президентът избира лицето, което трябва да състави правителство.
	— Вече те е избрал.
	— Но той не е в Делхи!
	— Вече е съобщил решението си. Трябва да приемеш, Раджив, това е най-добре за вас.
	В самолета, с който се връщаше от официално посещение в Йемен, преждевременно приключило поради новината за убийството на Индира, президентът, стар приятел на семейство Неру, вече беше взел решение да предложи на Раджив да стана министър—председател. И освен това да поеме поста веднага, без да губи време. Моментът беше от изключителна важност. Смъртта на Индира, причинена от сикхски убийци, можеше да предизвика прояви на насилие между различните общности — кошмара на всеки индийски държавник. Беше наложително да се избегне безвластието, за да може страната да се изправи като едно цяло срещу подобна опасност, която би могла да срине конституционния ред и в крайна сметка — Индия като нация. Точно това му каза доайенът на партията още на летището: «Не трябва да оставяме трона празен, опасно е». По-късно президентът обясни причините за избора си — каза, че е трябвало да назначи министър-председател от редиците на ИНК, защото това е партията с най-голямо мнозинство в парламента. А имаше ли по-добър кандидат от Раджив, млад и интелигентен, с безупречна репутация? Съществуваше и друга причина, която нямаше нищо общо с професионалните качества на Раджив — този избор щеше да се понрави на Индира. «Знаех как мисли и какво иска — призна президентът, — въпреки че никога не сме го обсъждали конкретно. Просто я познавах добре.» Така че Раджив се озова в безизходно положение. Гласът на майка му от отвъдното отекваше в ушите му. Щом не я беше изоставил, когато беше жива, щеше ли да го направи сега, след смъртта й? Не беше ли взел вече решение да влезе в политиката? Това, което искаше страната от него, не беше ли логично следствие от решението му? Никога не бе искал да става министър-председател, най-много член на правителството, но понякога животът изпреварва събитията и не оставя избор.
	Докато вървеше по коридорите на болницата, Раджив срещна много хора, които бяха присъствали в живота на майка му, включително разплаканата Манека, вездесъщия гуру Дхирендра Брахмачари, който повтаряше, че Индира е трябвало да го послуша, за да избегне надвисналата над живота й опасност, министри и чиновници, помощници и секретари, които плачеха, събрани на групички. Всичките партийни барони бяха в болницата и се надпреварваха да го уверяват, че искат да стана лидер на партията и разбира се, лидер на народа. Държаха се така, сякаш говореха с бъдещия министър-председател. «Трябва да приемеш — казваха му те. — Ако не заради себе си, направи го заради жена си и децата си, заради вашата сигурност. И заради майка си, заради паметта на дядо ти, заради семейството, заради Индия.»
	Беше три и петнайсет следобед, когато Раджив влезе в помещението до операционната зала. Прегърна Соня, която избухна в ридания. Може би си спомняше за своята първа среша с Индира в Лондон, когато изпитваше неописуем страх, че ще се изправи лице в лице с нея. Кой можеше да предположи тогава, че ще я обикне толкова и че ще ги остави сами на ръба на пропастта?
	После Раджив прегърна децата, които бяха много уплашени. Паниката, породена от атентата, се беше разпространила като епидемия. Нима след операцията «Синя звезда» група фанатици не се бяха заклели да изтребят потомството на Индира до стотното коляно? Кой щеше да е следващият? «Татко, мама, ние?» Кой знае дали зад някой санитар, посетител, който и да е от хората, които минаваха по коридорите на болницата, не се криеше терорист убиец? Докъде щеше да стигне отмъстителната ярост на сикхските екстремисти?
	Не успя да отдели много време, за да утеши семейството си, защото хората непрекъснато го викаха да отиде при тях. Страната настояваше за вниманието му, без дори да му даде време да оплаче смъртта на майка си и да успокои най-близките си хора. «Спомням си, че изпитах потребност да бъда насаме с него, дори само за момент» — щеше да каже Соня. Отведе го в един ъгъл на операционната зала, на няколко метра от мястото, където лекарите кърпеха тялото на Индира. Миришеше на формалин и етер. Бялата светлина на неоновите лампи разкриваше безпощадно изострените черти на лицето му, което преди имаше толкова меко изражение.
	— Ще ме изберат за министър-председател — каза й той шепнешком.
	Соня затвори очи. Беше по-лошо, отколкото предполагаше. Все едно че й съобщаваха за още една смърт в едни и същи ден. Раджив хвана ръцете й, докато й обясняваше все така шепнешком причините, които го принуждаваха да приеме поста.
	— Соня, това е най-добрият начин да се предпазим, повярвай ми. Ще разполагаме с най-висока степен на охрана. Сега точно от това се нуждаем.
	— Да отидем да живеем на друго място…
	— И смяташ, че ще бъдем в безопасност в друга страна? Всички сме в черния списък на екстремистите. Тези фанатици са способни да нанесат удар на всяко място. Не, Соня, налага се да живеем под постоянна защита, поне докато опасността отмине.
	Соня плачеше неутешимо. Знаеше какво означава това. Означаваше, че щяха да живеят в една клаустрофобична обстановка, че децата нямаше да водят нормално съществуване. Нима беше живот? Къде беше щастието във всичко това? Онова щастие, на което се бяха радвали досега?
	— Моля те, Раджив, не позволявай да те убедят.
	— Уверявам те, че е за наше добро.
	— За наше добро? Нима този максимален режим на защита, за който говориш, не доказа, че е напълно неефикасен? Министър-председателката, застреляна в собствения си дом, без дори да разполага с най-елементарния екип за спешност. Не си ли даваш сметка?
	— Предупредиха я да освободи сикхските телохранители, но тя не го направи.
	— Какво искаш да кажеш? Че сама си го е търсела?
	— Ако беше послушала полицейския началник и шефа на разузнаването, сега щеше да е жива.
	Той отново я прегърна. Тя прошепна:
	— Господи, ще убият и теб.
	— Нямам избор, така или иначе ще ме убият, независимо дали съм във властта.
	— Моля те, не приемай, кажи им, че не…
	— Не мога, скъпа. Представяш ли си да живеем винаги със страх, било в Италия или някъде другаде? Точно това ще се случи, ако не приема. И трябва да гледаш на нещата по този начин. Това е моята съдба. Нашата съдба. Има моменти, в които животът не ни предоставя избор просто защото такъв няма. Помогни ми да приема.
	— О, не, господи, не! — проплака Соня. — Ще те убият, ще те убият… — повтаряше тя.
	Официалният секретар на Индира. П. Ч. Александър, дойде при тях и прекъсна разговора им. Въртележката на властта не можеше да чака. Беше наложително да я задействат. Той хвана Раджив за ръка и каза тихо:
	— Трябва да организираме встъпването ти в длъжност.
	— Ще отида вкъщи да се преоблека — отвърна му Раджив. — Ще бъда преди шест в двореца на президента.
	Тогава Соня осъзна, че е безсилна и че отново трябва да отстъпи пред сили, които бяха по-могъщи от нея и които никога нямаше да успее да контролира. Какво можеше да направи тя срещу страна, която бе осиротяла и която искаше главата на сина? Когато Раджив я целуна по челото и се отдели бавно от нея, Соня усети пронизителна болка, която сякаш разкъсваше вътрешностите й — същата болка бе изпитала, когато в амбасадора държеше в ръце главата на умиращата Индира.

	* * *

	Същия ден следобед церемонията по встъпването в длъжност на Раджив Ганди като шести министър-председател на Индия се състоя в салона «Ашока» в двореца на президента същото място, където дядо му и майка му бяха встъпили в тази длъжност. От първите шестима министър-председатели трима бяха принадлежали към същото семейство, а престоят на другите трима на поста беше твърде мимолетен. През трийсет и шестте години на съществуването на Индия като независима страна членове на семейство Неру бяха изпълнявали длъжността на министър-председател в продължение на трийсет и три години. Индира беше третият премиер, починал, докато заемаше този пост, но първият, умрял от насилствена смърт. Церемонията не премина в приповдигната атмосфера, каквато би царяла при нормални обстоятелства. Младият мъж, на когото не бяха дали време да възприеме смъртта на майка си и да осмисли последиците от нея върху страната, беше принуден да поеме най-трудния и отговорен пост, за който можеше да се кандидатира всеки гражданин на Индия и който той не бе искал, нито желал.
	Преди да приеме, Раджив ясно даде да се разбере, че ще запази предишния кабинет, без нови членове, нито смяна на портфейли. После проведе първото си съвещание с министрите, чиято главна тема беше погребението на Индира. Решиха тялото й да бъде изложено за поклонение в Тийн Мърти Хаус, бившата резиденция на Неру, където бе преминало детството на Раджив. Вярната секретарка Уша дойде първа. Тялото на Индира беше увито в саван, но лицето й беше открито. «Лицето й беше подпухнало и със сивкав тен. Ако можеше да се види отстрани, нямаше да се хареса, защото държеше много на външния си вид.» Същото вероятно си помисли и Соня. Телевизията улови един кратък миг, жест, който се запечата в паметта на милиони индийци и който говореше по-красноречиво от всякакви думи за силната връзка, която съществуваше между двете жени. Соня, запазила спокойствие, избърса с кърпичка червилото от ъгълчето на устата на Индира. Сякаш беше жива и продължаваше да се нуждае от грижите й. Лоялността надживяваше смъртта.
	След единайсет часа вечерта новият министър-председател се появи по телевизията и произнесе реч, която бе препродадена по радиото в целия свят. Соня беше в телевизионното студио и наблюдаваше със съкрушено сърце как властта й бе отнела съпруга, използвайки безскрупулно имената Неру-Ганди, за да запази единството на страната във време на криза. Не беше ли истинска жестокост да принудиш човек с толкова малък стаж в политиката като мъжа й да приеме пост, който изискваше голяма опитност, поне в тези толкова трудни времена?
	«Индира Ганди бс убита — започна речта си Раджив пред камерите. — Знаете колко близка на сърцето й беше мечтата за една благоденстваща, единна и мирна Индия. Преждевременната й смърт прекъсна нейното дело. Ние сме призвани да го завършим.»
	Речта му и сдържаното вълнение, с което говореше, напомни на мнозина за словото, което Неру произнесе след убийството на Ганди. Тогава Неру се опасяваше, че мюсюлманите ще бъдат обвинени за атентата, затова заяви високо и ясно, че виновникът е индуистки фанатик. Трийсет и шест години по-късно Раджив Ганди не каза нито дума за убийците на майка си или за техните подбуди. Намекна за религиозното естество на убийството, когато призова към спокойствие и единство и каза, че нищо не би натъжило повече душата на Индира Ганди, колкото изблик на насилие в страната.
	Насилието обаче вече бе избухнало. Първо започна в околностите на болницата, когато няколко таксита със шофьори сикхи бяха замеряни с камъни, а един сикхски храм бе опожарен. Всеки мъж с тюрбан изглеждаше подозрителен. Сикхите прибраха децата си от улицата, затвориха се в къщите си, пуснаха щорите и угасиха светлините, опитвайки се да станат незабележими. Жените им гледаха уплашено през процепите. Един сикх тичаше, за да се скрие. Други нямаха къде да намерят убежище. Знаеха, че убийството на Индира Ганди ги е превърнало в мишена на народния гняв. Когато се свечери, на улиците се събраха групички, предимно от индуси. Някои държаха колове в ръка, други призоваваха да тръгнат на лов на сикхи. Нощта беше тъмна и стана още по-тъмна от вълната от омраза и терор, която заля града. Започна истинска касапница, която се засилваше от слуховете, че сикхите са отровили резервоарите за питейна вода в града или че влак, пълен с индуси, който пътувал от Пенджаб, бил нападнат. Не бяха верни, но хората им вярваха. Банди от злосторници, които в началото рушаха къщи и магазини, собственост на сикхи, после започнаха да изкарват от къщите им мъже и момчета с тюрбани и ги посичаха пред ужасените им жени. По улиците групи убийци се нахвърляха върху сикхите и ги пребиваха до смърт или ги заливаха с бензин и ги подпалваха. Цели семейства бяха убити с ножове във влакове и автобуси. Полицията не смееше да се намеси от нехайство, а и защото дълбоко в себе си одобряваше изстъпленията срещу това размирно малцинство. В продължение на три дни пред тялото на Индира Ганди преминаха хиляди хора. Сред тях имаше кинозвезди, правителствени глави, политически лидери, приятели, близки и граждани, които никога не се бяха познавали лично с Индира, но скърбяха дълбоко за смъртта й. През това време вълната от насилие се разпростираше непрекъснато. Бяха подпалени над две хиляди коли, камиони и таксита, няколко фабрики, собственост на сикхи, като «Кампа-Кола» — индийския вариант на «Кока-Кола», — принадлежаща на стар приятел на Санджай, който им беше помогнал в тежки времена. Журналистите документираха едни особено жесток случай в квартал на десния бряг на Ямуна, където добре организирана група умъртви методично всички сикхи пред очите на безучастната полиция. Дори не им даваха възможност да се спасят, защото подпалваха къщите с обитателите им в тях. Една журналистка, която стана свидетел на случилото се, се обади по телефона на Пупул. «Моля те, направи нещо, положението е трагично!» — каза й тя с уплашен глас. Пупул се почувства объркана.* Допреди съвсем скоро щеше да вдигне телефона и да се обади на приятелката си Индира, която щеше да реагира незабавно. Сега обаче не знаеше към кого да се обърне. Така че позвъни на министъра на вътрешните работи, който в същия момент случайно имаше среща с Раджив на Сафдарджунг Роуд номер едно. Разказа му за масовите убийства, за изнасилванията, и ужасните събития, които се разиграваха на десетина километра от тях. «Говорете с министър-председателя» — каза й той и веднага я свърза с Раджив. Пупул повтори това, което вече бе разказала. «Беше ми трудно да се обръщам към него като към министър-председател, беше ми трудно да възприема факта, че огромната власт и авторитет на Индира сега са преминали у него.» Раджив я покани в дома си, където Пупул разказа с повече подробности това, което беше научила. Министър-председателят изглеждаше объркан и колеблив.
	[* Пупул Джайакар разказва този епизод в _Indira Gandhi: A Biography_, op. cit., стр. 493.]
	— Какво да правя, Пупул? — попита я той.
	— Не е моя работа да казвам какво трябва да прави министър-председателят — отвърна му тя. — Мога да ти кажа какво щеше да направи майка ти. Щеше да извика армията и да запази реда на всяка цена. Щеше да излезе по телевизията и с целия авторитет на поста си щеше да даде ясно да се разбере, че няма да допусне да се вършат масови убийства.
	— Помогни ми да напиша реч, каквато би произнесла майка ми — помоли я Раджив, докато я изпращаше до вратата. — Моля те, направи го, спешно е.
	Пупул я написа, но когато седна пред телевизора, на екрана се появи не Раджив, а министърът на вътрешните работи. Пупул си помисли, че той не е достатъчно убедителна фигура, за да успокои духовете. Речта беше лишена от мъката на сина и от авторитета на един министър-председател. Армията не беше извикана да се намеси, от страх да не се нажежи обстановката, така че през нощта терорът и изстъпленията продължиха. Мнозина приписаха тази нерешителност на неопитността на Раджив. Истината обаче беше друга — още не бе преодолял шока от смъртта на майка си и факта, че цялата власт се бе оказала в ръцете му, без да знае в действителност как функционират механизмите на тази власт.
	Сред сикхите цареше такава паника, че за пръв път в живота си мнозина захвърлиха тюрбана и си отрязаха брадите и косите, за да се спасят. Около сто хиляди избягаха от града. Писателят Кушвант Сингх и майка му потърсиха убежище в посолството на Швейцария: «Това, което тълпите искаха, беше имуществото на сикхите, телевизорите и хладилниците им, защото сме по-преуспели от останалите. Убиването и изгарянето на живи хора просто беше част от забавлението».* Привечер група сикхи се разпръснаха из града, търсейки убежище. Двама от тях влязоха в къщата на Пупул и изплашиха жената на перача, който в този час навярно участваше в размириците. Жената се развика и сикхите избягаха, но Пупул сигурно щеше да им даде подслон, както сториха много индуски семейства. Истината беше, че малко сикхи бяха подкрепяли Пиндранвале, както много малко индуси искаха да отмъщават на сикхите. Жестокостта обаче на онези, които търсеха мъст, напомняше за времето на Разделянето. За три дни бяха убити около три хиляди сикхи.
	[* _The Dynasty_, от Jad Adams и Philip Whitehead, op. cit., стр. 319.]
	На 2 ноември следобед Раджив най-после се яви по телевизията и призова насилието да спре. «Случилото се в Делхи след смъртта на Индира Ганди е оскърбление на всичко, което тя защитаваше» — каза той. На следващия ден най-после заповяда да се намеси армията, която въведе вечерен час и влезе с танкетки в най-размирните квартали със заповед да стрелят по всеки, заварен да върши акт на агресия.
	На 3 ноември, докато мирът бе въдворяван със сила, се състоя кремацията на Индира на брега на реката, близо до мястото, където бяха кремирани Неру и Санджай. Раджив обиколи седем пъти погребалната клада на майка си, преди да постави факлата между сандаловите стволове. Пламъците лумнаха, докато слънцето обагряше небето в оранжево, червено и златисто. Присъстваше внушителна група от видни личности, сред които Джордж Буш-баща, майка Тереза, членове на европейски кралски семейства, магнати, учени и правителствени ръководители. За една елегантна дама, облечена в черно, това погребение имаше особено значение. Маргарет Тачър си спомняше топлите думи на Индира, когато няколко седмици по-рано й се беше обадила след атентата на ИРА. «Трябва да направим нещо срещу тероризма» — беше й казала тя.
	Силуетът на Раджив сред пламъците, които поглъщаха тялото на майка му, остана запечатан завинаги в паметта на цял един народ като факла на надеждата. «Около него цареше хаос — написа един известен журналист, — но той вдъхваше чувство за сигурност, сякаш контролираше положението.» Британската Желязна лейди отбеляза: «В Раджив видях същия самоконтрол, какъвто имаше госпожа Ганди…» Соня беше неутешима и не го криеше. «Ако някой би могъл да нарисува сцената — каза Маргарет Тачър, — нейната болка щеше да е достатъчна, за да изрази общото чувство.» Противно на очакванията, нямаше го онова огромно мнозинство от бедни хора, от милионите, които бяха почитали Индира като богиня. Страхът от сблъсъци и атмосферата на насилие, която цареше в града, разколебаха мнозина да отидат да й отдадат последна почит.
	Една сутрин Раджив взе бронзовата урна с праха на Индира и се качи на самолет на Индийските въздушни сили, за да изпълни волята на майка си. След час самолетът вече летеше над веригата на Хималаите — хребет от бели върхове, простиращи се докъдето погледът стигаше. Отвориха му един люк на пода на самолета, през който проникна леден въздух. Раджив, екипиран с астраганова шапка, кожено палто, дебели подплатени ръкавици и кислородна маска, взе урната, поставена в кожена торба, за да не замръзне, отвори я и разпиля праха върху планините, както повелява ритуалът, за да може смъртта да се върне към живота. Бяха изминали тринайсет дни, откакто Индира Ганди бе влязла в историята.


>>	35.

	Раджив нямаше нито минута време, за да си поеме дъх и да облекчи собствената си болка. Политическият живот продължаваше и партийните лидери го посъветваха да определи по-ранна дата за парламентарните избори. Искаха да съберат гласовете на солидарност, които убийството на Индира щеше да им донесе. Раджив си даваше сметка, че тези избори са много важни за него. Чрез тях щеше да получи легитимност от народа, а не да изглежда като човек, издигнат на поста от хората на майка му. Насрочи изборите за 26 декември 1984 година. Помоли Соня да го придружи отново по време на предизборната му кампания в избирателния район на Амети, където Манека също беше кандидат за депутат. Сега Соня беше първата дама на страната и само при тази мисъл й се завиваше свят. Едва ли имаше друг човек, толкова малко предразположен да изпълнява тази роля, която би била повод за гордост и задоволство за повечето жени. Нея обаче я натъжаваше, защото я караше да изпитва носталгия по предишния си живот. Какво щастие беше да живее без страх! Какво щастие да може да реставрира картини, да излиза с приятелки, да е свободна и да живее в анонимност! Все още бяха толкова травмирани, че преди да заминат за Амети, в деня, когато Индира щеше да навърши шейсет и осем години, двамата с Раджив оставиха писмени указания: «В случай че някой от двамата — аз или съпругата ми Соня, загинем в инцидент, телата ни трябва да бъдат пренесени в Делхи и изгорени заедно, според индуисткия ритуал, под открито небе и при никакви обстоятелства в електрически крематориум. Съгласно традицията синът ни Рахул трябва да запали кладата… Волята ми е прахът ни да бъде разпръснат в Ганг, в Аллахабад, където е разпръснат и прахът на предците ми». Нима една поговорка не гласеше, че кобрата винаги хапе два пъти или че едно зло не идва само?
	Соня, облечена в бяло сари, както се полагаше заради траура, се чувстваше много по-добре сред множеството в Амети. «Привързах се към това място — щеше да напише тя по-късно. — Познавах хората и проблемите им и вече не се чувствах чужденка сред тях.» Отсъствието на Индира обаче се чувстваше със страшна сила. Преживе тя беше средоточието на семейния живот, силна, вярна, винаги готова да напътства, да съветва, да насърчава, да обгражда с грижи близките си и сега празнината беше огромна. Раджив бе осиротял напълно. Един ден Соня, след като го беше търсила из цялата къща, го откри в стария кабинет на Индира да разглежда предмети и снимки на майка си. — Изглеждаше много унил и много самотен — щеше да напише Соня. — Чувстваше много силно липсата й.“* Беше неизбежно. Където и да отидеше, дори в най-затънтените кътчета на субконтинента, виждаше плакати с лика на майка си — винаги елегантна, с белия си кичур в косата и вдигнала длан за поздрав. Винаги някой му говореше за нея, за последното й посещение в онова място, за това, което беше сторила за общността, за децата, които беше благословила, и дори за чиновника, когото беше смъмрила. Индира бе оставила следа из цялата страна и Раджив понякога имаше чувството, че е жива, че всеки момент ще се появи, за да го утеши и да му вдъхне сили. И той трябваше да впрегне всичките си сили и смелост, за да посрещне стоически спомена за майка си.
	[* _Rajiv_, от Sonia Gandhi, op. cit., стр. 10.]
	Един сериозен инцидент в град Бопал, Централна Индия, помрачи триумфалната предизборна обиколка на Раджив из страната. От завод за пестициди, собственост на американската компания „Юниън Карбайд“, изтече отровен газ, който причини гибелта на хиляди души в най-бедните квартали на града. Трагедията в Бопал, смятана за най-големия промишлен инцидент в историята, бе изтълкувана от мнозина като лошо предзнаменование за началото на политическата кариера на Раджив — човека, който искаше на всяка цена да модернизира страната и да установи тесни връзки с едрия бизнес. Раджив веднага реши да посети пострадалия град. Опита се да разубеди Соня да пътува с него, защото отровата от фабриката още можеше да е във въздуха, но тя отказа и го придружи. Когато пристигнаха, бяха ужасени от последиците от инцидента. Болниците бяха претъпкани с хора, загубили зрението си; с майки, оплакващи смъртта на децата си; със сираци и отчаяни мъже, изгубили семейството си. Пред подобна трагедия речите му за индустриализацията на Индия и призивите му страната да се подготви за XXI век изглеждаха кухи фрази. Раджив си даде сметка за проблемите, които самото развитие можеше да породи. В момента направи единственото, което беше по силите му — деблокира спешна помощ за жертвите и обеща правителството да им отпусне справедливо обезщетение. Това обаче никога не се случи*.
	[* Вж. _Беше полунощ в Бопал_. Хавиер Моро и Доминик Лапиер. Планета. Барселона, 2001.]
	Раджив спечели убедително изборите през декември 1984 г., при това с резултат, какъвто дядо му и майка му не бяха постигали никога. Соня го поздрави възторжено, макар да предчувстваше, че тази новина ги приближава с още една стъпка до ръба на пропастта. През последните три години мъжът й беше депутат, избран от района на Амети, и един от генералните секретари на партията. Сега отговаряше за петстотин четирийсет и четири избирателни района и беше върховният ръководител на огромна, нестабилна и понякога неуправляема страна, блокирана от огромен държавен апарат. Не беше ли написал един английски политик, че хималайската верига изглежда малка в сравнение с товара, който носи на гърба си един министър-председател на Индия? Династията беше получила мандата на народа, но Раджив не си правеше илюзии относно причините за успеха си: „Дължа победата си най-вече на майка ми… Никой не ме познаваше истински, просто хората прехвърлиха върху мен очакванията, които възлагаха на нея. Превърнах се в символ на надеждите им“*. В замяна на това Манека претърпя шумен провал, въпреки че беше провела много енергична предизборна кампания. Вълната от симпатия към Раджив, а може би обстоятелството, че е дъщеря на семейство от сикхски произход, я отстрани от политиката поне за момента. Сега ставаше ясно кой е истинският наследник на трона на династията Неру-Ганди.
	[* _The Dynasty_, от Jad Adams и Philip Whitehead, op. cit., стр. 323]
	Едно допълнително обстоятелство затрудни още повече Соня и децата да се съвземат от травмата, нанесена им от насилствената смърт на Индира. След като петнайсет години бяха живели в една и съща къща, трябваше да се преместят в друга, която беше по-сигурна и по-подходяща за официална резиденция на министър-председателя. Намираше се наблизо, на Рейс Корс Роуд. Сега, когато тероризмът се беше превърнал в неизбежна реалност в индийския политически живот, семейството беше заобиколено денонощно от многочислена охрана. Беше донякъде излишна показност от страна на службата, която искаше да компенсира пропуските, допуснати с Индира. Охраната на министър-председателя вече не беше отговорност на паравоенна сила, а беше поверена на специализиран отряд от професионалисти, наречен Специален отряд за охрана, създаден след убийството на Индира. „Присъствието им сложи край на уединението и свободата ни“ — каза Соня. Един ден, докато подкастряше храстите в градината, подскочи от страх, когато зърна в клоните на едно дърво приличащ на марсианец мъж, изцяло облечен в черно, с маска, бронирана жилетка и автомат. „На пост съм“ — каза й мъжът. Друг път, когато се канеше да излезе, за да отиде в магазина на американското посолство, втори „марсианец“ й препречи пътя.
	— Госпожо, не може да излезете сега.
	— Как така не мога? Налага се да отида до американското посолство, довечера ще имаме гости…
	— Госпожо, трябва да свикнете да ни уведомявате предварително, не можем да реагираме импровизирано. В този момент триста агенти са ангажирани с охраната на семейството ви.
	„Чудесно, няма що!“ — помисли си Соня и в крайна сметка се обади на сестра си Надя, като я помоли да купи каквото й трябваше и да й го донесе вкъщи.
	Беше потискащо да живеят така, но нямаха друг изход, освен да се приспособят. Агентите поискаха да забранят на Раджив да продължи традицията на майка си и на дядо си да приема стотици посетители рано сутринта, които му задаваха въпроси и го слушаха, седнали на моравата. Той обаче настоя да я запази, макар че сведе тези срещи до три пъти седмично. За него беше важно да напипа пулса на народа. Същевременно по този начин усъвършенстваше своя хинди, който говореше със синтактични грешки и понякога с неправилно произношение.
	Сутрин се събуждаха в шест часа с _morning tea*_, който им сервираха на поднос. В осем и половина цялото семейство се събираше на закуска. Веднага след това Раджив излизаше, а Соня се заемаше c домакинската работа. Ако й останеше време, преглеждаше вестниците и изрязваше по-важните статии. Децата им бяха престанали да посещават училище от деня на убийството на баба им. Според полицията беше твърде опасно да ходят на място, където един въоръжен мъж можеше да проникне лесно. Така че сега учеха вкъщи с частни учители, които пристигаха към десет часа. Соня се възползваше от този момент, за да излезе да напазарува или да посети някоя изложба.
	[* Чай, който се пие в леглото преди ставане (англ.). — Б. пр.]
	Полагаше грижи за външността си, защото знаеше, че е обект на безпощаден публичен оглед. „Има повече сарита, отколкото Имелда Маркос* обувки“ — твърдяха някои. В действителност това беше колекцията от сарита и шалове на Индира, в по-голямата си част подарени, които тя беше събрала по време на пътуванията си из Индия като министър-председател и които Соня бе наследила.
	[* Имелда Маркос (1929) — филипински политик и вдовица на бившия филипински диктатор Фердинанд Маркос, известна с несметното си богатство и колекцията си от 2700 обувки. — Б. пр.]
	Следобед оставаше при децата си и обикновено се развличаха, като гледаха видеофилми. Продължи традицията да кани близките приятели в неделя на _brunch*_, въпреки че поради заетостта си Раджив рядко можеше да присъства. На нея обаче й се струваше важно да запази поне някакво подобие на нормален живот. Всичките гости, включително сестра й Надя и семейство Куатроки, бяха претърсвани и минаваха през тройна проверка с детектори на метали, преди да бъдат допуснати в къщата Събираха се в градината и бъбреха весело на италиански, френски, английски и испански, докато похапваха индийски блюда, сервирани в _тхали_ — кръгли метални подноси. Соня ги изненадваше с ястия, които трудно се приготвяха в Индия, като например скариди в чеснов сос, които се превърнаха в любимото блюдо на неделните срещи.
	[* Солидно ядене, комбиниращо закуска и обяд (англ.) — Б. пр.]
	Извън тези откраднати моменти нормалният живот беше недостижима мечта. Всяко малко закъснение на Раджив, който се стараеше да се храни със семейството си винаги, когато можеше, предизвикваше огромни страхове. Водеха нормален живот единствено когато ходеха в Италия през лятото и на Коледа. Там също имаха охрана, но не беше толкова строга. В Ню Делхи живееха като затворници.
	Раджив бе принуден да се откаже от любимите си занимания, по-специално от фотографията, в която бе достигнал добро професионално ниво. Нямаше време да слуша любимите си песни, нито да присъства на концерт на индийска класическа музика със Соня и децата си. Беше решен обаче да запази лиценза си на пилот, защото летенето беше неговата страст и освен това му вдъхваше известна сигурност — знаеше, че политиката е рисковано занимание. Помоли един колега да го предупреди малко преди лицензът му да изтече. Смяташе да го поднови, като натрупа необходимите летателни часове — нещо, което винаги можеше да направи, пилотирайки самият той самолетите, с които пътуваше из страната. Само че не му оставаше никакво време за занимания извън дейността му на министър-председател. „Имах време само да действам. Поставих си за цел да възстановя приятелството и доверието между общностите, които бяха живели заедно в продължение на векове“ — заяви той.
	Раджив бе получил в наследство от майка си парливия сикхски проблем. Беше изключително важно да го реши, ако искаше да възстанови мирното съжителство между различните общности. Първото, с което се зае, беше да намали напрежението: заяви, че е готов на всякакъв компромис, за да реши проблема, стига да не заплашва целостта на страната; освободи екстремистите, арестувани през последните месеци на управлението на майка му, и се ангажира да разследва масовите убийства на сикхи в Делхи. Лидерът на умерената сикхска партия, който също като министър-председателя желаеше да се постигне мир, подписа предварително споразумение. Веднага след това Раджив насрочи избори в Пенджаб за септември 1985 г., с цел да прехвърли управлението на щата в ръцете на умерените сикхи, както и отговорността да се борят с екстремистите. Тероризмът обаче продължи с взривяването на малки бомби в Делхи и околностите на столицата и най-вече на един „Боинг 747“ на Индиън Еърлайнс по време на полет от Торонто за Делхи. Атентатът, в който загинаха триста двайсет и петимата пътници, беше приписан на две сикхски екстремисткн групировки. Същата нощ Раджив проведе съвещание с министрите си и Соня не спа до четири призори, когато той най-сетне се върна вкъщи. Съзнаваше огромната заплаха, надвиснала над мъжа й, и тя и децата живееха в постоянен страх. Гледаха на агентите от Специалния отряд за охрана със скептицизъм. Наистина бяха винаги налице, може би дори прекалено, но щяха ли да се противопоставят ефикасно на дързостта на сикхските екстремисти?
	Докато чакаше Раджив, Соня проведе телефонен разговор с родителите си в Орбасано. След смъртта на Индира те живееха в непрекъсната тревога и следяха отблизо новините. Гордостта, която майката на Соня изпитваше от това, че дъщеря й е първа дама на Индия, бе засенчена от страха от нов атентат. Соня винаги ги успокояваше, но Паола отгатваше страха й в гласа, въпреки смущенията във връзката. Този ден майка й беше разтревожена и от друго. Дъщеря й Надя бе съобщила, че се връща в Италия.
	— Трябва да си щастлива, мамо, че момичетата ще бъдат близо до теб… — каза й Соня. — Докато на мен Надя ще ми липсва много.
	— Толкова съм огорчена. Не мислиш ли, че могат да се сдобрят?
	— Не, мамо. Понякога е по-добре така — отвърна й Соня, отгатвайки тревогата на майка си. Зет й беше продължил да изневерява на сестра й и тя беше решила да поиска развод и да се върне в Италия. Соня оставаше сама в един труден момент и в една апокалиптична обстановка.

	* * *

	Раджив запази хладнокръвие и не се поддаде на изкушението да отвърне на насилието с насилие, както може би щеше да постъпи майка му. Обяви Чандигарх — града, проектиран от Дьо Корбюзие — за столица на Пенджаб, в замяна на обещание за лоялност от страна на умерената сикхска партия, и оповести икономически мерки, една от които беше строителството на водноелектрическа централа, за да реши проблема с недостига на електроенергия в Щата. Искаше да изиграе докрай картите си, за да спечели на своя страна умерените.
	На 20 август 1985 г. обаче всичко се срина отново. Лидерът на умерената партия, който обикаляше градовете и селата на Пенджаб, за да спечели подкрепа за споразумението с Раджив, беше застрелян. Отново трагедия, отново задънена улица. Фанатиците налагаха тиранията си, бойкотирайки всякакви преговори за намиране на решение. В парламента в Ню Делхи започнаха да се съмняват в способността на Раджив да реши бързо проблема. Той обаче не се уплаши и реши да проведе изборите в Пенджаб. Смяташе, че убийството на умерения лидер ще породи симпатия към тази партия, също както убийството на майка му бе изстреляло самия него във властта. Оказа се прав. За пръв път в историята на Пенджаб умерените спечелиха изборите. Резултатът беше категорична победа над екстремизма.
	Сикхските фанатици обаче не смятаха да се предадат без бой. В опит да създадат напрежение отново се барикадираха в Акал Такхт — разрушения по време на операцията „Синя звезда“ храм, който после беше възстановен. Твърдяха, че реконструкцията е осквернила храма; в действителност търсеха какъвто и да е претекст, за да прибягнат към насилие. Отново се снабдяваха с оръжие през коридорите и тунелите на комплекса. Извън Златния храм млади екстремисти удвоиха нападенията си срещу индуси и срещу всекиго, когото не смятаха за достатъчно набожен, като например бръснарите и фризьорите, чийто занаят противоречеше на сикхското предписание косата никога да не се подстригва, тъй като всичко, създадено от Бог, трябва да бъде почитано, включително космите. Бяха заклеймени като врагове на сикхския народ и се превърнаха в мишена на нападките на най-ортодоксалните елементи.
	„Единственото решение е военна намеса…“ При тази фраза Соня изтръпна. Беше я чула веднъж от устата на свекърва си. И резултатът беше налице… Внезапно синът се бе озовал пред същата дилема. Нима беше нужно ново светотатство, когато предишното не беше решило проблема? Къде щеше да свърши тази спирала на насилие?
	Отгоре на всичко събитията се повтаряха със зловеща прилика. Както при предишната окупация, един полицай бе застрелян близо до храма. Това убийство изискваше от правителството и от Раджив бързи действия.
	— Какво ще правиш? — попита го Соня с тревога.
	— Ще ги държим под обсада, докато се предадат.
	Така започна операцията „Блек Тъндър“ (Черна мълния), която той ръководеше лично от кабинета си в Делхи. Даде изрична заповед на армията и на полицията да не влизат в храма при никакви обстоятелства и да обкръжат комплекса, като блокират всички тайни проходи и канали, по който влизаха и излизаха стоки. Чакането беше дълго, безкрайно. В първите дни терористите стреляха във въздуха и пускаха сплашващи картечни откоси. Извън тези шумни провокации в комплекса цареше пълна тишина. Храмовете се отразяваха в огледалните води на свещеното езеро и всичко изглеждаше застинало, сякаш времето бе спряло. Терористите очакваха нападение, дори се опитваха да го предизвикат, но в отговор чуваха единствено ехото на собствената си стрелба. Армията и полицията непрекъснато се съмняваха, че терористите може да се снабдяват чрез някой канал, изплъзнал се от бдителността им, което ги държеше в изключително напрежение. Отвън жителите на Пенджаб се молеха мълчаливо свещените им места да не бъдат отново поругани. Соня следеше всичко от дома си в Ню Делхи и сърцето й се преобръщаше при всяко иззвъняване на телефона. Най-после след десет дни гласът на Раджив й съобщи добрата новина:
	— Свърши се, предадоха се. Стратегията проработи. Нямаше насилие, нито се наложи да се влиза в храма.
	Соня въздъхна с облекчение, въпреки че не се успокои напълно. Терористите се бяха провалили и опитът им да повторят историята се бе превърнал в нейна пародия. Този път излязоха от бърлогата си полумъртви от глад и жажда. Предадоха се над двеста души. Победата на Раджив стана още по-убедителна, когато вестниците публикуваха снимки от вътрешността на храма, които разкриваха неуважението на терористите към това толкова свещено място. Навсякъде имаше изпражнения, купища дрехи, счупени предмети и петна от кръв, останали от сбиванията помежду им. Бяха напълно дискредитирани в очите на своите съмишленици.


>>	36.

	Критиците на Раджив, които го обвиняваха в слабохарактерност, се принудиха да признаят, че качествата му на помирител дават резултати. Голямото му предимство се състоеше именно в начина му на действие, който се различаваше от този на майка му и на повечето индийски политици. Смяташе, че социалистическата политика на майка му и на дядо му блокират функционирането и развитието на икономиката. Беше убеден, че _Licence Raj*_, който майка му бе подкрепила, задушава предприемаческия дух на индийците и насърчава корупцията. Предоставянето на разрешителни срещу подкуп беше обикновена практика сред чиновниците. Раджив знаеше за какво става дума, защото като пилот в държавна компания в продължение на четиринайсет години беше страдал от забележителната им некомпетентност. Усилията му да ограничи административното регулиране и контрол предизвика недоволството на левите интелектуалци. Според тях либерализирането на търговията и ограничаването на контрола щяха да направят Индия зависима от чуждия капитал. Отъждествяваха го по-скоро с увеличаващата се средна класа, отколкото с бедна Индия. Обвиняваха го, че се е родил със сребърна лъжичка в устата, че говори по-добре английски, отколкото хинди, и дори че води бащата на жена си на почивка в националния парк „Рантамбор“. Излизането в почивка беше гледано с лошо око в Индия, особено когато ставаше дума за политик. Но Раджив просто поиска да заведе тъста си да види тигрите в същия парк, в който бе прекарал медения си месец със Соня.
	[* Лицензионен и разрешителен режим, придружен от усложнена бюрокрация, за регулиране на частния сектор в Индия, съществувал от 1947 до 1990 г. — Б. пр.]
	Стефано Майно най-после се беше съгласил да посети любимата си дъщеря. Това беше първата и единствена почивка в живота му — възможност, която Раджив не пропусна, за да му окаже най-радушен прием. В това пътуване участваше старият приятел на Стефано — техникът Данило Куадра. Соня беше щастлива, че посреща баща си след толкова години. Предчувстваше, че това ще бъде единственото му посещение в Индия, защото Стефано не обичаше да пътува, освен това сега страдаше от сърце и здравето му не беше добро.
	— Постоянно се страхува за теб, дори още преди убийството на свекърва ти — призна Данило на Соня.
	Стефано се страхуваше още преди Соня да напусне родния дом, още от деня, в който бе казал на жена си: „Ще я хвърлят на тигрите“. Страхуваше се и за Раджив, това _bravo ragazzo*_, както го наричаше той. Твърде _bravo_, за да бъде политик в толкова размирно и бедно място като Индия — мислеше си Стефано. Мизерията, която видя, го покърти дълбоко, може би защото му напомняше собственото му детство, когато пасеше крави и времето минаваше отчайващо бавно, а стомахът го присвиваше от глад. Тогава имаше чувството, че положението никога няма да се подобри и че недоимъкът, монотонноста и лишенията ще продължат во веки веков. Сега виждаше същото, отразено в очите на младежите в индийските села. Соня постоянно му се караше, защото даваше щедри милостини. „Ако продължаваш така, скоро всички просяци в Индия ще те преследват“ — казваше му тя и му напомняше, че по-голямата част от просяците работят за мафията и че е по-добре да дава парите на тези, които се грижат за бедните. Баща й обаче, пестелив на думи и суров на вид човек, не й обръщаше внимание, защото не можеше да устои на усмивката на някое дете, което протягаше ръка през отворения прозорец на колата. След като се върнаха от пътуването в Делхи, приятелят му Данило го издаде на Соня, като сви рамене в безпомощен жест: „Нищо не може да се направи, обича да дава пари на всички“. Стефано Майно беше останал верен на собствената си памет.
	[* Добро момче (итал.) — Б. прев.]
	Раджив беше твърде „западен“, та да може да скрие този факт, и дори много _british*1_ в обноските и начина, по който сдържаше емоциите си. Веднъж, докато се защитаваше от нападките на опозицията, каза, че тя иска да върне Индия в Средновековието — израз, който принадлежеше на европейската, но не и на индийската история. Също беше вярно, че не се идентифицираше толкова силно с бедните, както правеха майка му и дядо му, но смяташе, че замогването на средната градска класа в крайна сметка ще облагодетелства бедните селяни. Динозаврите в партията му напомняха, че важното е да запази подкрепата на избирателите, които в огромната си част бяха много бедни. Какъв смисъл имаше да води политика, която не ги облагодетелстваше в кратки срокове? Нима Раджив искаше партията да изгуби следващите избори? Младият министър-председател се чувстваше притиснат — от една страна, искаше да даде по-голяма свобода на частния сектор, а от друга, трябваше да запази лоялността на основната маса от избиратели, на бедните. Предизвикателството беше голяма и той знаеше, че няма да е лесно да го спечели. За да опровергае обвинението, че е „министър-председател на привилегированите“, което противниците му искаха да му прикачат и което в една бедна демократична страна е направи пагубно, направи това, което щеше да направи майка му: предприе изтощителна обиколка из страната. Дори участва в голямо поклонение, за да подобри имиджа си сред масите. Според Соня, която го придружаваше в много от обиколките му, мъжът й беше неуморим. „Вървеше толкова бързо, че трябваше да го моля да забави крачка, за да могат другите да го следват. Тъй като беше свикнал да не спи повече от четири-пет часа на денонощие, обикновено подремваше в почивките, като ми даваше указания да го събудя, ако някой го чака. Понякога го оставях да спи няколко минути повече… После се сърдеше, но поне си отпочиваше.“*2 Соня стана свидетел на чувствата, които будеше у народа. „Хората откликваха повече на личното му обаяние, отколкото на поста, който олицетворяваше. Нямаше значение къде се намираше — в племенно селище на север, в някои град в Тамил Наду, в сърцето на Пенджаб или в бидонвилите на Бомбай. Раджив не принадлежеше към никоя каста, етнос или група. Беше индиец и всички го смятаха за един от своите.“ Шофираше сам всъдехода си из селските райони. Там, където го чакаха хора, се спираше и разговаряше с тях. „Ако закъснеехме — разказваше Соня, — чакаха търпеливо, за да говорят с него, за да го видят. Когато пристигахме в някое отдалечено място късно през нощта, някой селянин доближаваше стара маслена лампа до лицето му и виждах как очите му светваха, щом разпознаеше усмивката му. Молеше ни да го придружим, за да ни запознае със семейството си, да кръстим новородените деца, да пожелаем щастие на младоженците в селото.“
	[*1 британски (англ.) — Б. прев.]
	[*2 _Rajiv_, от Sonia Gandhi, op. cit., стр. 12.]
	Колко далечен изглеждаше Делхи от колибите в тези затънтени краища, където споделяха оскъдната храна на домакините, изслушваха внимателно проблемите им и ги разпитваха, за разберат как могат да им помогнат. „Виждам много обич в очите на хората — каза Раджив — и приятелство, доверие, но най-вече надежда.“*
	[* Op. cit., стр. 101.]
	Раджив твърдо вярваше, че технологиите може да премахнат или поне да намалят бедността. Спомняше си за майка си и за усилията, които бе положила, за да осъществи „зелената революция“, като бе отвела учени по селата и бе организирала срещи с местните политици и селяни. Когато го упрекваха, че отпуска големи суми от държавния бюджет на научноизследователски центрове, в своя защита той отговаряше, че без достъпа до тъканните култури и до генетичното инженерство хамбарите на Пенджаб нямаше да са пълни. „Може да се провалим, ако експериментираме — казваше той, — но ако не го правим, няма да стигнем доникъде.“ Противоречията в Индия бяха невъобразими. Как беше възможно страната да изстрелва спътници в космоса, а да е неспособна да осигури питейна вода на населението? — питаше се той. Откри, че причината не е в липсата на технология, а в неспособността тази технология да бъде използвана за разрешаване проблемите на бедните. Оттук се роди една негова идея, която той нарече „Технологични задачи“ — амбициозна изследователска програма в шест области, които Раджив определи като приоритетни, след като обиколи селските райони: снабдяване с питейна сода, ограмотяване, имунизация, млекопроизводство, телекомуникации и възобновяема енергия.
	Обикновено когато някой разклаща стари структури и идеи, става мишена на подигравки. Същото се случи с него. В Ню Делхи го наричаха наивник, обвиняваха го, че иска да скочи направо от волската каруца на мобилните телефони — нещо, което все пак щеше да се случи благодарение на прозорливостта му и упоритата му дейност през първите години на управлението му. Три десетилетия по-късно снимката на един _махут*_, говорещ по мобилен телефон от гърба на слон, натоварен с дървени трупи, се превърна в рекламно лого на една индийска телефонна компания. Именно по време на управлението на Раджив и благодарение на подкрепата на индийци, живеещи в чужбина и предимно в САЩ, бе изградена междуградска и международна сателитна телекомуникационна система, чрез която телефонът стигна до всички краища на страната и вече беше достъпен и за най-бедните селища, които живееха в пълна изолация.
	[* Водач на слонове]
	В столицата се подиграваха също на лозунга му „Компютър във всяко селско училище през XXI век“. Приличаше на каприз на глезено момченце, защото много училища в селата нямаха дори електричество и черна дъска. Истината обаче беше, че Раджив веднага си даде сметка за потенциала на информатиката, която години по-късно щеше да стане двигател на индийската икономика. Смяташе, че благодарение на промишлената революция Европа е постигнала позицията си на икономическа сила, и не искаше Индия да пропусне другата революция — тази на електрониката и Информатиката. Месец след като бе назначен за министър-председател, той намали вносните мита на електронни части и компютри. После постепенно премахна много ограничения в електронната индустрия и насърчи въвеждането на компютри в училища, банки и офиси, като даде силен тласък на развитието на местната индустрия. По време на мандата му икономиката започна да се либерализира. „Трябва да се освободим от надзора, без да изоставим контрола“ — казваше той. Средната класа преживя истински възход, за който чакаше отдавна. Хората можеха да си купят телевизори, радио и фотоапарати, часовници и електродомакински уреди, преди това недостъпни поради митата, които бяха толкова високи, че по-голямата част от тях се купуваха контрабандно. Бяха добри години за потребителите и за бизнеса. За пръв път след независимостта забогатяването не беше смятано за престъпление или грях.
	Тези мерки имаха незабавен отзвук в живота на Соня и улесниха ролята й на първа дама. Вече не се налагаше да обикаля пазарите на Ню Делхи, за да намери например сирене, зехтин или миксер, необходими за официалните вечери. Постепенно външният свят започна да навлиза в древна Индия, а тя — да се отваря към света.
	Независимо от това, през осемдесетте години на двадесети век страната беше истински вулкан от конфликти и работата на министър-председателя можеше да се сравни с тази на пожарникар, гасящ пожари. След Пенджаб той се залови да омиротворява района на Асам, разбунен от наплива на бежанци мюсюлмани, които продължаваха да идват от Бангладеш петнайсет години след края на войната, за да търсят работа. Успя да постигне мир с племенните общности бодо, гуркха и мизо и сключи споразумения, които намалиха и дори сложиха край на насилствените опити за отцепване. По време на тези посещения той не се стесняваше да си слага пищни шапки или да се облича с шарени местни костюми в знак на приятелство, също както би го направила Индира. Смееше се на себе си, когато се виждаше в този вид, и понасяше спортсменски закачките по този повод. Никога не изгуби чувството си за хумор и се учудваше, когато някой не схващаше шегите му. Когато се връщаше вкъщи, бързаше да покаже на Соня и децата предметите, които му бяха подарили по време на пътуванията му — женска лула от племето мизо, плетена кошница, гравирана раковина — и които после прибираше в кабинета си като истински съкровища. Дълбоко в себе си знаеше, че постигането на мир и сигурност за различните народи в Индия означава също мир и сигурност за семейството му, и поне така мислеше до 2 октомври 1986 г., когато сикхският конфликт нанесе поредния си удар.
	В същия този ден, докато присъстваха на церемония по случай 117-годишнината от рождението на Махатма Ганди в мавзолея му Ню Делхи, чуха ясно гърмеж.
	— Това е пукот от някой веломотор — успокои ги един агент от Специалния отряд за охрана.
	Соня и Раджив седнаха на земята, докато свещениците произнасяха молитви в памет на бащата на нацията. Когато церемонията приключи, се разнесоха нови гърмежи. Телохранителят до Соня бе ранен в главата. Настана паника. Множеството викаше, докато се разпръскваше. Раджив беше застанал пред жена си, за да я предпази с тялото си, когато полицаите ги обградиха и ги изведоха от мястото. „Какъв ти веломотор!“ — повтаряше Соня възмутено. Неуспелият убиец бе незабавно заловен. Беше сикх, който бе стрелял от върха на едно дърво. Нямаше убити, но за Соня този опит й напомни, че не можеха да отслабят бдителността нито за миг. Върна се много разстроена вкъщи, нетърпелива да прегърне децата си и да се увери, че те също са добре, защото винаги съществуваше вероятността атентатът да е част от един по-широк заговор. Този път обаче сикхът беше действал сам.


>>	37.

	Внезапно Раджив сякаш напълня. Да не би изпъкналото коремче да се дължеше на _penne all’arrabbiata*_ на Соня, които той толкова обичаше? — шегуваха се приятелите му. Не, причината за закръглената му талия беше дебелата бронирана жилетка пол памучната риза, която трябваше да носи след последния опит за атентат. Вече пътуваше с два кортежа от еднакви коли, така че никой да не знае в коя точно се намира. Всеки път, когато излизаше, стотици полицаи патрулираха в града в състояние на повишена бдителност. Рахул и Приянка вече се виждаха само с малка група деца на приятели на родителите им. Служителите от охраната ги познаваха, но въпреки това ги претърсваха внимателно, преди да ги пуснат в „крепостта“, както наричаха семейната резиденция. Соня се отказа от курсовете по реставрация в Националния музеи, които беше подновила в оскъдното си свободно време, и се зае да подрежда кореспонденцията между Неру и Индира с идеята един ден да я публикува. Беше занимание, което можеше да върши вкъщи, освен това в тях намираше идеи и фрази, които биха могли са послужат на мъжа й за речите му. Ровейки се в семейната памет, разпозна много от конфликтите и проблемите, с които Раджив се сблъскваше, защото Неру и Индира също се бяха опитвали да ги решат по своему: как да ограничат властта на бюрокрацията, как да преодолеят местните вражди, как да измъкнат страната от бедността… Омаловажаването на личната безопасност, изглежда, беше обща черта в семейството. Нито Неру, нито Индира, нито Раджив изпитваха особен респект към „сигурността“, защото ги отдалечаваше от народа и им напомняше по-скоро на диктатура, отколкото на демокрация. Смятаха, че ако някой наистина иска да ги убие, винаги ще намери начин да го стори. Соня не беше убедена в това. Даваше си сметка, че ако Раджив не беше станал министър-председател и не разполагаха с цялата мощ на държавата, за да ги охранява, сега всички щяха да са мъртви. Обливаше я студена пот само при мисълта за това. Житейските обстоятелства ги бяха поставили в положение, в което бяха принудени да се движат само напред. Не можеха да спрат, нито да отстъпят назад, така че Соня нямаше друг изход, освен да се промени, да приеме ролята си и да се възползва от това, което животът й предлагаше. Не беше лесно, защото особеното положение на семейството им създаваше неочаквани проблеми. Например Рахул и Приянка наближаваха възрастта, в която трябваше да постъпят в колеж. Къде да ги изпратят? Соня беше сигурна, че няма да бъдат в по-голяма безопасност в чужбина, отколкото в Индия, така че този проблем беше източник на голяма тревога. Именно тогава Раджив предложи да ги изпратят в Американския колеж в Москва. Измежду всички страни Съветският съюз предоставяше най-голяма сигурност и освен това там нямаше сикхска общност. Идеята не се понрави на Соня, така че за момента я отхвърлиха.
	[* Типично римско ястие от паста с доматен сос и подправки. — Б. пр.]
	В качеството си на първа дама Соня придружаваше мъжа си при посещсинята му в чужбина. Пътуваха с „Боинг 747“, специално оборудван за министър-председателя и свитата му, състояща се от сътрудници, министри, журналисти и разбира се, от група служители на Специалния отряд за охрана. По време на дългите полети Соня се зачиташе в някоя книга — нейната голяма страст още от детството й, докато Раджив преглеждаше речи с помощниците си, въвеждайки поправки в последния момент или някое допълнение, вдъхновено от писмо на Неру или на майка му. Раджив обичаше тези пътувания, по време на които спеше малко и работеше много. Създаваше впечатление, че се чувства по-удобно в чужбина, отколкото у дома. „Чудесно е да си сред приятели“ — каза той на Маргарет Тачър още с пристигането си в Лондон. Соня се опитваше да изглежда колкото се може по-незабележима. Не беше лесно да откаже да отиде на приеми, на които присъствието й беше желателно, или да избягва да произнася речи. „Тя е много дискретна жена и не обича да бъде център на внимание“ — обясняваше мъжът й, за да я извини. Имаше друга причина: от гледна точка на вътрешната политика не беше препоръчително да се говори за Соня, защото веднага щеше да излезе наяве чуждият й произход — слабо място, което първо Манека, а после фундаменталистката индуистка десница използваха, за да дискредитират министър-председателя.
	Раджив обаче се чувстваше като риба във вода сред чуждестранни държавници. Всъщност беше израснал сред тях и говореше техния език. Правеше впечатление не на невзрачен политик от Третия свят, а на модерен и прогресивен мъж със собствени идеи, способен да се мери с който и да е световен лидер. Зад гърба си имаше две години управление, през които бе постигнат повече от всеки друг министър-председател за същото време. Когато го критикуваха, че политиката му на икономическо отваряне го сближава със САЩ, или обратното, когато на Запад го обвиняваха, че Индия клони към Съветския съюз, той обичаше да повтаря една фраза на майка си: „Ние стоим прави, не се наклоняваме на ничия страна“. Раджив успя да накара президента Роналд Рейгън да направи изключение от политиката си да не продава на Индия технология, която би могла да бъде отклонена към страни от Източна Европа. Поиска от американците суперкомпютър, с чиято помощ да се прогнозира развитието на мусоните с висока степен на точност. Това щеше да бъде неоценима помощ за селяните. Рейгън го разбра и откликна на молбата му.
	За Раджив тези пътувания означаваха да присъства на безкрайни кръгли маси, церемонии, конференции и подписване на споразумения. Особено удоволствие му доставяха посещенията на лаборатории и водещи компании, които произвеждаха последните технологични новости, и се питаше как биха могли да се приложат в Индия, за да намалят бедността. В Япония Раджив похвали „първата азиатска страна, усвоила научните знания“, и изтъкна постиженията на собствената си страна. „През 1947-а не произвеждахме дори стругове; днес строим атомни реактори и изстрелваме спътници в космоса.“ Бе особено горд, че се е справил е най-голямото предизвикателство по време на мандата си — сушата през 1987 г., смятана за най-тежката през XX век, която засегна двеста петдесет и осем милиона души и сто шейсет и осем милиона глави добитък. Пое с твърда ръка управлението на бедствието, като поддържаше тесен контакт с местните чиновници, които отговаряха за програмите за развитие и подпомагане; контролираше правилното разпределение на резервния фонд и използването на спешните помощи за дейности, които подпомагаха развитието, като например изкопаването на кладенци и изграждането на напоителни канали, Благодарение на всеотдайната му работа и почти военното планиране, което напомняше на мнозина за организираността на майка му, не се наложи внос на зърно и за пръв път в историята Индия излезе от сушата без масов глад, без епидемии, без смъртни случаи и с позитивен брутен вътрешен продукт. „Беше голямо удовлетворение за него!“ щеше да каже Соня.

	* * *

	Не на всички фронтове резултатите бяха толкова насърчителни. Във външната политика Раджив бе наследил ситуация в отношенията с Шри Ланка, създадена отчасти от майка му. Седемнайсетте милиона жители на бившия остров Цейлон бяха в по-голямата си част от етноса сигнали и изповядваха будизма, с изключение на едно малцинство от два милиона и половина тамили в северната част на острова, които бяха индуисти и имаха силни етнически и езикови връзки с петдесет и петте милиона тамили в индийския щат Тамил Наду. Тази общност винаги се беше чувствала дискриминирана от сингалското мнозинство, особено след като през петдесетте години правителството обяви сингалския език за официален на Острова. Омразата, трупана в продължение на години, доведе до възникването на партизанско движение — Тамилски тигри, което се бореше за независимост на населената с тамили територия в североизточния край на острова. В продължение на години Тамилските тигри се ползваха с дискретната помощ на Индия. Главата на правителството на индийския щат Тамил Наду, бивш киноактьор и заклет популист, ги снабдяваше с оръжие и пари и им предоставяше убежище. Индира се преструваше, че не забелязва нищо, защото този човек беше единственият й съюзник на юг и тя се нуждаеше от политическата му подкрепа.
	През 1983 г. Тамилските тигри укрепиха позициите си и подеха още по-енергична въоръжена борба. Правителството на Шри Ланка отвърна с всички възможни средства и с брутална сила, така че конфликтът навлезе в спирала на тероризъм и репресии, които засилиха още повече сепаратистките стремежи на тамилите. Диващината и жестокостта, проявявани и от двете страни, контрастираха с райската красота на острова. Невъзмутимите каменни фигури на Буда, изваяни от древните обитатели на острова, изглеждаха нелепо сред кървавата сеч.
	Когато Раджив дойде на власт, лавина от бежанци заливаше Индия. Бягаха от настъплението на армията на острова. Освен логистическия проблем, който представляваха изхранването и подслоняването на хиляди души, съществуваше опасност недоволството на тамилите от острова да се разпростре сред тези на субконтинента и да подхрани желанието за независимост на Тамил Наду, един от индийските щати с ярко изразена специфика, създавайки поредния сепаратистки конфликт.
	— Напомняш ми на майка ти, когато трябваше да се справи с първата вълна от бежанци от Бангладеш — каза му Соня. — В началото не знаеше какво да прави.
	— Това, което трябва да се направи, е проблемът да се реши на мястото, където е възникнал. Не трябва да даваме поводи на тамилите от Шри Ланка да идват. Конфликтът трябва да се уреди в Коломбо. Както направи майка ми, която го уреди в Бангладеш.
	Раджив изпрати няколко специални пратеници в Шри Ланка, чиято задача беше да убедят правителството на острова да предостави известна степен на автономност на тамилите. Ако правителството постигнеше мир с тамилите, Индия се ангажираше да прекрати напълно помощта си за партизанското движение. Правителството на Шри Ланка обаче упорстваше да постигне военно решение и отмина без отговор предложението. Продължи офанзивата си и наложи блокада на полуостров Джафна — територията на тамилите в североизточната част на острова. Появи се недостиг на бензин, храни и лекарства.
	— Не искат да разберат, че Индия не може да стои със скръстени ръце. Ако не ни поканят да съдействаме за решаването на проблем, който пряко ни засяга, ще се намесим без тяхно разрешение.
	— Още една война? Помисли си добре — каза Соня.
	Раджив планира внимателно хода си. Видя в блокадата възможност Индия да се наложи веднъж завинаги. Изпрати пет товарни самолета, ескортирани от изтребители, за полуостров Джафна, над който хвърлиха четирийсет тона ориз, лекарства и други доставки. Беше жест, вдъхновен от искрени хуманитарни подбуди, и същевременно от волята на Индия да се утвърди като регионална сила.
	Натискът проработи. Президентът на Шри Ланка подписа споразумение с Раджив, съгласно което сингалското правителство предоставяше широка автономия на тамилите. Същевременно предвиждаше разполагането на индийска миротворческа военна част на острова, оттеглянето на армията в казармите и разоръжаването — доброволно или насила — на Тамилските тигри.
	— Това споразумение не само слага край на конфликта, но носи мир и справедливост за малцинствата на острова — заяви Раджив.
	— Майка ти щеше да се гордее с теб — каза му Соня.
	Само че не беше като победата на Индира в Бангладеш. Раджив се радваше преждевременно.

	* * *

	Сингалското мнозинство се опасяваше, че интересите му ще бъдат засегнати от отстъпките, направени на тамилите, и реагира с бурно недоволство на клаузите на споразумението. Когато Раджив замина за Коломбо в края на юли 1987г., за да го ратифицира, служителите от Специалния отряд за охрана, които го придружаваха, се опитаха да го разубедят да направи преглед на почетната гвардия, както изискваше протоколът. „Може да е опасно — казаха му те. — Може да са се внедрили неконтролируеми елементи, на острова има голямо напрежение…“
	— Какво? Тук съм, за да подпиша споразумение, което гарантира мира и сигурността… А вие ще им кажете, че ме е страх да поздравя почетната гвардия?*
	[* _The Dynasty_, от Jad Adams и Philip Whitehead, op. cit., стр. 337 (от интервю с журналиста Вир Сангви и Брукс Асошейтид).]
	Телохранителите му, които знаеха колко твърдоглав може да е понякога шефът им, не настояха повече. Наскоро един от тях лично бе изпитал гнева на министър-председателя. Беше се оплакал, че Раджив шофира толкова бързо подарения му от йорданския крал Хюсеин „Рейндж Роувър“, с който обичаше да се придвижва от дома си до парламента, че той не може да го следва по улиците на Ню Делхи. Раджив бе сметнал това за твърде нахално и бе настоял да го преместят. Напрежението, на което беше подложен, разкриваше непознати дотогава черти на характера му, като твърдоглавие и решителност, които напомняха тези на брат му и майка му.
	Съгласно програмата придружи президента на Шри Ланка, за да направи преглед на почетната гвардия, под съпровода на военен оркестър, военни почести и всички церемонии. Внезапно един войник, облечен с бялата униформа на военноморската флота, излезе напред и се хвърли върху него с намерение да го удари с приклада на пушката. Раджив го забеляза и се наведе точно навреме, за да избегне удара, който щеше да му пръсне черепа и който се стовари върху рамото му. Всичко се случи толкова бързо, че присъстващите не осъзнаха веднага случилото се. Раджив омаловажи инцидента и отказа да бъде прегледан от лекар. Въпреки болката остана на място, докато изпълняваха националния химн, и продължи невъзмутимо програмата си. Чак когато се качи в самолета за полета на връщане, позволи на своя лекар да го прегледа. Не искаше Соня да научава за случилото се преди пристигането му, за да не се уплаши, но телевизията беше разпространила картините в целия свят. Соня и децата ги видяха, докато седяха в салона, и сърцата им отново се свиха от страх. Още един дребен инцидент им напомняше за постоянната опасност, в която живееха. „Дълго време не можа да движи рамото си, нито да спи на лявата си страна“ — разказваше Соня.
	Раджив още не беше кацнал в Ню Делхи, когато правителството на Шри Ланка поиска да бъде изпълнена клаузата за военна помощ. Една умиротворителна военна част от няколко хиляди индийски войници бе изпратена на острова със задачата да надзирава спирането на огъня и разоръжаването на партизаните, след което трябваше да се върне. Войската обаче беше посрещната е подозрение и от двете страни — от сингалското мнозинство, което ги обвиняваше, че нарушават суверенитета им, и от Тигрите, които дотогава бяха мислили, че Индия е на тяхна страна. Когато войниците от умиротворителните сили поискаха от тях да предадат оръжието си, тамилите внезапно добавиха условия, които бяха неприемливи и които обезсмислиха споразумението. Върнаха се в джунглата, откъдето подеха яростни атаки срещу умиротворителните сили. Принудени да се защитават, индийците в крайна сметка се оказаха още по-замесени в конфликта, поемайки ролята, която преди имаше армията на Шри Ланка. Раджив изпрати почти седемдесет хиляди войници, което предизвика паника в парламента в Ню Делхи.
	— Министър-председателят превръща Шри Ланка във Виетнам на Индия! — обвиниха го от банките на опозицията.
	Раджив бе допуснал наивността да мисли, че тамилите ще играят честно. „Не изпълниха нито един от ангажиментите, които бяха поели към нас — заяви по-късно Раджив. — Умишлено нарушиха споразумението, защото или не бяха способни, или не искаха да преминат от въоръжена борба към един демократичен процес.“ Раджив беше заложил всичко на една карта, но тамилите го изиграха. Когато той оттегли подкрепата, която Индия винаги им бе предоставяла, те го възприеха като изменник на каузата им.

	* * *

	Огорчението, разочарованието и обезверението също бяха част от „придобивките“ на един министър-председател, особено когато резултатите от местните избори потвърждаваха предвижданията на соколите в партията му, които го бяха предупредили да не води политика, която не облагодетелства пряко бедните. През 1987 г. ИНК изгуби в няколко щата. Това предизвика недоволството на старите партийци, които започнаха да поставят под съмнение лидерството на Раджив начело на партията. Към конфликта в Шри Ланка и изборната загуба се добави един скандал, който накърни непоправимо образа му на Мистър Клийн. На 16 април 1987 г. шведското радио съобщи, че милиони долари са били платени като комисиони на индийски чиновници и на членове на ИНК от шведския металургичен концерн „Буфорс“ във връзка с един договор за продажба на четиристотин и десет минохвъргачки на индийската армия. Договорът беше резултат от решението на Раджив да модернизира въоръжението на индийската армия — четвъртата по големина след тази на САЩ, СССР и Китай.
	Раджив и правителството му реагираха яростно на твърденията на шведското радио, отричайки многократно обвиненията в получаване на комисиони. Опозицията усети страх сред редиците на правителството и поде атака срещу министър-председателя с всички средства, с които разполагаше. Печатът дори прикрито го обвини, че е получил комисионна чрез семейството на Соня, намеквайки за близостта на Торино до Женева, откъдето можеше да се заключи, че са използвани тайни швейцарски сметки на семейството или приятели на семейството. Дори някои журналисти се обадиха по телефона на родителите на Соня в Орбасано и горкият Стефано Майно внезапно се оказа въвлечен в предполагаема афера за търговия с оръжие и получаване на комисионни! Тези обаждания засилиха тревогата им и страха — който разстоянието изостряше още повече, че нещо лошо може да се случи на дъщеря им и на внуците им. Разследвайки случая, индийският печат изрови името на един бизнесмен, свързан с няколко договора за продажба на хеликоптери и оръжие от италиански компании на индийската държава. Отавио Куатроки, жизнерадостният приятел, който от години беше близък с Раджив и Соня, сигурно се беше облажил с апетитна комисионна в аферата „Буфорс“. Оттук до намека, че Куатроки им е дал част от тази комисионна, имаше само една крачка, която журналистите направиха с радост. Какъв скандал!
	Въпреки че нито един вестник не можа да подплати тези твърдения с доказателства, злото вече беше сторено и наивността и неопитността на Раджив само го задълбочиха. Вместо да отмине без внимание тези необосновани обвинения, той излезе да се защити в парламента: „Заявявам категорично прел този висш форум на демокрацията, че нито аз, нито семейството ми сме получавали каквато и да е комисионна от сделките с «Буфорс». Това е истината“. Само че истината вече нямаше никакво значение. Важното за противниците на Раджив беше, че той се бе хванал, че вместо да пренебрегне твърденията още от началото, той бе реагирал толкова бурно, че бе предизвикал многобройни намеци и необосновани подозрения. Отново отрече, че са били плащани комисионни или че който и да е индийски гражданин се с облагодетелствал от този договор. С това обаче потъна още повече в блатото на скандала. В страна, където пощальонът взема своя малък дял за това, че е занесъл писмо в колибата на някой бедняк, където професията на посредника съществува във всички сфери на живота и е древна като самата култура, беше трудно за хората да повярват, че никой не с взел нито стотинка от договор на стойност един милиард долара. Въпреки че една съвместна парламентарна комисия заключи, че процесът на изработване и оценка с бил обективен и коректен, че изборът на „Буфорс“ е бил направен единствено заради репутацията на компанията и че няма доказателства за участието на посредници в момента на подписването на договора, Раджив вече беше подложен на публичен съд и този съд го обвиняваше, че крие нещо. „Може би е вярно, че Раджив не е замесен в корупция — признаха медиите, — но сигурно е замесен в прикриването й!“ Когато един журналист от _Индия Тудей_ попита защо Раджив не отговаря на последното обвинение, той отвърна раздразнено: „Трябва ли да отговарям на всяко куче, което лае?“. По-късно Раджив призна, че нито той, нито кабинетът са съумели да се справят с проблема. В действителност той беше реагирал като един почтен човек. Не беше действал като обигран политик, който щеше да потърси изкупителна жертва и да хвърли вината върху нея. Не съобрази, че се движи в мръсния свят на политиката, където беше важна не истината, а манипулацията, чрез която се внушаваха съмнения и се очерняше образът на противника. Соня му съчувстваше и същевременно беше бясна, че са я въвлекли чрез семейството й и Куатроки в подобна нелепа, но с пагубни последствия история. Беше станала мишена на критиките и й беше отнета дори свободата в личния живот. Неделните срещи приключиха. Нито Мария и Отавио Куатроки, нито познатите им бизнесмени и дипломати стъпиха повече в резиденцията на министър-председателя. „Колко е несправедливо!“ — мислеше си Соня. Най-вече защото бе присъствала на договарянето на общите условия, състояло се около една лазаня, която тя бе приготвила лично за случая. Беше януари 1986 г. и шведският министър-председател Олаф Палме, който бе на посещение в Ню Делхи, дойде на вечеря в дома им. Двамата с Раджив се бяха сприятелили по време на една конференция по разоръжаването в седалището на ООН в Ню Йорк. Рахул и Приянка също присъстваха на вечерята, на която двамата държавници обсъдиха открито общите условия на договора и Раджив настоя да се изключат всякакви посредници именно за да намали стойността на сделката.
	Нима Соня можеше да забрави Олаф Палме, който беше толкова ангажиран с проблемите на Третия свят и имаше толкова общи виждания с Раджив, като например противопоставянето на режима на апартейд и подкрепата на необвързаните страни? По-малко от месец след тази вечеря Соня се вцепени от ужас, когато на 18 февруари 1986 г. научи от телевизията за убийството на шведския премиер на улицата, на излизане от кино с жена си. „Господи! Няма ли вече сигурно място в света? Щом подобно нещо се случва в Швеция, какво ли може да се случи на нас тук, в Индия?“
	Случаят „Буфорс“ се превърна в истински кръстоносен поход, който опозицията използва, за да свали Раджив от поста му, въпреки че журналистите и издателите на вестници се чувстваха разочаровани от собствената си неспособност да предоставят категорично доказателство, че е налице злоупотреба от страна на правителството. Никой не знаеше кои са взели пари от шведската компания, нито дори правителството и още по-малко Раджив. Всички обаче вече смятаха, че клаузата в договора, която забраняваше участието на посредници, е нарушена. Дали парите бяха получени от членове на ИНК, които не участваха в правителството, и бяха отишли в касите на партията? Беше ли взел комисионна Отавио Куатроки, възползвайки се от близостта си до властта? Беше ли възможно това да стане без знанието на министър-председателя? Раджив отрече многократно, но съмнението тежеше като камък. Атмосферата на подозрителност взриви доверието в него. През първите две години на управлението си се беше радвал на благосклонността на медиите и всички бяха убедени в почтеността му. Дори опозицията трудно намираше основания да критикува действията му и се ограничаваше да атакува стила му. „Индийската политика вече не мирише на беднотия, както по времето на Махатма Ганди — беше заявил известен журналист от една опозиционна партия. — Сега, при Раджив, мирише на афтършейв.“
	„В началото всичко, което правех, беше правилно — щеше да каже Раджив по-късно. — Внезапно всичко, което правех, беше неправилно. Разбира се, нито едното, нито другото беше вярно.“ Престанаха да го наричат Мистър Клийн и започнаха да го наричат подигравателно _the boy_ — момчето, правейки неблагоприятно за него сравнение с майка му. „Ще успее ли _the boy_ да бъде на висота?“ — беше заглавието на уводната статия на един ежедневник.
	В действителност повечето проблеми на Раджив се дължаха на политическата му неопитност и на чистосърдечието му като личност. Беше му трудно да поставя граници между лоялността към приятелите и общественото благо. Името на братята Баччан, приятели от детството му, в чиято къща Соня бе живяла през първите дни, когато дойде в Индия, бе забъркано в тъмни финансови скандали. Един по-предпазлив министър-председател щеше да се дистанцира от тях. Раджив обаче не го направи, тъкмо обратното — ядосваше се, че критикуват приятелите му. Майка му винаги казваше, че в политиката няма място за дружески отношения, но той беше твърде добър приятел, за да бъде добър политик. В началото не можеше да допусне, че приятелите му могат да го предадат, и съзираше в това по-скоро конспирация на политическите си опоненти, отколкото истината. При все това много от доверените му приятели, които бе назначил за съветници, накрая го разочароваха. Един от тях, пилот, който трябваше да го предупреди кога изтича лицензът му на пилот и отговаряше за избирателния му район в Амети, беше обвинен от медиите, че е построил в дома си басейн с мрамор, внесен от Италия. Вместо да се дистанцира от него, Раджив излезе в негова защита и направи коментар, който му нанесе по-голяма политическа вреда, отколкото ако наистина беше допуснал управленска грешка. Каза, че много пилоти имали къщи с басейни. Ако подобно изявление беше направил държавен глава в някоя западна страна, който освен това е бил пилот в авиокомпания, нямаше да предизвика никакво учудване. В Индия то разбуни духовете. Опозицията го обвини, че не изпитва никакво уважение към „индийската чувствителност“. Критикуваха го много за няколкото дни почивка, която си позволяваше за Нова година и която прекарваше понякога на екзотични места като Лакадивските острови в Индийския океан или Андаманските острови в Бенгалския залив. На Запад хората щяха да приемат за нормално, че човек, който работи толкова много, има нужда от почивка, че децата, които живееха като затворници през цялата година, имаха възможност да се порадват на няколко дни свобода и сигурност, но в бедна страна като Индия беше гледано с лошо око върховният ръководител да живее добре. В действителност Раджив и Соня продължаваха традицията да прекарват Коледа и Нова година със семейството на Соня, но през 1988 г. престанаха да ходят в Италия. През октомври същата година Стефано Майно почина от инфаркт и решиха, че е по-добре да канят семейството на някое място, което да не им напомня за предишните празници, прекарани с баща й.

	* * *

	Соня замина за погребението инкогнито и почти не излезе от дома на родителите си. Причината бяха не само съображенията за сигурността й, но също дълбоката скръб и желанието й да бъде сред семейството, с майка си и сестрите си, с които потъваха в спомени и се утешаваха взаимно. Когато гробарят хвърли първата лопата пръст върху ковчега, Соня изтръпна. Част от живота й бе погребана завинаги. Вече нямаше да слуша съветите му на мъдър планинец, които я бяха белязали повече, отколкото бе смятала дотогава.
	На връщане поприказва с Данило Куадра, стария приятел на Стефано, който възкреси последните моменти от живота на бившия овчар от планините на Азиаго. Разказа й, че играли домино в бара на Нино, на площада в Орбасано, както правели всеки ден от години, и веднага щом Стефано се върнал в къщата си, която за него беше символ на успеха му в живота, издъхнал на мига, без да страда. Няколко дни по-късно Данило й разказа, че Стефано бил огорчен, откакто научил за засилените нападки срещу Соня в индийската преса.
	— Каза ми: „Не обичат дъщеря ми там, защото е от тук“. Вярно ли е?
	— Не мисля — отвърна Соня. — Тези, които не ме обичат, са същите, които са против мъжа ми.
	— Ядосваше се, че именно защото си италианка, индийското правителство избягва всякакви договори с тукашни фирми — продължи Данило. — Няколко дни преди да умре, ми каза, че от „Фиат“ направили много добра оферта за продажба на трактори, но накрая японците спечелили договора… защото правителството на мъжа ти се страхува да не го обвинят, че облагодетелства италиански фирми. Вярно ли е?
	Соня го погледна с черните си, подути от умора и плач очи и кимна утвърдително. Когато остана сама и отиде в някогашната си стая, се запита, сякаш изненадана от себе си: „Наистина ли съм оттук?“. Баща й щеше да се преобърне в гроба, ако чуеше тези думи, но тя изпитваше някакво неопределено усещане за отчужденост от това място, където бе прекарала младостта си. Сякаш смъртта на баща й бе засилила чувството й, че тук е чужденка. Трудно се разпознаваше в страната, където бе прекарала детството си. Мислите й бяха твърде далече от ежедневните грижи на хората в Орбасано, за да може да се идентифицира с тях. В действителност бе живяла повече години в Индия, отколкото в Италия, повече години в среда, в която се решаваха проблемите на една шеста част от човечеството, отколкото в общество, ориентирано единствено към личното благоденствие. Сърцето й отдавна беше престанало да се люшка между двата свята. Беше оттам и смъртта на баща й бе потвърдила това по един безмълвен начин, сякаш кончината на този, който най-много се бе противопоставял на брака й, й помагаше да види по-ясно от коя страна се намира истината.
	Няколко дни не излезе от къща. Нямаше желание за нищо. Дори не намери сили да посети Пиер Луиджи: не искаше да говори с никого, нито да дава обяснения, да разказва за живота си… Нима беше възможно да го разкаже? Нима някой можеше да разбере живота, който водеше? Единствено можеха да го разберат най-близките й хора, а сега дори и баща й вече го нямаше… Обзеха я мрачни мисли. „Трябваше да бъда по-мила с него — казваше си тя, — трябваше да настоявам да идва по-често в Делхи, да се грижа повече за него. Ако го бях завела на лекар, може би нямаше да получи инфаркт…“ Беше безкраен низ от самообвинения, предизвикани от огромната й скръб за загубата на човека, който заедно с Раджив я обичаше най-много. Когато затвореше очи, в паметта й нахлуваха спомени за гъделичкането на мустаците му по бузата й, за мириса му на сапун, за усмивката и намръщеното чело, за думите му, пропити с житейска мъдрост. Спомняше си, когато я водеше да види някой завършен строеж и й го показваше с гордостта на човек, който е свършил добре работата си. „Защо си отиде толкова рано?“ — питаше се Соня. Спомни си за Индира, чийто мъж също бе умрял от инфаркт. Казваха, че е най-добре да умреш така, все едно че светлината внезапно угасна или избухва бомба и оставя след себе си кратер, но Соня би искала да можеше да се сбогува с него, да му каже колко го обича… дори само веднъж. Беше й толкова странно, че баща й го няма, че една нощ стана и отиде на гробището, за да се помоли на гроба му. Завари там сестра си. Искаха да бъдат с него, защото понякога подсъзнанието приема неизбежното със закъснение. След няколко дни Соня замина за Ню Делхи и повече никога не се върна в Орбасано.


>>	38.

	Историята се повтаряше. Като министър-председател Раджив Ганди предизвикваше същата враждебност, каквато бяха предизвиквали дядо му и майка му. През 1989г. леви и десни партии се съюзиха с членове на старата партия „Джаната“ — коалицията, създадена, за да разгроми Индира, — с цел да се явят заедно на парламентарните избори и да отстранят отново един Ганди от властта. По време на предизборната кампания избухна кърваво стълкновение в щата Бихар между мюсюлмани и индуси и затъмни още повече и без това помръкналия образ на Раджив. Загинаха над хиляда души, преди Раджив да успее да потуши размириците.
	Обиколи страната, както правеше майка му, говори на безброй митинги и измина много километри, за да популяризира успехите на управлението си. Само че майка му пътуваше с малочислена охрана, което й позволяваше да стиска ръце, да прегръща, да бъде във физически контакт с хората. Докато при всяко свое пътуване Раджив беше охраняван от триста служители, което пречеше да установи такъв тесен контакт с хората, освен в абсолютно контролирани ситуации. Понякога нарушаваше протокола въпреки протестите на телохранителите си, но всяко негово движение беше свързано с такава логистика, че трябваше да го обмисли добре, за да прецени дали си струва труда да го направи. Знаеше, че тези ограничения го отдалечават от масите, и затова се бореше, за да се освободи от прекаления надзор. „Никога не съм се страхувал за себе си“ — заяви той в едно интервю. Както винаги, Соня много повече осъзнаваше опасността.
	По време на кампанията Раджив пътуваше с военен „Боинг“, за който плащаше партията. Излиташе от Ню Делхи преди зазоряване и посещаваше три-четири щата в един ден. За по-отдалечените райони използваше хеликоптери, които още в навечерието на пътуването бяха извършили проучване на възможните места за кацане. Денят му завършваше след полунощ, след което спеше няколко часа в самолета или в някоя правителствена резиденция. Само човек с издръжливостта и спортния дух на Раджив можеше да понесе подобно темпо. Индийците не изпитваха към него преклонението, което проявяваха към дядо му, нито почти благоговейната почит, с която обграждаха Индира, но уважаваха този мъж, който се бореше, за да се покаже достоен за отговорността, която бе наследил от семейството си. В много от пътуванията го придружаваше синът му Рахул — тийнейджър с очила, който много приличаше на него. За младежа това беше бойното кръщение в срещата му с тълпите. Хората искаха да го докоснат, сякаш ако го направеха, щяха да прихванат нещо от магията и властта на един Ганди. Приянка не възнамеряваше да остане по-назад от брат си — настоя да отиде с майка си в избирателния район на Амети, откъдето Раджив беше депутат, и с радост участваше в кампанията с майка си. Двете бяха много уважавани и обичани сред наброяващите милион и половина жители на Амети, които сега се радваха на благоденствието, обещано им от Раджив в първата му предизборна кампания. Всичките пътища в Амети бяха асфалтирани, повечето села имаха електричество и питейна вода и безработицата беше спаднала значително благодарение на малък бум в промишлеността. Неслучайно депутатът им беше министър-председател. Соня и дъщеря й бяха посрещнати много топло и сърдечно. Соня беше центърът на внимание от страна на селяните, които се надпреварваха да слагат гирлянди от цветя на врага на тази чужденка, която будеше любопитството им, защото винаги беше облечена със сари и говореше свободно хинди. „Може да съм дъщеря на Италия, но съм снаха на Амети“ — казваше тя, за да обясни произхода си, като се усмихваше и на лицето й се появяваха прелестни трапчинки. Соня не обичаше да говори публично, затова предпочиташе да ходи от къща на къща, от колиба на колиба и да агитира хората да гласуват за мъжа й. Майка и дъщеря също организираха импровизирани митинги край пътя, на които обясняваха същото, което Раджив и Рахул говореха на хиляди километри оттам на други, още по-бедни селяни. Раздаваха ваденки и значки на децата, а на жените — залепващи се _бинди_ (точката в центъра между очите) с логота на ИНК — вдигната длан. „Само искам да си дадете сметка колко се е подобрило положението в селата ви, откакто преди осем години Раджив беше избран за депутат — казваше им Соня, после добавяше: — Братя и сестри, ако искате да продължим започнатото, гласувайте за мъжа ми.“
	Мъжът вече не беше неопитният политик отпреди пет години. Ласкателствата, песните в негова възхвала и пищните прилагателни, е които го описваха, вече не го впечатляваха. Нямаше търпение да накара хората да разберат постигнатия напредък, новите подходи и предприетите инициативи. Обясняваше до прегракване как бе решил голяма част от конфликтите, наследени през 1984 г., и как бе успял да насърчи развитието на икономиката и да постигне ръст от 6 процента — с четири пункта по-висок от този по времето на майка му. Имаше обаче усещането, че е изгубил способността си да убеждава и че думите му не произвеждат нужния ефект. Дразнеше се, защото въпреки че беше убеден в правилността на действията си, трябваше да се защитава непрекъснато от нападки и злостни намеци. В действителност образът му на „смел син, поел щафетата от майка си“ бе заменен от този на „поевропейчено момче, което живее на гърба на народа“. Обясняваше, че е неизбежно да се появят нови конфликти, но че най-важното беше, че Индия е все така единна, че страната е спечелила международно признание и че икономиката се отлепва от дъното. Опозицията обаче го атакуваше с безброй клевети. Соня беше предпочитаната мишена на критиките: ловка чужденка, която отклонява средства от бедните индийци към капиталистическия рай с помощта на приятели и близки, използвайки присъщите на страната й мафиотски похвати. Въпросът с националността й беше толкова щекотлив, че я посъветваха да не се среща е папата по време на престоя му в Ню Делхи. Сметнаха, че от политическа гледна точка не е препоръчително милиони индийци да я видят да се кланя и да целува пръстена на главата на Римокатолическата църква. Истината беше, че нито политиците, нито обикновените хора, нито медиите бяха свикнали с блясъка и обаянието на една двойка на най-високия държавен пост. В Индия не съществуваше традицията на Кенеди и Блеър, защото всичките предишни министър-председатели бяха вдовци, като се започне от дядото Неру.
	В края на кампанията Раджив беше обезсърчен и разочарован. Започна да се съмнява, че усилията му и искрените му намерения ще бъдат увенчани с успех, както се бе надявал в началото. „Истинският живот е джунгла — написа той на дъщеря си Приянка, — но в обществения живот не действа дори законът на джунглата.“ Унинието се отрази и на външния му вид. Лицето му изгуби спокойното си и ведро изражение от миналото. С възрастта чертите му се бяха изострили, походката му беше станала по-тежка, гласът му изгуби твърдостта си, макар че беше все така топъл, защото Раджив беше въплъщение на учтивостта.
	От редиците на опозицията неуморимата Манека също прилагаше посвоему всичко, което беше научила от свекърва си. Водеше предизборна кампания в избирателен район, съседен на този на Раджив, с целия устрем на младостта си и с пламенното желание да получи реванш. Индира щеше да бъде потресена, ако видеше, че снаха й се е превърнала в генерален секретар на нова версия на коалицията „Джаната“ — същата, която я бе победила и хвърлила в затвора. Освен това Манека работеше като журналист и репортер по въпросите на околната среда, предимно защитата на животни — една тема, която беше много близка до идеологията на индуистката десница, постоянно загрижена за закрилата на свещената крава. Влиятелното списание _Индия Тудей_ описа стила й на водене на кампания по следния начин: „Това е истинската Манека — зряла, уверена в себе си, неуморим политик, който знае как точно да спечели сърцата на селяните. Носи сарита с цветовете на партията й — шафранено и зелено, и винаги е с покрита глава; идеалният образ на скромна, но решителна вдовица.“ Използваше най-безскрупулно връзката си със семейството, за да подкрепи партията на опонентите. Лозунгите, изписани по стени и кирпичени зидове, предлагаха любопитно хвалебствие на „супер снахата“: „Манека Ганди, бурята на революцията“ или „Храбрата снаха на Индира ще даде кръвта си за нацията“, сякаш връзката й със семейството беше достатъчна, за да я превърне в потенциална мъченица.

	* * *

	Изборите се състояха от 22 до 24 ноември 1989 година. Най-многочислената доброволна мобилизация в света от мъже, жени и оборудване бе проведена с незначителни прекъсвания и несъществени размирици. Три милиона и половина чиновници надзираваха 589 449 избирателни пункта, където петстотин милиона души пуснаха бюлетините си в урните. Целият този процес, изживян като голям празник, беше повод за гордост за мнозинството от населението, откриващо в демокрацията един нов бог, който ги обединяваше, независимо от кастовите, расовите и религиозните различия. Раджив отново спечели в Амети, но за пръв път в историята си ИНК не получи абсолютно мнозинство в парламента. Анализите показаха, че случаят „Буфорс“ е изиграл съществена роля за тези резултати. Изборите белязаха края на това, което се наричаше „система с една доминираща партия“, защото повече нито една партия не успя да получи абсолютно мнозинство в парламента.
	Беше се разнесъл слухът, че Раджив възнамерява да замине в Италия, в случай че изгуби, но не беше вярно. Малко преди изборите един близък приятел, също като него меломан, му каза:
	— Да предположим, че изгубиш изборите…
	— Най-после ще имам спокойствие — отвърна му Раджив. — Ще слушам музика с децата. Ще се върна към любимите си занимания, радиото и фотографията.
	Беше го казал, без да мисли, под влияние на умората и огорчението. И той, и семейството му бяха разочаровани след толкова усилия, които бяха положили. Приянка, която беше наследила борческия характер на Индира, не се предаваше:
	— Татко, щом Индийският национален конгрес е спечелил най-много депутатски места, имаш право да сформираш правителство… Защо не го направиш?
	Наистина Раджив имаше право да сформира правителство, но реши да се откаже. Дори да спечелеше подкрепата на малките партии, реши, че моментът не е подходящ.
	— Мисля, че е по-добре да се оттегля — каза той. — Ще подам оставка, ред е на новите да поемат кормилото. Резултатите показват, че народът не с напълно удовлетворен от постигнатото. Логично е след толкова очаквания в началото сега да реагират против нас…
	Махалото на демокрацията го беше отстранило от властта и Раджив изпитваше огромно разочарование. Не заради присъдата на народа, а заради това, че не бе успял да свърши всичко, което си бе поставил за цел, както и заради неспособността си да се оправя в змийското гнездо на индийската политика. Сега, когато вече знаеше колко трудно се гради новото и се променят закостенели възгледи и идеи, изпитваше ужас при мисълта с каква лекота може да бъде разрушено всичко, което бе постигнал с толкова усилия през последните години. Може би беше проявил наивност — бе поискал неговият древен народ, който толкова се боеше от промените и същевременно толкова жадуваше за тях, да измине за пет години път, извървян от други народи за векове. Не искаше ли твърде много от този стар индийски слон? Соня помисли, че съпругът й може би ще напусне политиката, но когато го видя толкова обезверен, самата тя го насърчи да не се отказва. Когато един журналист попита Раджив дали най-после е приел политиката за своя професия, той му отговори с чувство за хумор:
	— Да, само че понякога ми се приисква да си взема отпуска. Мисля, че е човешко.
	Соня знаеше, че е невъзможно да се върнат към предишния живот. Когато мъжът й поглеждаше назад, изпитваше носталгия, но съзнаваше, че вече е минало. „Аз съм същият — каза той в едно телевизионно интервю, — но всичко останало се е променило. Имах приятен живот, малко семейство, добре платена работа с много свободно време… но всичко това приключи.“ Раджив беше завладян от някакво чувство за обреченост и смяташе, че човек не може да избегне съдбата си. През последните години беше израснал в посока, която го беше поставила на съвсем различна плоскост в живота. Сега предизвикателствата бяха много по-големи, а очакванията — различни. Отговорността да подобри живота на осемстотин милиона души се беше превърнала в негова първостепенна задача. „Тази отговорност тежи толкова, че променя всичко, което съм направил и което правя сега. Единствено няма да се промени ангажиментът ми към народа на Индия, а той е да подобря живота му и да помогна на страната да заеме мястото си в света.“ Поражението не беше сломило вярата му. Знаеше, че партията му, претърпяла поражение в няколко щата, възлага надеждите си на него. Възнамеряваше да продължи да я реформира и да я превърне в една по-демократична организация, каквато е била по времето на дядо му. Една светска партия, способна да обхване всички течения и вярвания. Един общ дом, който щеше да бъде най-силната противоотрова срещу нарастващия религиозен фракционизъм в страната. За тази цел беше по-добре да остане в опозиция.
	— С тази коалиция между комунисти и индуистката фундаменталистката десница ще станем свидетели на същото, което се случи между баба ти и „Джаната“… Ще се разпадне от само себе си. Въпрос на време е лидерите да започнат да се карат помежду си за властта — каза той на дъщеря си, която започваше все повече да се интересува от политическия живот.
	Раджив подаде оставка на 29 ноември 1989 г.: „Избори се печелят и се губят… работата на една нация никога не свършва. Искам да благодаря на народа на Индия за обичта, която прояви към мен с такава щедрост“. Тези думи напомняха думите в завещанието на дядо му, в което Неру беше написал, че се чувства трогнат от любовта, която всички индийци, независимо от класата, към която принадлежаха, му бяха засвидетелствали. Тези думи звучаха като сбогуване. Срещата, която Раджив имаше със съдбата, наближаваше неумолимо.
	Както беше предсказал, двамата главни лидери на новата коалиция се вкопчиха в битка за министър-председателския пост. Беше лошо начало, което предвещаваше бурно плаване. Сред новите членове на правителството обаче имаше една особено въодушевена личност, която някога беше част от семейната династия на Неру. Най-после мечтата на Манека Ганди се изпълни — дадоха й поста на министър на околната среда и горите. Вече беше във властта. Вече беше извоювала своя реванш, но не смяташе да спре дотук. Раджив преживя още едно унижение, въпреки че беше претръпнал за острите завои на политиката и нищо не можеше да го учуди. За останалите членове на семейството, които бяха видели как Манека използва най-безскрупулно фамилното им име, това беше горчив хап и единствено увереността, че правителството няма да се задържи дълго на власт, им помогна да го преглътнат.

	* * *

	За Соня загубата на изборите означаваше ново местене, което беше и последното. Напуснаха официалната резиденция на министър-председателя и се настаниха в бяла едноетажна вила в колониален стил, обградена от обширна градина. Намираше се на булевард „Джанпат“ (бившия Куинс Уей), една от големите артерии на Ню Делхи, обградена от фламбояни и нимове — дървета с разперени клони, чиито горчиви листа според народното вярване „лекуват всичко“. Може би именно гъстата им сянка успя да прогони унинието, което ги беше обхванало след загубата на изборите, защото веднага щом се преместиха, атмосферата се разведри. Животът им стана малко по-спокоен, по-лек, сякаш се бяха отърсили от някакъв товар — товара на властта. Раджив беше много ангажиран с работата си в парламента и партията, но темпото беше по-поносимо. „Беше спокоен, дори облекчен — щеше да напише Соня. — Отново се наслаждаваше на простите ежедневни удоволствия, като например да се храни, без някой да го прекъсне, да остава след ядене с нас на масата, да гледа от време на време видео, вместо да се затвори в кабинета си, за да работи.“* Готвачът на изискания индийски ресторант „Букхара“, където преди често ходеха семейно в събота, ги посрещна с отворени обятия, когато ги видя отново след толкова дълго прекъсване. Там отпразнуваха рождения ден на Рахул и скорошното му заминаване за Съединените щати. Децата вече се бяха превърнали в тийнейджъри, които жадно четяха вестниците и се интересуваха живо от всичко, което ставаше около тях. Вече не можеха да продължат да учат вкъщи, защото бяха завършили гимназия, така че Раджив и Соня бяха решили да изпратят сина си в Харвардския университет, скъсвайки с традицията децата да учат в Англия, както бяха правили три поколения на семейство Неру. Приянка предпочете да остане в Ню Делхи и да учи психология в Джизъс енд Мери Колидж. Страстта й към политиката тревожеше много баща й и той сподели безпокойството си с Беназир Бхуто, когато се срещнаха за последен път в Париж, където присъстваха на честването на двестагодишнината на Френската революция по покана на президента Митеран.
	[* _Rajiv_, от Sonia Gandhi, op. cit., стр. 13.]
	— Моля те — каза й Раджив, — когато я видиш, опитай се да я убедиш да не се забърква в политиката.
	Знаеше, че дъщеря му ще се вслуша в думите на Беназир, чийто баща беше екзекутиран след пародиен съдебен процес по заповед на едни военен диктатор. Беше още един близък и ужасен пример за съдбата, която очакваше онези, които се изкушаваха от политиката. „Не съзнава колко е опасно това“* — настоя Раджив.
	[* _The Nehrus and the Gandhis, an Indian Dynasty_, от Tariq Ali (Picador, 1985), стр. 324.]
	Мислеше, че като е извън властта, опасността, надвиснала над него и децата му, ще отслабне, но докладите, които получаваше относно собствената му сигурност, бяха тревожни. Заплахите за живота му се бяха умножили. През 1984 г. беше първият в списъка на три терористични групировки. Пет години по-късно беше първият в списъка на дванайсет организации, включително Тамилските тигри. Проблемът в Пенджаб изглеждаше решен, но имаше други потенциално опасни конфликти, най-вече между индуси и мюсюлмани. „Двамата прекарахте затворени цели пет години в ограниченото пространство на къщата и на градината — беше написал веднъж Раджив на децата си. — Това беше периодът, в който трябваше да живеете свободно, да общувате с ваши връстници, да откриете реалния свят. За съжаление обстоятелствата не ни позволиха да ви осигурим нормален живот.“ От писмото лъхаше чувство на вина, както и на обреченост. Раджив съзнаваше, че не е господар на съдбата си. Една злополука го беше изстреляла в политиката, после един атентат го беше извел на най-високия пост в правителството на страната, а скандалът „Буфорс“ го беше запратил в опозиция. Не беше успял да смени посоката на събитията и в писмото си той сякаш искаше да се извини за страданието, което това е причинило на децата му.
	Загубата на изборите беше истинска благословия за Соня. През август отидоха в Мусори, в планината, и Раджив шофираше собствената си кола. За пръв път от година и половина излизаха заедно и там, на фона на Хималаите, отпразнуваха последния рожден ден на Раджив.
	После, когато Рахул се върна от Харвард за Коледа, цялото семейство отиде за една седмица в къщата в Мехраули, построена върху земята, която Фероз Ганди беше купил с намерението да прекара там спокойно последните си години с Индира. Така и не бяха успели да се порадват на тази къща, в която Раджив бе вложил спестяванията си и бе надзиравал строителството и в продължение на години. „За пръв път живеехме в къща, която беше само наша“ — щеше да каже Соня. Раджив се зае да я приведе в ред. Децата му извадиха градинските мебели и изчистиха прашните помещения, докато той приготвяше лека закуска, която предпочиташе пред обилните хранения. Криеха от него шоколада, който толкова обичаше, защото смятаха, че откакто не е на власт, е наддал на тегло. Припомниха си празника Холи*, който бяха прекарвали там през детството си и по време на който се бяха посипвали с цветен прах, докато накрая не можеха да се разпознаят. Играха на бадминтон и на скрабъл, а Соня се зае да разчисти част от градината с намерението да засади зеленчуци. Винаги я бе привличала работата в полето, още от детството й в Лузиана. Как й се искаше баща й да е с тях на тази почивка! Как щеше да му хареса къщата! Непрекъснато си спомняше за него. Дори веднъж, когато се обади на майка си в Орбасано, замалко щеше да попита за баща си.
	[* Празникът Холи е известен още като „Фестивал на цветовете“, по време на празника индийците се посипват един друг с цветен прах или пудра. — Б. пр.]
	„Наслаждавахме се на всяка минута от шестте дни, които прекарахме там — щеше да каже Соня по-късно. — Спомняхме си за живота, който водехме в началото, и си представяхме как щяхме да живеем, ако можехме сами да го избираме.“ Много техни приятели се изненадваха, че те са все така влюбени както в първия ден. „Аз не се учудвах, защото винаги се бяха обичали много — спомняше си Кристиан фон Щиглиц, приятелят, който ги беше запознал в Кеймбридж и който им отиде на гости в къщата в Мехраули. — По онова време пътувах често по работа до Делхи и се радвах, като ги виждах така влюбени след толкова години брак. Постоянно се целуваха и се държаха за ръце.“ На 9 декември 1990 г. — рождения ден на Соня, тя получи подарък от Раджив с бележка, в която пишеше: "На Соня, която не се променя с времето, която днес е още по-хубава, отколкото в онзи щастлив ден, когато я видях за първи път, седнала в ресторант „Варсити“.


>>	39.

	Както винаги, краткият промеждутък на щастие не продължи дълго. Политическите събития се развиваха по-бързо, отколкото Раджив очакваше. Индия се плъзгаше по едно опасно нанадолнище, по което я тласкаше една от партиите в управляващата коалиция — БДП (Бхаратия Джаната парти), бившата индуистка фундаменталистка десница, която толкова яростно беше преследвала Индира. Партията се беше разраснала и се беше превърнала в най-опасния противник на ИНК и в потенциална заплаха за единството на страната. Подкрепяна от една войнстваща екстремистка организация — РСС (Раштрия сваямссвак сангх), БДП издигаше идеята за „индуистка Индия“, в която малцинствата щяха да са подчинени на мнозинството. Философията й беше напълно противоположна на тази на Неру и ИНК, защото отричаше основополагащия принцип на съвременна Индия — нейната секуларност, която провъзгласяваше отделеността на държавата от религията и равенството на всички религии пред закона. Възходът на БДП съвпадна с изострянето на религиозните конфликти в северната част на страната. Размириците не стихваха от само себе си, а продължаваха, докато полицията не се намесеше. Причината беше винаги една и съща и обикновено беше достатъчен най-дребният повод, за да избухнат — свада заради границите на някой парцел земя, заради място на тротоара, заради прасето, изпикало се върху стената на някоя джамия, или заради мъртва крава, намерена близо до индуистки храм. Изскочеше ли искрата, насилието се разпространяваше мигновено, подхранвано от лъжливи слухове, които преувеличаваха първоначалния инцидент, превръщайки едно обикновено спречкване между двама души в свещена война между религии. Комунитарните организации и политиците, които се отъждествяваха с една или друга от страните, подхранваха огъня на раздора, така че от думи се преминаваше към юмруци, после към ножове — и така до коктейлите „Молотов“ и куршумите.
	В Индия кастовите и религиозните конфликти започнаха да се засилват от осемдесетте години, и по-конкретно след като цялото население на едно село на недосегаеми в Тамил Наду взе решение да приеме исляма, за да се освободи от строгата индуистка кастова система. Нещастните хора дори промениха името на селото от Менашкииурам на Рехматнагар. Индуистките фундаменталисти нададоха вой до небесата: „Индуизмът е в опасност!“, и обвиниха страните от Персийския залив, че финансират мюсюлманите в Индия. Истината обаче беше, че недосегаемите най-после се опълчиха срещу вековното потисничество на земевладелците, които в онзи район бяха индуси от висшите касти.
	По-късно едно на пръв поглед безобидно събитие разбуни още повече духовете на индуистките фундаменталисти: излъчването през 1987 г. на един телевизионен сериал по Рамаяна — прочутия индуистки епос, който за индийците има почти същото значение, каквото има Светото писание за християните. Сериалът се състоеше от сто и четири епизода, които се излъчваха в неделя сутрин. Успехът беше толкова зашеметяващ, че държавната телевизия поръча на друг продуцент от Боливуд да филмира епоса Махабхарата. Двата сериала бяха най-гледаните в целия свят. Осемдесет и пет процента от индийските телевизионни зрители видяха всичките серии — уникална цифра в историята на телевизията.
	Когато сериалът се излъчваше, дейността в цялата страна секваше. Таксита, велосипеди и рикши изчезваха от улиците. Телефоните преставаха да звънят. Молитвите и погребалните церемонии се отлагаха. Чиновници, домакини, продавачи, проститутки, престъпници, водоносци, метачи, деца, бедняци, ровещи се в боклука… всички изоставяха заниманията си, за да застанат пред телевизора в нечия къща, магазин, селски площад или да поглеждат скришом през прозорците на семействата, които притежаваха това невероятно изобретение. Много зрители вярваха дословно на това, което виждаха, сякаш боговете на екрана обитаваха света на хората. Когато бог Рама се появяваше, запалваха маслена лампа и започваха да се молят. В Индия за най-ощетените слоеве на обществото не съществуваше разлика между история и настояще, между истина и мит. За тях всичко беше истина. Най-опитните политици, като се почне от Индира, винаги съумяваха да извлекат полза от тази тънка граница между хора и богове.
	Сериалът отприщи истинска вълна от религиозен плам сред масите. В действителност този плам винаги беше съществувал и се беше засилил след независимостта като реакция на толкова години потисничество от страна на моголите, а после на англичаните. Неру и Ганди съзнаваха опасността от този вид фундаментализъм — подобен на този на сикхите и на мюсюлманите или на християните в други части на света — и проповядваха добродетелите на светската държава и единството между индуси и мюсюлмани. Махатма Ганди плати за това с живота си: беше убит от член на РСС — организация, която по-късно се присъедини към БДП. Индира, която съзнаваше много ясно проблема, в началото на мандата си се противопостави твърдо на стотиците голи аскети, които настояваха пред парламента да се забрани убийството на крави.
	Раджив и други членове на ИНК бяха свидетели как БДП експлоатираше с политически цели религиозното чувство, което сериалът будеше. През 1987 г. БДП и две мощни паравоенни организации със сходна идеология подеха кампания, която нарекоха „историческо възмездие“. Целта беше събарянето на една стара джамия, построена в бившата индуска столица Айодхя от един генерал на моголския император Бабар през 1528 година. Твърдяха, че джамията е била построена на мястото, където се е родил бог Рама.
	Според мюсюлманите кампанията на БДП и съюзниците й беше удар срещу правата и религията им. Съпротивата срещу разрушаването на джамията от индуистките тълпи се превърна в символ на оцеляването им. Всичките предпоставки за един ожесточен и кървав конфликт бяха налице.
	През 1989 г. — след изборите, които свалиха Раджив от поста му — друга индуистка фундаменталистка организация, свързана с БДП, поде национална кампания, съгласно която всяко село с над две хиляди души жители да даде по една тухла за строителството на храм на Рама на по-малко от трийсет метра от джамията. Беше открита провокация срещу мюсюлманите. В парламента Раджив настоя правителството да се намеси. Новият министър-председател изпрати силите на реда, за да прекратят строителството на храма, но не успя да събере на една маса различните лидери, за да договорят мирно решение на конфликта. От своя страна, Раджив посети един много почитан индустки аскет, който живееше на брега на Ганг и твърдо вярваше, че Индия е общият дом на много религии и че трябва да остане такъв.
	Година по-късно БДП отново прибягна към провокация. Един от лидерите й, Л. К. Адвани — висок, сериозен и харизматичен мъж, отправи призив, с който приканваше хиляди доброволци от цялата страна да се съберат в Айодхя. По този начин искаше да разпали националистическите чувства на индуистите. Лично оглави шествието, което тръгна от един малък град в Гуджарат. Беше се качил на файтон с мотор, по който имаше огромни портрети на боговете, а от високоговорителите се разнасяха стихове от Рамаяна. Селяните не можеха да повярват на очите си, когато виждаха преминаването на този кортеж, следван от доброволци, облечени точно като героите от телевизионния сериал. Този поход повиши напрежението по места до такава степен, че правителството, което по принцип не желаеше да се намесва срещу една от партиите в коалицията, заповяда шествието да бъде спряно, преди да стигне до целта си.
	В отговор хиляди доброволци на БДП нападнаха джамията в Айодхя, въоръжени с лъкове и стрели. Цялата страна бе обхваната от паника. Какво би станало, ако във всяко село, във всеки град на субконтинента започнеше религиозна война? Не беше ли достатъчно насилието, вилняло по време на Разделянето, за да откаже завинаги Индия от стълкновения на религиозна основа? Последиците можеха да бъдат толкова ужасни, че беше страшно човек дори да си ги представи: изстъпления срещу невинни хора, разчленяване на страната, може би гражданска война. Изглеждаше обаче, че лидерът на индуистката партия беше чужд на здравия разум. Всичко беше позволено, стига да носеше гласове, включително да постави страна с осемстотин и петдесет милиона население на ръба на пропастта.
	Полицията бе принудена да действа със сила, за да защити джамията от разрушаване. Загинаха около дванайсет души активисти и полицаи. Индуистката партия обвини полицията за жертвите и лидерът й Адвани обяви, че оттегля подкрепата си за правителството. Първото правителство, дошло след Раджив, падна много по-рано, отколкото той самият бе предвидил.
	— Ще поискаш ли да се насрочат избори? — попита го дъщеря му.
	— Не, партията още не е готова. Едва ли ще получим повече гласове от последните избори. Предпочитам да изчакаме.
	Раджив, който оглавяваше партията с най-много депутати в парламента, отново се намираше на ключова позиция. Един лидер, съперник на подалия оставка министър-председател, потърси подкрепата му, за да сформира правителство. Раджив прие, но без да участва в новия кабинет. Тази ловка маневра му предоставяше възможност да упражнява контрол, без да поема отговорност за действията на членовете на новата управляваща коалиция. Истината беше, че Раджив нямаше особено доверие в този лидер, нито в министрите му, сред които се намираше Манека Ганди, и не желаеше да го свързват с управлението му, което според него щеше да бъде пълен провал. Беше убеден, че само след няколко месеца хората ще поискат завръщането на ИНК във властта. Тогава щеше да настъпи подходящият момент да се насрочат нови избори.
	Предвижданията на Раджив се сбъднаха. Кабинетът, сформиран от новия министър-председател, беше сбирщина от мошеници, нетърпими дори за стандартите на Третия свят. Бяха „любопитна колекция от най-отявлени и неморални опортюнисти, каквито никога не е имало в индийската политика“*, според описанието на живеещия в Ню Делхи английски писател Уилям Далраймпъл.
	[* Цитат от _The Nehrus and the Gandhis_, от Tariq Ali, op. cit., стр. 320.]

	* * *

	Разривът не закъсня и се случи по едни доста странен начин. Въпросът за сигурността отново започна да тревожи Соня, защото след загубата на изборите новото правителство беше оттеглило обучените служители от Специалния отряд за охрана, сякаш обстоятелството, че Раджив не е в правителството, беше премахнало като с вълшебна пръчка заплахите. Промяната беше толкова драстична, че Соня и Приянка живееха в постоянен страх всеки път, когато Раджив заминаваше някъде. Докато преди беше охраняван от стотици агенти при всяко свое излизане, сега го съпровождаше един-единствен телохранител — преданият до смърт Пратип Гупта.
	„Ако нещо се случи с Раджив, то ще бъде само през трупа ми“ — каза той веднъж на Соня, като я видя толкова разтревожена. Това обаче беше слаба утеха. Рахул също се безпокоеше и се обаждаше често от Съединените щати, за да се увери, че баща му е добре. Беше толкова притеснен от разказите на майка си за хлабавите мерки за сигурност, че настоя да си дойде за Великден вкъщи, през март 1991 година. Придружи баща си в едно пътуване из щата Бихар и беше силно изненадан от липсата на всякаква предвидливост и средства, което превръщаше баща му в лесна мишена. Понякога полицаите го оставяха сам в колата, за да разпръснат някоя тълпа, друг път не го правеха достатъчно бързо и пак го излагаха на опасност. Преди да замине отново за Съединените щати, Рахул каза на майка си думи, в които дълбоко в сърцето си не искаше да вярва, но които се оказаха пророчески: „Ако не направите нещо по въпроса, боя се, че следващия път ще се върна за погребението на баща ми“.
	Причината не беше само в липсата на подкрепа от страна на правителството. Раджив беше обсебен от идеята да бъде близо до народа. Бяха му казали, че е загубил изборите, защото си е създал образ на недостъпен и почти надменен човек. Присъствието на телохранителите му пречеше да си изгради образ на народен политик, а той точно това желаеше. „Никога не съм се тревожел, че ме заплашва терористичен акт или смъртна опасност — беше заявил той. — Никога не съм допускал това да повлияе върху начина ми на мислене. Да, създавало ми е проблеми заради всичките усложнения, които сигурността причинява… но няма да се поколебая, ако трябва да умра за това, в което вярвам.“ По същото време Кристиан фон Щиглиц прекара няколко дни при тях заедно с жена си Пилар. „Пилар не познаваше Ню Делхи, затова Раджив ни отведе на разходка. Качихме се в един малък «Сузуки», той седна на шофьорското място и потегли с пълна скорост. Телохранителите му ни последваха е един бял «Амбасадор», но той успя да им се изплъзне. Сигурно не беше лесно да си телохранител на Раджив Ганди! Смятах, че се налага на прекалено голям риск. Спомням си, че един следобед отидохме до Кутуб Минар, най-високия паметник в града. Раджив вървеше между мен и жена ми и разговаряше с нас, докато се разхождахме сред руините. По едно време се обърнах и видях, че на известно разстояние зад нас вървят около хиляда души, без да се осмелят да се приближат твърде много. Бяха изненадани, че виждат Раджив да се разхожда като обикновен турист. Продължихме да вървим. Внезапно Раджив се наведе; и откъсна две бели цветенца. Приближи се до хората и ги подаде на едно момиченце, което го гледаше с широко отворени черни очи.“ Когато Кристиан отбеляза, че поема твърде много рискове, Раджив му отвърна: „Не мога да подозирам всекиго, когото срещна. Трябва да живея по някакъв начин“.

	* * *

	Соня обаче живееше в постоянна тревога. Веднъж, когато отидоха в къщата в Мехраули за края на седмицата, именно тя забеляза двама души, които наблюдаваха къщата и които не бяха от обичайните телохранители. Каза на Раджив и той излезе да ги попита кой им е дал нареждане да ги следят. От тях научи, че заповедта идва от главата на местното правителство, който беше от партията на новия министър-председател. Ядосан и неприятно учуден от тази недопустима намеса в личния му живот, Раджив се обади на министър-председателя и поиска да снемат наблюдението, както и настоя за оставката на главата на местното правителства, който бе издал тази заповед. „Става дума за доверие — заяви Раджив. — Гласувал съм ви доверие и подкрепяме правителството ви. А сега откривам, че вие ни подозирате и поставяте двама полицаи да наблюдават къщата ни. Какво означава това?“ Новият министър-председател се опита да омаловажи въпроса и да успокои гнева на Раджив, защото се намираше в задънена улица. От една страна, не можеше да уволнява служители или глави на местни правителства по искане на лидера на ИНК. От друга страна, ако Раджив оттеглеше подкрепата си, той щеше да изгуби контрола в парламента. Раджив обаче настояваше виновните да бъдат наказани. Тъй като човекът не откликна на исканията му, Раджив заплаши, че ще бойкотира парламента. Така че четири месеца след като беше поел поста, министър-председателят бе принуден да подаде оставката си пред президента.
	Сега вече беше моментът да се проведат парламентарни избори, които Избирателната комисия насрочи за 20, 23 и 26 май 1991 година. Индия се намираше в криза, което можеше да улесни връщането на опозиционна партия като ИНК във властта. Индуисткият фундаментализъм беше във възход, в Кашмир напрежението ескалираше. Политиката на последните правителства в областта на икономиката беше отчайваща. Инфлацията, предизвикана от увеличението на цената на суровия петрол поради войната в Залива, беше неуправляема и заплашваше да създаде сериозна социални проблеми. Раджив предложи програма за стабилизация, опираща се върху икономически реформи, които предвиждаха повече приватизация и по-малко контрол върху промишлеността и търговията. Главният съперник в изборите беше БДП — индуистката партия, която се очертаваше като организация във възход, с програма, която беше опасна за стабилността на страната. Останалите партии, включително онези, които бяха в изгряващата коалиция, можеха да се надяват на ограничен брой депутатски места.
	Раджив отново тръгна на предизборен поход, уверен в победата си. Такава беше политиката — като отражение на самия живот, където нищо не е постоянно и всичко се променя непрекъснато, понякога с шеметна бързина. Започна кампанията заедно със Соня и сам пилотира самолета, който на 1 май 1991 г. кацна в Амети. Беше първата от шестстотинте срещи, които трябваше да проведе с избирателите за двайсет дни. Посрещна ги множество, сред което имаше много жени, дошли да поздравят Соня. Една от причините за огромната им популярност в Амети беше невероятната памет на Соня, която си спомняше имената и лицата на жени, които може би беше видяла за пет минути при предишни посещения. Италианката се отъждествяваше напълно с тези селянки, които я докосваха с почти детинско любопитство, за да се уверят, че е от плът и кръв като тях. Смяташе да прекара три седмици в избирателния район на мъжа си и да агитира от къща на къща, докато през това време той щеше да обикаля страната. В края на деня, преди да се качи в самолета, Раджив се обърна към хората и им каза една простичка фраза, която впоследствие се оказа истинско пророчество: „Едва ли ще мога да се върна отново тук, но Соня остава, за да се грижи за вас“. Сякаш нож прободе сърцето на Соня. Не поради това, че оставаше сама, защото сърдечността на хората и внимателното отношение на местните членове на ИНК я караха да се чувства като у дома си, а защото за пръв път от двайсет и три години брачен живот щяха да прекарат толкова време разделени — почти три седмици.
	Същата нощ, докато се опитваше да заспи, легнала върху нара от плетено въже в една палатка и измъчвана от горещината и комарите, Соня си спомни за последното си посещение в Амети. Беше през февруари, месеца, в който се навършваше годишнина от сватбата им. Беше дошла да открие кампания за имунизация срещу полиомиелит. Мислеше, че няма да могат да отпразнуват заедно годишнината, защото по същото време Раджив трябваше да замине за Техеран. Смяташе да предприеме дипломатическа инициатива за прекратяване на войната в Залива. Но в една такава нощ, макар и не толкова гореща, получи бележка от Раджив, в която той я молеше да отмени ангажиментите си в Амети и да се върне бързо в Ню Делхи, за да го придружи в това пътуване. „Изпитвам желание… да бъда с теб, да бъдем единствено ти и аз, без стотиците хора, които винаги кръжат наоколо“ — гласеше бележката. Когато Соня пристигна в Ню Делхи посред нощ, завари Раджив да крачи изнервено, защото се страхуваше, че ще изпуснат самолета. Вече беше стегнал багажа. Всичко беше готово за пътуването. В Техеран, след като официалните ангажименти приключиха, отидоха да вечерят сами в един ресторант. От колко време не си позволяваха подобно романтично прекарване? Дори не си спомняха вече… Раджив й поднесе подарък, който беше донесъл от Делхи — прекрасни, но семпли обици, каквито тя харесваше. Когато се върнаха в хотела, той извади фотоапарата си, с който винаги пътуваше, и се снимаха с автоснимачката — нещо, което никога дотогава не бяха правили.*
	[* _Rajiv_, от Sonia Gandhi, op. cit., стр. 14.]
	Някакъв шепот отвън я откъсна от спомените й:
	— Мадам, мадам!
	Соня стана, загърна се с халата и излезе. Един млад мъж, симпатизант на партията, й връчи писмо. Беше от Ню Делхи, от Раджив. Соня го отвори и намери вътре една роза и написана на ръка бележка. Прочете я, усмихна се и се върна на нара. „Беше любовно послание“ — щеше да признае тя след време.

	* * *

	Приянка пристигна няколко дни по-късно в Амети, за да й прави компания. Посещаваха по петнайсет села на ден. Изслушваха оплакванията и болките на хората: пенсия, която не пристигала, сляпо дете, което се нуждаело от пари за операция, или старица, която се жалваше, че след предните избори хората от ИНК ги забравили. Соня си записваше и даваше указания на помощниците си. „Имайте вяра — казваше тя на хората, — ще се погрижа да реша въпроса ви.“
	В едно село Приянка стана свидетел на събитие, което я учуди, защото знаеше колко много майка й мрази да говори публично. Без Раджив да я беше помолил, Соня се осмели да произнесе първата си реч пред множество от няколко хиляди души. „Мъжът ми работи за вашето благоденствие, а аз работя за мъжа ми… Само Индийкият национален конгрес може да ви представи достойно, затова стиснете ръката на мъжа ми…“ Приянка се забавляваше, като я слушаше как увещава хората да гласуват за ИНК, при това успешно. Произнасяше фразите на хинди с лекота, със слаб акцент, усмихваше се и сякаш изпитваше удоволствие — може би защото нямаше журналисти и всички бяха обикновени хора, които не я притесняваха. Най-забележителното беше, че го бе направила по собствена инициатива, като акт на отдаване на съпруга си.
	Двете се прибраха в Ню Делхи на 17 май — изтощени, потни и прашни, но изпълнени с оптимизъм за крайния резултат от изборите. Когато на следващата вечер Раджив се върна от обиколката си и влезе през вратата, те се втрещиха. „Беше на края на силите си. Почти не можеше да говори и да се движи. Не беше спал, нито ял нормално в продължение на седмици. Беше имал предизборни срещи по двайсет часа на ден. Ръцете му бяха покрити с драскотини и белези. Цялото тяло го болеше. Хиляди привърженици го бяха докосвали, бяха му стискали ръката, бяха го прегръщали и потупвали по гърба. Сърцето ме заболя, като го видях в това състояние.“
	Пръстите му така се бяха подули от безбройните ръкостискания, че си беше свалил брачната халка. Чувстваше се обаче доволен и безкрайно щастлив от обичта и възторга, с който го бяха посрещнали. Благодарение на недостатъчната охрана бе успял да опознае това, което дядо му и майка му наричаха „любовта на народа“, и се връщаше въодушевен, защото хората бяха откликнали. „В Керала и в Тамил Наду имат обичай да те щипят по бузата, затова ми е толкова червена и подута — разказваше той на Соня, докато тя поставяше под краката му една табуретка, за да си ги опъне. — Понякога в районите с мюсюлмани те целуват един, два, три пъти, а после те прегръщат силно и имаш чувството, че ще ти прекършат гърба. Цялото тяло ме боли, но няма значение.“ Разговаряха дълго и спокойно, споделяйки взаимните си впечатления от преживяното. Раджив беше доволен, защото бе успял да покаже, че го е грижа за хората. Не беше обаче сигурен, че ще спечели. „Битката ще бъде тежка“ — призна й той. Тази нощ спа цели пет часа, преди да замине за Бопал, където на 19 май говори на митинг пред сто хиляди души. Градът все още не беше успял да се съвземе след трагедията през 1984 година. Мултинационалната компания, отговорна за инцидента, се бе съгласила да изплати обезщетение на пострадалите, но парите не стигаха до нуждаещите се. Бяха отклонявани от корумпирани чиновници и от посредници. Системата отново не работеше.
	След Бопал оставаше само югът — „приятелска територия“, както я наричаха членовете на ИНК. Преди това се върна вкъщи и беше толкова уморен, че заспа в салона. Изпитваше облекчение при мисълта, че краят на кампанията наближава. Още три дни — и всички щяха да се съберат отново тук, защото Рахул щеше да прекара лятната ваканция вкъщи. Очакваха го на 23 май. Соня и Приянка също бяха доволни. За разлика от Раджив бяха уверени, че ще спечели изборите с убедителна победа. Цялото семейство беше впрегнало сили, за да постави един Ганди и ИНК отново начело на страната. Индира щеше да се гордее с тях — ето това означаваше „задружно семейство“.
	На 20 май Раджив и Соня излязоха в седем и половина сутринта, за да гласуват. В този час температурата все още беше поносима. Враните сякаш ги поздравяваха от клоните на дърветата с дрезгавото си грачене. Раджив, облечен с бяла курта и с трицветно шалче около врата, подкара колата по широките булеварди, които по това време бяха почти пусти, но на входа на избирателния пункт ги чакаше група хора и един телевизионен екип. Соня изглеждаше великолепно в червения си шалвар камиз. Двамата поздравиха хората, допирайки длани една до друга на височината на гърдите, и Раджив даде няколко автографа, докато чакаха пункта да отвори. Зад тях опашката нарастваше. Един млад доброволец от партията се доближи до Раджив с поднос, на който имаше благовония, захар и цветни листенца, с намерението да извърши _пуджа*_ в негова чест, за да даде щастливо начало на деня. Винаги когато беше с мъжа си на публично място, Соня наблюдаваше внимателно всеки, който се доближаваше до него, опитвайки се да открие някакво скрито намерение, подозрителна издутина, необичаен жест. Беше постоянно нащрек. Може би затова се уплаши толкова, когато мъжът, навярно смутен от срещата с Раджив, изпусна подноса и той падна с трясък, който накара всички да подскочат. Соня се вцепени, после започна да се поти обилно. Раджив забеляза неразположението на жена си и помоли да й донесат чаша вода. Когато влезе в тъмната стаичка, беше толкова разстроена, че не намираше бюлетината с емблемата на ИНК. За момент помисли, че ще си тръгне, без да гласува. Когато излезе и се отправи към колата, разказа за това на Раджив, който се засмя. „Хвана ме за ръка — щеше да си спомни Соня — и усетих топлото му и успокояващо докосване, което винаги успяваше да разпръсне тревогата ми.“ Може би това беше последният път, когато Раджив беше до нея, за да я успокои, защото, след като я остави вкъщи, замина за следващата си обиколка. Следобеда щеше да се върне в Ню Делхи, за да се прехвърли от хеликоптера на самолет и да замине на юг, където изборите щяха да се проведат след два дни.
	[* Ритуал в индуизма, с който символично се поднасят дарове на бога. — Б. пр.]
	Същия следобед Раджив ги изненада, като отскочи до вкъщи. Соня и Приянка се зарадваха, че го виждат, макар и за кратко. Раджив се изкъпа набързо, хапна и се обади на сина си в Съединените щати. „Обаждам ти се, за да ти пожелая успех на изпитите и да ти кажа колко съм щастлив, че се връщаш скоро. Ще прекараме чудесно лято… Обичам те… Дочуване.“ После целуна Приянка. Отново трябваше да замине, но слава богу, това щеше да е последната спирка от предизборния маратон. Беше спокоен, пътуваше на юг, към сигурна територия, а не като размирния и опасен север.
	— Не може ли да не ходиш? — попита го Соня. — Това пътуване няма да промени резултатите…
	— Знам, но всичко вече е организирано. Горе главата, последно усилие и ще победим… Само още два дни и отново ще сме заедно — каза той на Соня с пленителната си усмивка.
	„Разделихме се нежно… — щеше да си спомня Соня, — и той тръгна. През пролуките на щорите гледах как се отдалечава, докато се изгуби от погледа ми… Този път завинаги.“*
	[* _Rajiv_, op. cit., стр. 15]


>>	40.

	На следващия ден, 21 май 1991 г., Раджив посети с хеликоптер няколко града в щата Ориса, в източната част на страната. Вечерта се чувстваше толкова уморен, че реши да отмени последната среща, която щеше да се състои в Сриперумбудур, селище в съседния щат Тамил Наду. Освен това в един свой доклад Службата за разузнаване изрично го бе посъветвала да не присъства на митинги в Тамил Наду след смрачаване, защото в този щат Тамилските тигри разполагаха със значителна подкрепа сред населението. Беше гладен и лидерът на местната партийна организация, млада образована жена, която той беше привлякъл в редиците на ИHK, го покани на вечеря в дома си. При мисълта обаче за хората, които го чакаха в Сриперумбудур, за усилията, които съпартийците му бяха положили, за да организират митинга, реши да не ги разочарова и отклони поканата за вечеря. Партията заслужаваше едно последно усилие.
	— Ще имам време да си отспя вкъщи — каза той на придружителя си.
	— Значи ще пренебрегнеш доклада на Службата за разузнаване?
	— Ако трябваше да обръщам внимание на всички тези доклади, щях да съм изоставил кампанията отдавна. Освен това всички знаем, че политическото насилие в Южна Индия не е често срещано явление. Тук изборите приличат по-скоро на народни увеселения, отколкото на сериозни политически събития — отвърна Раджив.
	Когато се качи в самолета, беше приятно изненадан — местната лидерка му беше изпратила пица и банички. Тъкмо бе започнал да се храни, когато му съобщиха, че машината не може да излети поради технически проблем. „По-добре — каза си Раджив, който умираше за сън. — Значи оставаме тук.“ Слезе от самолета и се качи в един „Амбасадор“, който се отправи към правителствената резиденция. По пътя го настигна служебна кола.
	— Господине — каза му един полицай през прозореца, — повредата е отстранена, самолетът е готов за излитане.
	За част от секундата Раджив се поколеба дали да се върне на летището. Накрая каза на шофьора да обърне. Отново се качи в самолета, седна, закопча колана и чак когато машината се понесе по пистата, си даде сметка, че е забравил вечерята в колата.
	Пристигна в Мадрас в осем и половина вечерта, присъства на кратка пресконференция и продължи пътуването си с кола. Седеше отпред, на мястото до шофьора, на отворен прозорец. На арматурното табло имаше малка флуоресцентна лампичка, която осветяваше лицето му, за да могат хората да го видят в тъмнината. Спряха в едно село, където проведе двайсетминутна среща с хората, а в девет и половина вече произнасяше нова реч. По време на пътуването разговаряше с журналисти. Този ден го придружаваше Барбара Кросет, кореспондент на _Ню Йорк Таймс_ и специалист по азиатските въпроси. Когато минаваха през селата, колата бавно си проправяше път сред събралото се множество, а обзетите от бурна радост хора я обсипваха с цветя. „Очакваме добри резултати от този район“ — каза Раджив на журналистите. Щом слезеше от колата, привържениците му се блъскаха, за да поставят гирлянди на врата му, докато други му подаряваха кърпи и шалове. По едно време се спря, за да поздрави една жена, притисната сред тълпата. Постави копринен шал на врата й и й каза няколко думи. Жената покри лицето си с ръце и притисна шала до гърдите си. Барбара Кросет се учуди на малобройната охрана, с която разполагаше. „Повече от сто пъти всеки, който протягаше ръка през прозореца на колата, за да докосне неговата или за да я стисне, спокойно би могъл да го намушка с нож или да стреля в него.“
	Продължиха пътя си. По протежение на шосето имаше цветни светлини и плакати за добре дошъл. От време на време Раджив даваше указания на шофьора да кара по-бавно или да спре колата, за да излезе и да стисне ръцете на неколцина и да ги призове да гласуват за ИНК. Любопитното беше, че го казваше на английски, защото не говореше тамилски. Когато трябваше да обясни нещо по-дълго, един преводач превеждаше думите му. Прибираше бележките и писмата, които хората му даваха, в една сива чанта, която винаги носеше със себе си. Барбара Кросет взе последното интервю от него. Попита го дали приема само витамини или спазва специална диета, за да издържи на това темпо при четирийсет градусовата температура и ужасните пътища… Раджив избухна в смях. „Тези американци! — помисли си той, после отговори: — Ям много малко. Поддържам се с това“ — и той посочи двата термоса, единия с кафе, другия с чай. Каза, че единственият лукс, който си позволява, са белите маратонки, които носи. После се впусна да обсъжда любимите си теми: „Хората са обезверени, защото системата не е ефикасна, не оправдава очакванията им. Трябва да я подобрим драстично. И твърдо съм решил да сложа край на всички спорове относно религията. Искаме пълно отделяне на религията от политиката. Смесването им е опасно и не само тук, но в целия свят.“
	В десет часа вечерта местните ръководители на партията в Сриперумбудур, малко селище без особено значение, известиха за пристигането на лидера. Хората гледаха представление на характерни танци от областта, които бяха шумни и живописни. Беше нещо нормално за предизборните митинги, тъй като кандидатите никога не бяха точни. Въпреки двата часа закъснение хората го посрещнаха с възторжени възгласи и хвърляха бомбички в чест на пристигането му. Когато чу първите гърмежи, Раджив се уплаши, но му обясниха, че това е обичайният начин, по който хората посрещат знатен гост в Тамил Наду. В северните щати при такова събитие щеше да има арка с детектор на метали на входа. Тук обаче нямаше нищо подобно, с изключение на усилията на верния телохранител Прадип Гупта да отстранява хората, за да не докосват протежето му. Раджив се спря пред една статуя на майка си и постави на врата й гирлянда от карамфили. Множеството се състоеше предимно от мъже с добродушен вид, облечени с лунги — парче плат, увито около кръста, и с курта без яка. След като отдаде почит на Индира, Раджив тръгна по червения килим към подиума, където го чакаха местните лидери на партията, седнали около дълга маса. Приемаше с неизменната си усмивка гирляндите, които поставят около врата му, спираше се да стисне ръката на един, отговаряше на поздрава на друг, сваляше натрупаните на врата му гирлянди и ги хвърляше към жените, спореше с местните полицаи, които се опитваха да държат тълпата настрана, смееше се и се шегуваше с всички. Черпеше невероятната си енергия от контакта с хората, също като дядо си и майка си.
	Сред тълпата имаше две около трийсет годишни жени. Едната беше нисичка, с тъмна кожа и носеше очила. Наричаше се Дхану. Беше облечена с дънково яке върху пенджабски костюм в оранжев цвят, който се състоеше от дълга пола над широки панталони, за разлика от останалите жени от юга, които обикновено носят сари. Изглеждаше бременна. Никой не подозираше, че под якето носи прикрепени към тялото й деветволтова батерия, детонатор и шест осколъчни гранати, увити в материал от пластичен експлозив. Другото момиче се наричаше Кокила и беше дъщеря на местен партиен функционер. Раджив постави ласкаво ръка върху рамото й. Докато тя рецитираше стихотворение в негова чест, Дхану, понесла гирлянда в ръка, успя да си проправи път и застана зад Кокила. Когато момичето свърши рецитацията, дойде ред на Дхану, но точно когато щеше да поднесе гирляндата си на Раджив, една полицайка я спря с ръка. Раджив й се усмихна. „Оставете я да приближи… Не се безпокойте“. Полицайката се отказа и се върна на мястото си, без да подозира, че така спасява живота си. Дхану се приближи до Раджив и постави на врата му гирлянда от лотосови листенца, изваяни от сандалово дърво. Раджив й благодари с очарователната си усмивка и следвайки традицията, свали гирляндата и я подаде на един съпартиец, който стоеше зад него. През това време Дхану се наведе, за да докосне краката му. Раджив направи същото в знак на смирение, сякаш искаше да покаже, че не е достоен за този поздрав. Жената обаче го измами — не се наведе, за да докосне краката му в знак на почит, а за да дръпне връвта, която активира детонатора.
	Експлозията беше ужасяваща. „Когато се обърнах — разказа Суман Дубей, помощник на Раджив и стар приятел на семейството, — видях как хора летят във въздуха като на забавена камера.“ Барбара Кросет, която беше останала назад, стана свидетел на „силна експлозия… а после хората почнаха да падат наоколо в кръг, като листенца на цвете“. Взривът беше отнет живота на атентаторката, на Раджив и на още шестнайсет души. Паника обхвана тълпата и полицаите, които не знаеха дали няма да има още експлозии. Прахът и димът се разпръснаха и откриха зловеща гледка — разкъсани тела, черна димяща пръст, обгорени предмети. По някаква странна случайност подиумът беше непокътнат, за разлика от разчленените човешки тела.
	„Търсех нещо бяло — каза Суман Дубей, — защото Раджив винаги беше облечен в бяло. Но всичко беше черно и изпепелено.“ Други членове на партията се приближиха и намериха Прадип Гупта, верния телохранител на Раджив. Беше още жив. Лежеше с широко отворени очи, изпълнявайки обещанието, което бе дал на Соня: „Ако нещо се случи на Раджив, то ще бъде само през трупа ми“. Издъхна няколко секунди по-късно. Под тялото му намериха бяла маратонка. Беше на Раджив. Един член на партията се опита да обърне това, което бе останало от тялото му, но не успя, защото то се разпадаше. Раджив беше буквално изтърбушен от експлозията, черепът му беше счупен и почти целият мозък бе отнесен. Беше умрял на мига. Петнайсет минути след взрива телефонът в къщата на „Джанпат“ номер десет иззвъня.


>>	41.

	Секретарят на Раджив вдигна телефона. Работеше в личния кабинет на шефа си, в отделно крило на къщата. Соня чу в просъница телефона и той й прозвуча като писък.
	— Господине, имаше бомбен атентат — каза един пресеклив глас, заглушаван от смущения.
	— Кой се обажда?
	— От Службата за разузнаване съм. Обаждам се от Сриперумбудур.
	Гърлото на секретаря се сви.
	— Как е Раджив? — попита той.
	Мъжът замълча. Секретарят го чу как се прокашля, за да прочисти гърлото си.
	— Господине, вижте… — започна той, но не завърши фразата. Секретарят нервно го подкани:
	— Защо не ми кажете най-сетне как е Раджив?
	— Господине, той е мъртъв — отвърна мъжът и веднага след това затвори телефона.
	Секретарят застина със слушалката в ръка, с невиждащ поглед, опитвайки се да осмисли това, което току-що чу. Слабата надежда, че новината е била лъжлива, се изпари, когато веднага щом затвори телефона, той отново иззвъня. Един член на ИНК от Тамил Наду потвърди случилото се. Веднага след това всички телефони зазвъняха в непоносима какофония. Секретарят бързо излезе.
	— Мадам, мадам…
	Срещна Соня в коридора, която излизаше от стаята си, като забързано завързваше халата си.
	Беше още сънена, с разрешена коса. Знаеше, че такова позвъняване късно вечерта не можеше да предвещава нищо добро. В паметта й бе запечатан споменът за нощта, когато в родната й къща в Орбасано й съобщиха за смъртта на Санджай. Сега изпитваше подобно чувство и стомахът й се сви на топка. Когато видя обаче уплашения, почти истеричен вид на секретаря, който обикновено беше сдържан и дискретен, тя изтръпна.
	— Мадам, избухнала е бомба — промълви той.
	Соня го погледна строго. Лицето й беше подпухнало от съня.
	— Жив ли е?
	Секретарят не намери сили да отговори. Думите не излизаха от устата му. Всъщност нямаше нужда от тях, защото Соня вече не го слушаше. Тялото й се сгърчи, сякаш бе поразено от мълния, и от дълбините на смъртно наранената й душа изригна гърлен, хриплив вик. Седем години след разговора, който бс водила с Раджив в операционната, където закърпваха трупа на Индира, и тя го бе помолила да не приема поста, който майка му бе освободила, защото ще го убият, предчувствието й се бе сбъднало.
	— Нееее!!
	Викът й събуди Приянка, която се появи в коридора, също загърната с халат, разтревожена и стресната. Когато видя майка си, тя онемя и лицето й пребледня. Хвана Соня и подкрепяйки я, я заведе в салона. Никога не я бе виждала да изпада в такова отчаяние. Никой никога не я бе виждал да плаче така. Толкова продължителни и силни бяха риданията й, че хората от партията, които по-късно дойдоха, ги чуха още от улицата.
	Приянка не беше в състояние да я успокои. Внезапно Соня започна да кашля и да се задушава толкова силно, че секретарят се разтревожи да не изгуби съзнание.
	— Това с астматичен пристъп — обясни Привика.
	Беше толкова силен, че тя се уплаши много.
	— Ей сега идвам! — каза тя.
	Изтича в банята на майка си, за да вземе инхалатора и хистамините. Когато се върна, Соня седеше в едно кресло, почти забелила очи, с отворена уста и отметнала глава назад, търсейки въздух като риба извън водата. Помисли, че умира. В действителност една част от нея бе умряла заедно с мъжа й.
	Лекарствата й подействаха и успяха да спрат кашлицата, но не и риданията. Колкото и да се опитваше Приянка да я успокои, Соня беше неутешима. Плачът й беше на приливи, настойчив и постоянен, като вълните в неизменния им бяг към брега. Приянка се обърна към секретаря и го попита:
	— Къде е тялото на баща ми?
	— В момента го пренасят в Мадрас.
	— Моля те, помогни ми да уредя необходимите формалности, за да отидем там.
	Приянка пое нещата в свои ръце, проявявайки достойни за възхищение зрялост, хладнокръвие и организираност. Посрещна приятелите на баща си и лидерите на партията, които идваха шокирани и опечалени и мнозина не криеха сълзите си. Дори говори по телефона с президента. Помоли го да предостави самолет на семейството й. Дълбоко в нея обаче нещо й пречеше да повярва, че баща й е мъртъв. Беше като защитен механизъм, който я предпазваше от болката и й позволяваше да действа. Подсъзнателно не можеше да приеме нещо толкова трагично, без да го провери, затова искаше да види баща си час по-скоро.
	— Мислиш ли, че е разумно да пътувате дотам? — попита я президентът.
	— Моля ви, господин президент, настоявам. С майка ми твърдо сме решили да заминем още тази вечер за Мадрас.
	— Добре, ще говоря с армията, за да ви предоставят самолет на Въздушните сили. После ще дойда у вас, за да изкажа съболезнованията си.
	— Благодаря, ще ви очакваме.
	Сега оставаше да съобщи новината на брат си, който беше в Харвард. Помоли един негов приятел да му предаде да им се обади спешно. Час по-късно Приянка и Соня му съобщиха най-страшната новина в живота му.
	— Знаех си, знаех си! — каза той през сълзи. — Знаех, че ще се случи.
	Чувството на безнадеждност и безсилие засилваше още повече болката им.
	— Направихме каквото можахме…
	— Мислиш ли?
	— Разбира се.
	Казаха му да дойде с първия полет, съобщиха му, че са започнали да организират погребението и че го чакат.

	* * *

	Беше около единайсет часът вечерта и новината вече се беше разнесла из Ню Делхи. Пред външната врата започнаха да се събират хора. До Приянка и Соня достигаха истерични гласове и ридания. Продължаваха да идват приятели на семейството, съпартийци, министри, полицаи… Беше истинско нашествие. Медиите заемаха позиции пред загражденията и на улицата. Хората още не знаеха срещу кого да насочат гнева си — сикхите, мюсюлманските или индуистките фундаменталисти, Тамилските тигри, племенните общности в Асам или далитите…? Имаше достатъчно обекти за отмъщение в тази толкова многолика страна. Внезапно го насочиха срещу националните и международните телевизионни екипи. Събраното множество започна да ги обижда. Някои приятели на семейството, които преминаваха с колите си през оградата, бяха посрещнати недружелюбно. Отавио и Мария Куатроки бяха освиркани и замеряни с камъни. Същото се случи с лидерите на опозицията, които дойдоха да поднесат съболезнованията си. Гневът на тълпата се разпростря към всички опоненти на Раджив. Една група се опита да нападне съседната къща. В нея живееше лидерът на една каста на недосегаеми, който беше негов яростен критик по времето, когато Раджив беше министър-председател. Безредието по улиците беше толкова голямо, че президентът не успя да стигне до къщата. Завари една обезумяла и отчаяна тълпа. Хората се хвърляха върху капака на колата му, като плачеха и ридаеха.
	— Да ги разпръснем ли? — попита го служителят от охраната.
	— Не, обърнете колата. Не искам да възбуждаме още повече духовете.
	Когато се върна в резиденцията си в бившия дворец на вицекраля, президентът се обади по телефона на Соня. Тя се беше поуспокоила малко и му благодари за изказаните съболезнования и за съдействието, което им беше оказал за пътуването им до Мадрас.
	Веднага след разговора с президента Соня, облечена с бял шалвар камиз, с коса, сресана назад и събрана в кок, излезе от къщи с Приянка. Отвън ги чакаше кола, която щеше да ги закара до летището. Па кормилото беше вуйчо Каул, същият, който бе положил толкова усилия, за да убеди Раджив да тръгне по стъпките на брат си. Колата трудно си проправи път сред множеството, което се бе струпало около къщата. Възбудата по улиците нарастваше. По ъглите и площадите се събираха групи хора, чието душевно състояние се люшкаше между гнева и скръбта.
	— Надявам се правителството да действа своевременно и да не допусне изстъпления, каквито имаше след смъртта на Индира — отбеляза вуйчо Каул.

	* * *

	Полетът продължи три часа и половина — времето, за което един реактивен самолет прекосява субконтинента от север до юг. Под тях, на осеяната със светли точици тъмна шир, Индия спеше. След няколко часа щеше да се събуди с трагичната новина за поредното политическо убийство. След няколко часа страната щеше да потъне в скръб. Никой не проговори по време на полета. Чуваха се само хлипанията на Соня.

	* * *

	Беше още тъмно, когато самолетът кацна в Мадрас в четири и половина призори. Самолетът спря пред стария терминал, който беше осветен и заобиколен от огромно множество. В него беше тялото на Раджив. По указание на президента го бяха отнесли там, за да спестят пътуването на Соня и Приянка до града. Още щом излязоха от самолета, усетиха влажния и лепкав въздух. Бяха много изнервени, защото моментът наближаваше. Моментът да го видят за последен път. Какво щяха да заварят? Бяха ли подготвени за това? Щяха ли да го понесат? Задаваха си тези въпроси, докато слизаха по стълбичката и поздравяваха представителите на властта, които бяха дошли да ги посрещнат. Губернаторът им каза, че те също се опасяват да не избухнат размирици. Тълпата търсеше изкупителна жертва и обстановката в града беше твърде нажежена. Затова бяха взели необходимите мерки, така че самолетът да излети преди разсъмване. Когато Соня видя Суман Дубей, стария и верен приятел на Раджив, останал като по чудо навредим при атентата, тя го прегърна и се разплака.
	Не видяха обаче Раджив. Казаха им, че тялото му е толкова разкъсано, че било невъзможно да го балсамират. Единствено видяха два ковчега. В единия бяха останките на Раджив, а в другия на верния му телохранител Прадип Гупта. От този момент нататък всичко протече много бързо. Хванати една за друга, майката и дъщерята видяха как ги внасят в самолета. Двете отново се качиха по стълбичката. Когато влязоха, Соня помоли да сложат ковчега до нея. С едната ръка постави гирлянда от цветя върху него, докато с другата бършеше със шал сълзите си. Когато Приянка видя ковчега, осъзна най-после това, което подсъзнателно отказваше да приеме — че там е баща й, или по-точно онова, което бе останало от него. Тогава силите я напуснаха и тя рухна. Внезапно си даде сметка, че никога повече няма да го види, че никога повече няма да усети обичта и топлотата му. Прегърна ковчега и плака дълго над него.
	Самолетът вече рулираше по пистата. Суман Дубей и Соня я успокоиха, накараха я да седне и закопчаха колана й. В този момент Соня направи един жест, който Раджив щеше да оцени. Когато видя, че върху ковчега на телохранителя Прадип Гупта няма цветя, тя сложи върху него гирлянда от жасмини.
	Беше вече светло, когато самолетът излетя обратно за индийската столица. Започваше последното пътуване на Раджив Ганди.


>	Действие IV
>	Скритата ръка на Съдбата

E>
	Не познаваш границите на силата си,
	не знаеш какво вършиш. Не знаеш кой си.
@	Еврипид
E$

>>	42.

	Свърши се. Всичко беше приключило. Въпреки че не заемаше никакъв официален пост, шейсет и четири страни бяха изпратили свой представител на погребението. Раджив притежаваше особено обаяние, което будеше симпатия във всички, които го познаваха.
	Пепелта му, разпръсната в Ганг и смесена с пепелта на прадядо му Мотилал, на дядо му Неру и на брат му, вече пътуваше към океана. Личната болка беше само част от огромната празнина, която бе оставил. Обслужващият персонал и служителите от охраната бяха тъжни и объркани. Дори кучетата изглеждаха омърлушени. Нямаше го вече стълба, на който всички можеха да се опрат в изпълнения с превратности, хаотичен и несигурен свят. Как да повярват, че вече си е отишъл? Соня и децата й усещаха във всеки момент присъствието му, особено нощем, в сънищата си. Подсъзнанието реагираше бавно на реалността, беше му трудно да я настигне, затова събужданията бяха особено мъчителни. Понякога нощем се будеха стреснати от кошмар, но когато се изправяха пред реалността, си даваха сметка, че няма по-лош кошмар от нея.
	Важното беше, че всичко протече мирно. Беше избегната кървавата баня, каквато имаше след убийството на Индира. Правителството изведе навреме армията на улицата и обяви седем дни на национален траур. За съжаление не можаха да бъдат предотвратени случаите на самоубийство и жертвоприношения във вътрешността на страната. Вечната Индия продължаваше да живее в сърцата на хората.
	Сега дори политическите противници бяха съгласни, че Раджив е бил достоен човек. Посмъртно възхваляваха лидера, когото бяха клеймели приживе. Медиите, които първоначално го бяха величали, а после го бяха хулили, също преосмисляха отношението си. Една сутрин Приянка показа на майка си статия в _Хиндустан Таймс_.
	— Прочети я, мамо, за татко е, искат да се извинят за отношението на медиите към него.
	Соня се гордееше с децата си. Бяха се оказали на висота. Слава богу, че Приянка беше до нея, за да организира всичко, да приведе къщата в ред, да посрещне Рахул и да избере мястото на кремацията. Тя не би могла да се справи. Беше невъзможно човек да взема решения, когато се чувства мъртъв приживе. Помисли си, че Индира също щеше да се гордее с тях.
	Соня си сложи очилата и започна да чете: „Присмивахме му се заради обувките «Гучи», очилата «Картие», марковите дънки, пътуванията с жена му с «Джъмбо»-вете… Подигравахме му се на начина, по който говореше хинди, макар че ние го говорехме по-зле… В действителност бяхме изпълнени с неприязън и завист… Дълбоко в себе си знаехме, че е пътувал повече от всички нас, взети заедно, и че познава проблемите на Индия по-добре от нас. Естествената му изисканост, приятната му външност и обноски му даваха допълнително предимство пред всички останали. Имаше толкова неща, за които да живее, толкова неща, които да направи, въпреки хулите и критиките ни“.* Соня плачеше, когато върна вестника на дъщеря си. „Защо един достоен човек, който освен това беше вършил добре работата си, трябваше да плати толкова висока цена?“ питаше се тя. Въпросите бяха толкова много, а отговорите толкова малко, че Соня изпадаше в отчаяние. Беше сигурна обаче в едно — мъжът й беше станал жертва на една система, която изискваше от него невъзможното. Ако не беше влязъл в политиката, ако беше оставил на Манека ролята на наследница… Манека, която се появи на погребението с Фероз Варун и с насълзени очи прошепна няколко съболезнователни думи.
	[* _For we shall never be young again_, от Sanjoy Hazarika, в _The Sunday Hindustan Times_, 2 юни 1991, цитат от _The Sonia Mystique_, от Rupa Chatterjee, op. cit., стр. 130.]
	Сега Соня и децата й искаха да знаят кой го беше убил. Полицията твърдеше, че са били терористите от Тамилските тигри… Но беше ли сигурно? Кога щяха да го потвърдят? И най-вече… кога виновните щяха да бъдат наказани? Въздаването на правосъдие беше слаба утеха, но беше единственото, което оставаше.
	— Госпожо, търсят ви по телефона — прекъсна я един прислужник. — От чужбина.
	Откакто сестрите й се бяха върнали в Италия, след като бяха прекарали няколко дни в Ню Делхи, Соня говореше ежедневно с тях. И двете настояваха да се прибере в Италия. Според тях с времето Соня щеше да осъзнае, че е не само опасно, но и безсмислено да остава в Ню Делхи. Соня обаче отдавна беше наясно по въпроса. Индия продължаваше да е смисълът на живота й, въпреки че й беше разбила сърцето. Тук бяха погребани мечтите й.
	— Това е моят живот — повтаряше тя на сестра си Надя по телефона. — Вече не мога да напусна тази страна и да живея другаде. Където винаги ще бъда чужденка. Осъзнах това, когато баща ни умря.
	— Поне се премести в друга къща…
	— Защо? И ти ли мислиш, че е урочасана? Поне така твърди тукашната преса…
	— Не, не вярвам на такива глупости, казвам го, защото тази къща ще ти напомня за Раджив…
	— Именно затова не искам да се местя. Знаеш ли? Едно е да си разведена, друго — да си вдовица. Освен това къщата предлага по-голяма сигурност.
	Сигурност! Колко изпразнена от съдържание звучеше тази дума от хиляди километри разстояние. Две убийства, и въпреки това Соня продължаваше да вярва в нея. Колко твърдоглава беше сестра й… Но човек можеше да разбере страха единствено ако го преживява отвътре. Заплахата, която сикхите бяха отправили към Индира — че ще изтребят потомството й до стотното коляно, — се беше запечатала завинаги и в съзнанието на Соня. Как да забрави подобна заплаха, която освен всичко беше потвърдена с кръвта на свекърва й? Сега, след убийството на Раджив, знаеше, че жаждата за мъст е безгранична. Никога Соня и децата й нямаше да живеят напълно спокойни поради своя произход. Никога — нито тук, нито в Италия, нито на което и да е друго място. Най-добре беше да се примири с това. Поне в Индия отново разполагаха с цялата мощ на държавата, за да ги закриля. „Безопасността на семейство Ганди е от национален интерес“ — беше заявил тържествено президентът седмица след атентата. „Много късно“ — мислеше си Соня… Освен това министър-председателят на служебното правителство по указание на президента им назначи най-висока степен на охрана. Отново разполагаха с услугите на Специалния отряд, който вече беше доказал ефикасността си, когато Раджив беше министър-председател. Соня не можа да скрие огорчението си:
	— Полицията ми каза, че ако не бяхте оттеглили Специалния отряд, на който Раджив имаше право, сега щеше да е жив.
	— Соняджи — отвърна й невъзмутимо министър-председателят, — много добре знаеш, че ако Раджив беше настоял, правителството щеше да му осигури тази охрана.
	— Не съм толкова сигурна.
	А и как да бъде? Как да вярва на думите на един политик? Вярно, Раджив не беше настоял, но тя — да. Беше настояла няколко пъти, но напразно. Приянка и Рахул също. Истината беше, че нито един политик нямаше интерес да осигури на Раджив по-голяма защита — хората от неговата партия смятаха, че тя го откъсва от масите и следователно намалява шансовете му за успех, а тези от опозицията знаеха, че ако нещо се случеше с Раджив, това щеше да сложи край на политическото превъзходство на ИНК. Всички печелеха от това положение.

	* * *

	След толкова суетене, срещи с хора, изплакани сълзи Соня започваше да идва на себе си и да осъзнава новото положение, откъдето изникна един ужасяващ въпрос: Как да продължи живота си без Раджив? Откъде да намери сили, за да живее без него? Сега трябваше да се справи с най-трудното — да си измисли нов живот. Религията едва ли щеше да й донесе облекчение. Твърдеше, че вярва във всички религии, защото може би не вярваше в нито една. Оставаше й утехата, че Рахул ще прекара лятото при тях. Момчето беше съсипано. Към скръбта от загубата на баща си се добавяше силно чувство за вина. Самообвиняваше се, че не бе направил всичко възможно, че не се бе противопоставил на баща си и не го бе заставил да поиска по-висока степен на защита… Соня и Приянка също се чувстваха виновни, но какво можеха да направят срещу волята на Раджив и на държавния апарат? Във всеки случай семейната къща отново се превърна в крепост както преди — с огражденията на улицата, с арките с детектори на метал, с охранителните камери, куличките за наблюдение, караулките и стотината въоръжени полицаи, обикалящи района. Сигурността.
	Атентатът не беше прекъснал изборите, само последните две дати бяха отложени за по-късно. ИНК спечели в южната част на страната поради фактора „съпричастност“, предизвикана от атентата, но беше победен в северните щати. Манека също претърпя поражение в избирателния си район и изгуби депутатското си място. Голямата изненада на тези избори беше забележителният възход на БДП — индуистката партия, която Раджив беше отъждествил като „главен противник“. Спечелените от нея места бяха стократно повече в сравнение с предишните избори. Един забележителен и ужасяващ възход. Как да не изпитваш страх, когато лидерът на една паравоенна индуистка организация, съюзник на тази партия, беше почел паметта на убиеца на Махатма Ганди? Това нямаше ли да е забранено в повечето демократични страни? — питаше Соня, скандализирана като мнозинството от посетителите, които приемаше. Може ли човек да напада толкова лесно и напълно безнаказано стълбовете на една нация? Под претекст, че отиват да поднесат съболезнованията си, много депутати и членове на партията я посещаваха, понякога доста късно вечерта, за да опипат почвата. Отиваха, за да обсъдят кой би трябвало да е приемникът на Раджив начело на партията. Още не се осмеляваха да й кажат, че тя трябва да поеме този пост, защото само тогава ще имат възможност да спрат възхода на религиозното сектантство. Знаеха, че тя не иска и да чуе за това. Нима не беше отказала категорично да стане председател на партията, когато й предложиха поста веднага след кремацията на Раджив?
	Соня ги слушаше внимателно — този бил твърде изявен представител на богатите и се ползвал с лошо име сред бедните, онзи бил нелоялен и не можели да му се доверят…
	— Ти какво мислиш? — питаха я те.
	— Аз бих се спряла на Нарасимха Рао, мисля, че Раджив би го избрал… Но защо вие не решите кой ще бъде следващият лидер?
	— Защото с толкова изявени личности като Неру, Индира и мъжа ти партията никога не е изпитвала нужда да развие механизъм за приемственост и хората искат някой да ги води… Ти например — осмели се да изплюе камъчето един от тях, гледайки я втренчено.
	Соня се опита да запази самообладание. Не разбираха ли, че това не я интересуваше? Колко пъти им беше казвала, че не желае да се занимава с политика, че няма да участва в нито едно събитие, свързано с политика. Продължаваше да поддържа връзка с тях заради паметта на мъжа си, защото смяташе, че той би искал това. А и така имаше чувството, че една частта от него е жива. Не искаше да скъса пъпната връв, която я свързваше със света на Раджив, на Индира, с наследството на семейството. Правеше го заради себе си и заради децата си. Една нейна приятелка сметна за свой дълг да предупреди онези, които идваха: „Не говорете на госпожата за влизането й в политиката, защото ще я наскърбите много. Не забравяйте, че е в траур за мъжа си, който изобщо не искаше да става политик“.*
	[* Цитат от _The Sonia Mystique_, от Rupa Chatterjee, op. cit., стр. 136.]
	Мнозина щяха да си я спомнят от онова време: облечена в бяло сари и черна блуза, без други бижута освен брачната халка, както повелява традицията по време на траур, седнала на дивана в кабинета на Раджив, от чийто стени я гледаха портретите на семейството. Писалището беше в същия вид, в който го беше оставил Раджив. Не бе преместила нито един предмет и никой не сядаше на креслото му, сега покрито със знамето, в което беше увит ковчегът му. Никой никога нямаше да промени нищо, нито дори тя самата. Въпреки елегантната си осанка и усилието да се държи твърдо, от време на време в очите й бликваха сълзи, които тя скришом бършеше с кърпичка. От толкова плач вечно имаше сенки под очите и леко замъглен поглед. Беше отслабнала много, мраморната белота на лицето й бе посивяла, а в очите й се четеше безкрайна тъга.
	Мнението й обаче тежеше. При това толкова, че тя самата се учудваше. В крайна сметка депутатите я послушаха. След като се убедиха, че мадам предпочита Нарасимха Рао, проведоха вътрешни избори, на които депутатите гласуваха. Партията издигна този стар приятел на семейство Неру на поста министър-председател на коалиционно правителство на малцинството, защото не му достигаха 30 депутатски места, за да има мнозинство. На медиите не им убягна влиянието й, което нарекоха _the Sonia factor*_. Със Соня се случваше същото, което се бе случило с Индира след смъртта на Неру — автоматично беше наследила нещо от могъществото на семейството. Според някои ставаше дума за „харизма“, според други — за „фамилно име“. Ако в онзи ден беше назовала друг човек, вероятно Рао нямаше да стане премиер. Не беше лесно да се откъсне от политиката. Властта я преследваше, властта я искаше. Властта се нуждаеше от нея.
	[* Факторът Соня (англ.)]
	Правителството на Рао изглеждаше слабо. При съществуващото положение и то, и партията нямаха големи шансове да оцелеят. Без един Ганди начело на ИНК тя беше организация, обречена да изчезне и да позволи на индуистката партия БДП да завземе изгубената територия. Беше опасно, защото тази партия защитаваше идеята за една „индуистка Индия“, която според мнозина беше пагубна. Никой не се осмеляваше да си представи последиците, които би имало за страната и за останалата част от света едно бедствие от мащаба на Индия… Именно затова засилваха натиска върху Соня. За лидерите на изпадналия в колапс ИНК и за голяма част от населението тя беше последният страж на една смъртно ранена династия.
	— Да имаш нужда от нещо, от някоя услуга или помощ? — питаше с напевен глас министърът на социалната политика на влизане в дома на семейство Ганди.
	Ръководството на партията се чудеше какво да измисли, за да я спечели, да я накара да размисли и да се съгласи с предложението им.
	Толкова много бяха желаещите да я видят, че тя реши да въведе график на посещенията — от пет до седем часа следобед. Сутрин отговаряше на хилядите съболезнователни писма, които тя и децата й продължаваха да получават от целия свят. Четеше ги всичките и се опитваше да отговори лично на писмата, които бе получила от познати. На останалите пращаше напечатана благодарствена бележка на английски или на хинди, подписана лично от нея. Най-мъчителни бяха часовете след посещенията, когато чувството на безнадеждност и самота се засилваше. Понякога забравяше, че Раджив няма да се върне вечерта. Толкова години бе свикнала да чака завръщането му, че това се беше превърнало в рефлекс. За щастие беше обградена от близките си. Паола, майка й, сега живееше с тях и тайно се надяваше, че Соня ще реши да се върне в Италия. Избягваше обаче да настоява, защото последния път, когато го направи, Соня се разсърди. Приянка и Рахул се грижеха с нежност за майка си. Понякога някой приятел идваше на гости и атмосферата се оживяваше, докато приготвяха вечерята.
	Близките им приятели се брояха на пръсти. Сред тях бяха братята Баччан (един от тях. Амитабх, се превърна в най-голямата звезда на индийското кино), една декораторка, с която се запозна още при пристигането си, и мъжа й, двойка журналисти и издатели, бивши колеги на Раджив от Индиън Еърлайнс, стари семейни приятели като Суман Дубей и съпругата му… Семейство Куатроки се бяха върнали в Италия, макар че дори да живееха в Индия, нямаше да може да ги вижда. Приятелите й не говореха с журналисти, не разказваха нищо, което Соня би могла да приеме като предателство. Знаеха, че брани ревностно личния си живот. Не искаше лъскавите списания да излагат на показ скръбта й. Дразнеше се много от чуждестранната преса, която описваше Приянка като наследница на „династията“. Магнетизмът и пронизващият поглед на момичето бяха направили впечатление на репортерите, които ги следваха по време на кампанията в Амети, и всички се изкушиха да я сравнят с баба й.
	Много видни личности, които идваха в Ню Делхи, желаеха да се срещнат с нея и тя ги приемаше с удоволствие, защото с тях споделяше спомени от многобройните пътувания, които бе извършила с Раджив. В Министерството на външните работи не проумяваха защо Ясер Арафат, Нелсън Мандела и крал Хюсеин искаха да се срещнат с лице, което не заемаше официален пост. „Какво става с протокола?“ — питаха те. Министър-председателят Рао обаче не обръщаше внимание на протестите им. Отговаряше им, че щом чуждестранните гости желаеха това, правителството не е длъжно да повдига въпрос за протокола. Властта се отнасяше към нея и децата й като към членове на кралско семейство. Ганди, живи или мъртви, продължаваха да бъдат почитани, сякаш Индия им признаваше божественото право да царуват над нея. Сега до големите портрети на Индира, които украсяваха обществените сгради, имаше също снимката на един Раджив, усмихващ се от отвъдното. Семейството продължаваше да присъства в съзнанието на милиони индийци.

	* * *

	Постепенно децата й и приятелите й помогнаха да намери смисъл на живота си без Раджив. Соня съзнаваше, че трябва да се възстанови възможно най-бързо, пък било само заради децата си, които щяха да се върнат в университета. „Случилото се не трябва да бъде пречка да водят нормален живот.“ Беше обсебена от тази мисъл. Цял живот бе искала само това, а още говореше така, сякаш можеше да го постигне. После се поправяше и казваше: „един възможно най-нормален живот“. Да, това беше единствената постижима цел.
	И въпреки че вече не можеше да живее с Раджив, можеше да живее заради него. Заради паметта му. За да запази мечтата му. Приятелите й предложиха да основе фондация по подобие на американските президентски фондации, които пазеха завета на всеки президент. Щеше да е един вид отговор на терористите, които го бяха убили, начин да бъдат съхранени идеите и мечтите му. Соня избра датата 20 юни, за да подпише учредителния акт на фондация „Раджив Ганди“ — по този начин придаваше символичен смисъл на рождения ден на Рахул, който на тази дата навършваше двайсет и една години. Заобиколена от децата и приятелите, подписа документа, с който се създаваше институция, която щеше да подпомага достъпа на бедните до съвременните научни и технически постижения. Соня имаше чувството, че по този начин Раджив продължава да живее в смъртта.
	На 20 август — деня, в който Раджив щеше да навърши четирийсет и седем години, отидоха да почетат паметта му пред самадхи — мавзолея във формата на лотос, издигнат на мястото, където бе извършена кремацията. Не беше далече от мавзолеите на Санджай, Индира и Неру — символи, напомнящи високата цена на властта. Соня носеше бяло сари с черен бордюр. Погледът й блуждаеше, а духът й сякаш беше далече, на място, известно само на нея, където отново беше с Раджив и успяваше да открадне няколко секунди, макар и измамни, на щастие. Наоколо се разнасяше мирисът на тамяна, който свещениците горяха в импровизирани съдове. Стоеше между Приянка и Рахул и тримата изглеждаха потънали в мислите си, докато религиозните песнопения се носеха като безкрайна литания, а от далечината долиташе градският шум. Внезапно се появи Манека. Беше последният човек, когото искаха да видят в този момент. Соня се напрегна цялата, когато етърва й се приближи до мавзолея и постави цветя върху полирания мрамор. После обиколи мавзолея, какъвто беше обичаят, и мина пред Соня и децата й, без да поздрави. Присъствието й наруши спокойствието на ритуала. Раздразнена, Соня реши да си тръгнат и те се отправиха към колата.


>>	43.

	Пет месеца след атентата Избирателната комисия обяви провеждането на местни избори в Амети и отново прозвуча хорът от гласове. Хорът, който призоваваше Индира след смъртта на Неру и Раджив след смъртта на брат му, сега призоваваше Соня. Бивши съпартийци на мъжа й се обадиха на министър-председателя с настояване да я убеди да cе кандидатира в Амети на мястото на Раджив. Знаеха, че между Соня и хората от този избирателен район съществува особено силна връзка. Ласкателството достигна невероятни граници — един член на партията заяви най-безсрамно: „Ако Соня иска да носи обувки, направени от моята кожа, бих й я предоставил без колебание“. Семейството изгуби търпение. „Какво си мислят тези партийци? — възкликна Приянка извън себе си от гняв. — Че трябва отново да жертваме живота си? Стига вече с тази политика!“* Струваше им се нелепо, че равновесието на страна е почти един милиард жители може да зависи от една италианска вдовица, но така мислеше правителството и ръководството на партията.
	[* Цитат от _Sonia_, от Racheed Kidwai, op. cit., стр. 57.]
	Изпробваха нови методи, за да я склонят. Правителството на Рао реши да отпусне дарение от десет милиона рупии, платими в срок от пет години, на фондацията „Раджив Ганди“, сякаш по този начин искаше да компенсира загубата на съпруга. Соня се ядоса още повече и изпрати писмо на Рао: „Благодаря лично на Вас и на колегите Ви за това щедро предложение, но би било по-добре правителството да изработи собствени хуманитарни проекти и програми и да ги финансира директно, почитайки по този начин паметта на съпруга ми“.* Само че поводът за скандал вече беше поднесен. Веднага щом новината за предполагаемото дарение стана публично достояние, опозицията се нахвърли срещу това, което наричаше _Rome Raj_ — „римско кралство“: „Правителство, което може да открадне от бедните десет милиона руини, за да ги даде на семейството на Раджив Ганди, е способно на всичко“.
	[* _The Sonia Mystique_, от Rupa Chatterjee, op. cit., стр. 141.]
	Уморена от толкова машинации и манипулации, от този нов и ненужен скандал, който опозицията използваше с наслада, от натиска, който упражняваха върху нея, без да зачитат дори скръбта й, от пресата, която непрекъснато правеше догадки за предполагаемата й роля, Соня реши да се вслуша в съвета на децата си и да прекара известно време в Европа и Съединените щати. Пътуването й помогна да се откъсне от шумната Индия, да си почине психически и да подреди мислите си. Беше твърдо решена да съхрани наследството на Раджив, без да влиза в тресавището на политиката. Но дали това беше възможно?

	* * *

	Когато се върна, полицията й съобщи, че е идентифицирала авторите на убийството на Раджив. Разследването бе станало възможно благодарение на героичната работа на един местен фотограф от Срипирумбудур — млад човек на име Харибабу. В онази зловеща нощ репортерът беше чакал с нетърпение пристигането на лидера. Веднага щом Раджив слезе от белия „Амбасадор“, Харибабу го беше бомбардирал със светкавиците си толкова настойчиво, че телохранителя Пралип Гупта му направи жест да престане да досажда. Фотографът обаче не смяташе да пести лента и продължи работата си. Кой знае кога пак лидер от ранга на Раджив щеше отново да дойде на това затънтено място? Тази негова упоритост му костваше живота. Тялото на Харибабу беше разкъсано от взривната вълна и се намираше на двайсет метра от мястото, където бе стоял. Сред димящите останки от взрива откриха фотоапарата му, като по чудо останал невредим. Когато проявиха лентата, която намериха в него, на нея се появиха последните лица, които Раджив бе видял, и сред тях беше това на Дхану, терористката камикадзе.
	— Разгледайте внимателно снимката — каза й началникът на полицията. — Това е убийцата на мъжа ви.
	Ръцете на Соня се изпотиха, когато взе снимката. Беше толкова разстройващо да види лицето на човека, който й бе сторил толкова зло. Ако се абстрахираше от случилото се, лицето на убийцата изглеждаше съвсем нормално. „Как е могла да извърши подобна жестокост?“ — питаше се Соня, докато я гледаше втренчено, сякаш търсеше някакъв външен белег за злостта й, сякаш можеше да проникне в ума й, да изследва душата й, да отгатне защо е решила да го убие. Полицаят й посочи с пръст лицето на мъж с тъмна кожа, очевидно южняк, който се виждаше в един ъгъл на снимката.
	— Екипът за специални разследвания на полицията успя да го идентифицира. Става дума за терорист, известен като Шиварасам, лидер на организацията „Тигри за освобождение на Тамил“. Госпожо, това потвърждава предположенията ни. Мъжът ви е станал жертва на тамилските екстремисти.
	— Значи тамилите са го убили, за да отмъстят за военната интервенция на острова?
	Полицаят кимна утвърдително.
	— Екстремистите са се обърнали срещу него, госпожо, точно като тигър, който се нахвърля върху този, който му дава храна.
	Когато се замисли. Соня откри ужасяваща закономерност в смъртните случаи в семейството, сякаш членовете му бяха архитекти на собствената си гибел. Индира бе умряла заради проблем, който Санджай бе породил, създавайки чудовището Пиндранвале, за да контролира сикхите, Раджив бе умрял заради проблем, създаден първоначално от Индира, която години наред беше оказвала подкрепа на Тигрите, та да спечеш гласовете на тамилите в Индия. Нима не беше чувала от Индира, че най-лошото в политиката е да не правиш онова, което смяташ за правилно, от страх да не изгубиш подкрепа? Двамата накрая бяха платили грешката, допусната в момент на слабост, на липса на вяра, грешката да поставяш краткосрочни политически съображения пред дългосрочния общ интерес на страната. А грешките в политиката се заплащаха скъпо. Соня, Приянка и Рахул изтръпнаха при тази мисъл. Това беше най-скъпо струващият урок в живота им.

	* * *

	За разлика от ИНК, индуистките фундаменталисти бяха много доволни от изборните резултати. Дадоха си сметка, че кампанията за разрушаването на джамията в Айодхя и за построяването на нейно място на индуистки храм, посветен на бог Рама, беше донесла значителни политически дивиденти. Размириците се бяха превърнали в избирателни гласове. Тогава защо да не продължат? През октомври 1991 г. екстремистките индуистки организации, влизащи в състава на БДП, успяха да купят парцелите около джамията. Веднага след това започнаха работите по подготовката на терена. Връх на провокацията беше съобщението, че на 6 декември ще започне строителството на храма. Когато мюсюлманите за протестираха, правителството изпрати в Айодхя комисия, за да прецени ситуацията. При пристигането си комисията завари голяма бетонна площадка, издигната от екстремистите до джамията. Беше грубо нарушение на закона, който след последните сблъсъци беше забранил да се въвеждат всякакви промени. Правителствената комисия беше неприятно учудена, че местното правителство си е затворило очите, но обяснението беше много просто — шефът им беше член на БДП.
	Опасявайки се от евентуална ескалация на насилието, министърът на вътрешните работи в Ню Делхи изпрати двайсет хиляди войници, които бяха разпределени в различни казарми, намиращи се на по-малко от час от джамията. По същото време обаче пристигнаха сто хиляди индуистки активисти, предрешени като герои от митологията, с тризъбци, лъкове и стрели, и се разположиха в района. Някои лидери на БДП се позоваваха на мирния и символичен характер на митинга.
	— Имаме си собствена охрана! — уверяваха те властите.
	Самите власти решиха да не изпращат войниците на 6 декември — датата, обявена за полагането на първия камък на храма. „Не искахме да предизвикваме тълпата“ — щяха да кажат по-късно, когато стана ясно каква огромна грешка са допуснали.
	Около джамията имаше само полицаи — недостатъчна, зле мотивирана и още по-зле въоръжена сила, неспособна да обуздае огромното множество. В единайсет и половина преди обед, докато полуголи аскети, покрити с пепел, подемаха песнопения и молитви на бетонната платформа, някои активисти се приближиха със заплашителен вид до джамията. Когато охраната и неколцина полицаи се опитаха да ги спрат, разгорещената тълпа започна да ги замеря с камъни.
	— Ще издигнем храма си тук! — викаха активистите.
	Един младеж успя да премине през полицаите, изкачи се по стената на джамията и стигна до един от трите й купола. Тълпата прие постъпката му като сигнал за атака. Въоръжени с брадви, кирки и лопати, лавина от активисти се нахвърли върху джамията. Уплашени, полицаите се разбягаха.
	Половин час по-късно активистите вървяха по покрива, развяваха оранжеви знамена и крещяха победоносно. Едни хвърляха куки, завързани за въжета, за да ги забият във върха на минаретата, други атакуваха основите с бухалки, чукове и кирки. В два следобед първото минаре падна, а с него и дузина мъже, които рушаха покрива с брадви. Но изглежда, че човешкият живот нямаше значение, важното беше да се заличат символите на съседа мюсюлманин. Час по-късно падна второто минаре, после последното и накрая — централният купол. Само за един следобед паметник, който е бил свидетел на безброй превратности в историята, който в продължение на повече от четиристотин години бе устоял на набезите на мусоните, беше превърнат в строителни отпадъци от едни обезумели фанатици.*
	[* Цитат от _India after Gandhi_, от Ramachandra Guha, op. cit., стр. 630.]
	Мнозинството индуисти в страната не бяха съгласни едно малцинство от екстремисти да налага волята си на държавата. Щом силите, които биха могли да попречат на това светотатство, бяха на разположение, защо никой не им заповяда да се намесят? В тези дни на терор мнозина индийци си спомняха за Индира. Мислеха си, че ако тя беше на власт, вероятно това никога нямаше да се случи. Смятаха, че правителството на Нарасимха Рао е проявило нерешителност, за да не бъде възприето като противник на индуистите в страна, където бяха мнозинство.
	По време на разрушаването на джамията загинаха шестима активисти, а петдесет бяха ранени. Лидерите на БДП бяха арестувани от полицията и поставени под защитена охрана. Един местен свещеник пожела на Айодхя да се превърне във „Ватикана на Индуистите“ и призова към насилие. „Първата стъпка — добави той — е да изчистим града от малцинствата“. Активистите откликнаха с жар на този боен вик и се впуснаха в истинска оргия на насилие, опожарявайки къщите на мюсюлманите, а после и цели квартали. Скоро насилието се разпространи в цяла Индия. Мюсюлманите излизаха на улиците, нападаха полицейски участъци и подпалваха правителствени сгради. Възбудените тълпи използваха всякакъв вид оръжие — от киселина до пушки, прашки и ножове. Пресата съобщаваше за деца, изгорени живи, за жени, застреляни от упор от полицаи. Призракът на Разделянето отново се беше появил.
	Имаше хиляди убити из цяла Индия. Армията въведе вечерен час. Страхът беше парализирал живота в страната. Самолетите не излитаха, влаковете не се движеха. Кошмарът на Неру и на Ганди, този за омразата между етническите общности, се сбъдваше пред смаяните очи на народа, който виждаше как враждебността и подозрителността заместват мирното съжителство между съседи. Мюсюлманските и индуските деца вече не играеха заедно, както го бяха правили в продължение на повече от хиляда години. Родителите им престанаха да общуват помежду си, да се събират. Започнаха да изискват от мюсюлманите да доказват лоялността си към Индия. По време на състезанията по крикет с Пакистан бяха длъжни да поставят националното знаме на фасадите на къщите си и да насърчават индийския отбор. Бяха принудени да се защитават, но в Кашмир, където бяха мнозинство, ролите се смениха. Там мюсюлманските екстремисти подеха джихад срещу общността на индуските пандити, от които произхождаше семейство Неру. Над сто хиляди бяха принудени да се изселят. Двата процеса се подхранваха взаимно, а през това време хората, които не бяха свикнали да се занимават с политика в името на религията и вярата, се питаха: Може ли да се има доверие в правителство, което не е в състояние да защити една древна култова сграда? Може ли да се има доверие в общност, която прогонва по толкова драстичен начин онези, които изповядват друга вяра? „Подобно на трите минарета, които увенчават тази стара джамия, трите стълба на индийската държава — демокрация, светска и правова държава — са изложени на опасността да бъдат съборени от безумието на религиозния национализъм“ — написа _Тайм Мегъзин_.

	* * *

	В продължение на три години Соня се затвори в дома си, заета да подреди архива на семейството. Написа трогателна книга за мъжа си, като за тази цел прегледа сто хиляди снимки, петстотин речи и безброй записки. Прекара траурния период сред книги, ръкописи, снимки и документи. Издаде втория том с писма между Неру и Индира.* „Не можеш да се освободиш от семейната традиция — беше написал Неру на дъщеря си от затвора, защото ще те преследва и искаш или не искаш, ще те издигне на някоя обществена позиция, без да си направила нищо, за да я заслужиш. Не е приятно, но трябва да изтърпиш. Макар че в крайна сметка не е лошо да имаш добра семейна традиция. Помага ни да се справим с бъдещето, напомня ни, че трябва да поддържаме жив пламъка и че не можем да се принизяваме и да губим чувството си за достойнство.“ Това писмо не излизаше от ума на Соня. Въпреки че беше написано през друга епоха и при други обстоятелства, ехото му отекваше в нея, защото съдържаше една неоспорима истина.
	[* _Rajiv_, от Sonia Gandhi, op. cit.]
	Случващото се в страната я ужасяваше. Не можеше да се примири, че правителството, чийто министър-председател беше от ИНК, не бе успяло да предотврати трагедията в Айодхя. Беше в пълен разрез с идеите, със самата същност на партията. „Възможно ли е жертвата на Ганди, Индира и Раджив да не е послужила за нищо? — питаше се тя недоумяващо. — Нима цялото това страдание е било напразно?“
	На една среща на съвета на фондацията, която носеше името на мъжа й, тя предложи да публикуват декларация, с която да осъдят бездействието на правителството.
	— Фондацията е аполитична институция — каза един от членовете на съвета, бивш член на ИНК и стар приятел на Раджив. — Не е необходимо да се произнасяме по политически теми.
	Соня поклати глава и отвърна:
	— Всички свързват Раджив и останалите членове на семейството със светската държава, с волята да не се смесва политиката с религията. Смятам, че ако не изразим неодобрението си, ще изневерим на традицията на семейството.
	— Но ако го направиш, ще се замесиш в политиката. Освен това, ако започнеш да критикуваш действията на партията, ще насърчиш противниците, индуистките екстремисти…
	— Тук не става дума за политика. Това е принципен въпрос. Не мога да стоя безучастно пред това, което се случва.
	Не възнамеряваше да мълчи, независимо кой беше на власт. Пак повтори, че изхожда от морална, а не от политическа гледна точка. Нима министър-председателят Рао не беше допуснал същата грешка при овладяването на кризата в Айодхя, каквато бяха допуснали Санджай със сикхите и Индира с тамилите? Нима уроците от миналото не служеха за нищо? Беше ясно, че Рао не бе изпратил армията навреме, за да предотврати разрушаването на джамията, с цел да не изгуби електората си. Беше жертвал мира в страната заради краткосрочна изборна облага. Соня не беше съгласна да подкрепя подобна политика, дори тя да е на ИНК.
	Не се отказа от идеята си и написа остра декларация, в която посочваше, че голяма част от отговорността носи правителството на Нарасимха Рао. Разрази се истинска политическа буря. „Намесва се в политиката, при това срещу нас?“ — питаха се в правителството. Както можеше да се очаква, опозицията със злорадство наблюдаваше тази вътрешна борба в ИНК, която при това не беше единствената. В партията се разкъсваха едни други, беше истинско гнездо на пепелянки. Индуистките екстремисти им аплодираха.
	Соня обаче беше наясно какво прави. Спазването на обещанието да съхрани паметта на мъжа си и на семейството нямаше нищо общо с политическата съдба на съпартийците на Раджив, особено когато нямаше причини да ги подкрепя. Смяташе, че ще е нечестно да стои със скръстени ръце. Споменът за Раджив беше все така жив в паметта й. Всичко, което бе направила в живота, беше заради него. Сега правеше същото и след смъртта му. Той живееше в нея. Беше смисълът на живота й.
	Освен това обвиняваше правителството на Рао и в друго. Процесът срещу арестуваните конспиратори нямаше никакви изгледи да започне. В резултат на проведените разпити полицията разкри един грижливо подготвен план за убийството на Раджив. Беше съставен дълбоко в джунглата на Шри Ланка от ръководството на терористичната организация, която беше използвала местни активисти в южната част на Индия, защото тамилите от острова можеха да бъдат разпознати по акцента. Полицията разкри цяла мрежа от поддръжници на терористичната организация, със структура, в която тези, които предоставяха тайните квартири, знаеха само, че се борят за каузата; онези, които бяха по-близо до ръководството, знаеха само, че задачата е да се убие „враждебен на борбата на Тигрите“ политик, и единствено ръководителите знаеха кой е мишената. Тези ръководители се бояха, че ако Раджив се върне във властта, ще изпрати отново индийската армия на острова — нещо, което щеше да им навреди.
	Соня и децата й бяха разочаровани и притеснени, че добрата работа, свършена от полицията, може като нищо да отиде на вятъра заради бездействието на съда.
	— Изчакай малко, имай търпение — повтаряха й бившите съпартийци на Раджив.
	— Бавното правосъдие не е правосъдие… Не го ли знаем всички? — каза Соня, повтаряйки още една фраза, която беше чувала многократно вкъщи от Индира.
	— Сега не е моментът да нападаш партията. Толкова е разклатена, че ще бъде фатално. Особено ако ударът идва от теб.
	— Нито аз, нито децата ми ще чакаме още дълго.

	* * *

	Заради ангажиментите си във фондацията Соня пътуваше за пръв път толкова много из страната. Преоткриваше провинциална Индия този път сама и с други очи. Пътуваше по най-различни поводи: било за откриването на Лайфлайн Експрес — влак, превърнат в подвижна болница, в която се извършваха операции на очите — или за да занесе материали за първа помощ на най-пострадалите от размириците райони, да лансира програми за ограмотяване или да открие онкологична болница в някой далечен селски район. И винаги присъствието й привличаше все повече хора, които я посрещаха с въодушевление. Чувстваше се обичана и това й помогна да стане по-общителна, но не с медиите, към които все така изпитваше недоверие, а с жените, с които пиеше чай и разговаряше, както и с децата, които прегръщаше и им раздаваше подаръци. Работата й доставяше дълбоко удовлетворение. Изпълняваше ревностно и успешно стария семеен обет, даден от семейството към бедните в Индия, и го правеше по свой начин.
	Но щом беше обвързана с този обет към хората, щом имаше принципи и власт, произтичаща от принадлежността й към семейството на Неру, трябваше ли да мълчи пред некомпетентността и нехайството на властите, независимо от коя партия бяха? Мълчанието не беше ли знак, че одобрява действията на правителството, което бе довело страната до ръба на пропастта?
	На 20 август 1995 г., рождената дата на Раджив, Соня, уморена да чака, разтревожена от разрастването на сблъсъците между етническите общности, реши да каже публично какво мисли и го направи в Амети. Десет хиляди души викаха екзалтирано в хор: „Соня, спаси страната!“, докато тя се изкачваше бавно по стълбата към подиума с глава, покрита с края на сарито. Ръцете й трепереха от притеснение и изглеждаше неуверена, за разлика от Приянка, която поздравяваше усмихната хората.
	— Мамо, виж колко хора има! Не мислиш ли, че трябва да ги поздравиш?
	Соня я послуша и вдигна ръка. Оглушителните възгласи на хората й вдъхнаха смелост. Застанала заедно с Приянка на подиума, тя даде воля на гнева си. „От четири дълги години правителството не успява да арестува и да изправи пред съда убийците на мъжа ми — заяви тя на почти перфектен хинди. — Щом предварителното следствие за убийството на един министър-председател се бави толкова много, какво би се случило с един обикновен гражданин, който чака решение на съда? Навярно разбирате какво изпитвам.“ След буря от овации тя продължи: „Днес идеалите на Неру, на Индира и на Раджив са застрашени. Навсякъде има разделение. Настъпил е часът да възкресим техните принципи и аз ще бъда с вас в това дело“. „Соня, спаси страната!“ — отговориха й хората, които изпитваха симпатия към тази смела и достойна вдовица. Възхищаваха й се за отдадеността, за верността и всеотдайността й към семейството. Преди да се качи в колата, една журналистка се приближи до нея и я попита:
	— Речта ви означава ли завръщането на династията Ганди на индийската политическа сцена?
	— Не — отвърна Соня, — нямам никакви политически амбиции. Винаги говоря в качеството си на президент на фондацията „Раджив Ганди“.
	Цяла Индия обаче бе чула посланието й. На следващия ден снимката й с вдигната ръка беше на корицата на всички национални вестници. В очите на милиони индийци Соня вече не беше домакинята, която живее в сянката на мъжа си, а една публична фигура, поела щафетата на семейството.

	* * *

	Със Соня се случваше същото, което се бе случило с Раджив и Индира. Контактът с хората я въодушевяваше, успокояваше я, разпръскваше тревогата й, караше я да забрави противоречието, което предполагаше да продължи делото на едно семейство от политици, когато тя толкова мразеше политиката. Резултатите от следващите избори, проведени през 1996 г., изобщо не я учудиха. Беше много добре информирана и вече знаеше, че партията няма да има двеста депутати. Но те не бяха дори сто и четирийсет. Поражението беше пълно.
	След няколко дни я посети група дисиденти от ИНК, които отново идваха да се посъветват с нея относно избора на следващия председател на организацията. Соня обаче отказа да даде мнението си. Съзнаваше властта си, съзнаваше „фактора Соня“ и този път дори не каза на кого тя би се спряла. Не искаше да я манипулират.
	Тези избори бяха успешни за Манека, която отново спечели депутатско място. Етърва й си беше изградила образ на защитничка на животните. Беше назначена отново за министър на околната среда, но радостта й беше кратка. Под натиска на противниците на коалицията новият министър-председател бе принуден да я уволни няколко дни по-късно. Каква ирония само — индийската снаха на Индира, амбициозна и словоохотлива, трябваше да се бори здраво за късче от властта, докато стеснителната и аполитична италианска снаха трябваше отново да отхвърля предложения за лидерство, защото висшите партийни функционери на ИНК отново подеха атаката, съзнавайки, че отсъстващата вдовица е най-важното присъствие за партията. Казаха й, че положението е отчайващо, партията се разпада, страната върви към пропастта на религиозните войни. Нямаше ден, в който да не дойде някой и да повтори същото. Вътрешните борби в най-многочислената политическа организация в света прогонваха най-добрите нейни членове, които масово я напускаха. Новият лидер, когото избраха след остри спорове, изобщо не вдъхваше доверие. Прекарваше следобедите в дома си, излегнат на пода с възглавница под главата, пиеше уиски, непрекъснато пушеше и говореше за политика, за клюки и секс. Соня знаеше, че този човек не само не е решението, но е тъкмо обратното. Въпреки непрекъснатия натиск тя не се предаваше. „А Приянка?“ — питаха я те, сякаш нямаше значение дали ще бъде майката или дъщерята. Каквото и да е, но да е някой Ганди — само това щеше да спаси организацията. Само един Ганди можеше да обедини различните тенденции, различните его. Само един Ганди можеше да повдигне унилия дух на симпатизантите. В някога всемогъщия ИНК, партия със сто и дванайсет годишна история, цари отчаяние. „Милиони членове на партията са готови да дадат живота си за теб. Как можеш да позволиш ИНК да се разпадне пред очите ти?“ — питаха всички. Толкова го повтаряха, че Соня започна да изпитва смътно чувство на вина и известни угризения. Може ли да гледа като няма зрителка разпадането на партията, заради която Раджив умря? Въпросът я смути. Внезапно сякаш изгуби опора под краката си. Беше уморена от този натиск, на който бе подлагана непрекъснато след смъртта на Раджив. И от прекомерното ласкателство. Изпитваше обаче огромна тревога. Ако партията се разпаднеше, това означаваше краят на семейния завет. Мисълта, че жертвата на Раджив е била напразна, не й даваше покой. Дъщеря й споделяше безпокойството й.
	— Трябва да се направи нещо — казваше й Приянка, — в противен случай БДП ще разруши всичко, което сме постигнали от дядо до татко.

	* * *

	Веднъж я посети старият семеен приятел Амитабх Баччан, в чиято къща живя, когато пристигна в Ню Делхи, и тя сподели с него тревогата си.
	— Питам се дали като отказвам предложението на партията, не предавам Неру, Индира и Раджив.
	— Не ги сравняван със сегашните лидери — отвърна й Амитабх. — Тези са шапка лешояди, които искат да се възползват от привлекателната сила на семейството ви за политическите си цели. Не се подлъгвай, не отстъпвай.
	— Разбира се, напълно си прав — съгласи се тя.
	Приянка обаче не беше съгласна с Амитабх. Когато останаха отново сами, тя попита майка си:
	— Значи ще оставим страната да се срине, без да направим нищо?
	Соня й отвърна на свой ред с въпрос:
	— Не мислиш ли, че семейството вече е направило достатъчно за страната?
	Съмнението обаче я гнетеше, сякаш предусещаше, че съпротивата й е на път да се сломи пред неизбежното.

	* * *

	Месеци по-късно посещението на друг приятел на Раджив пося окончателно съмнението в душата на Соня. Беше един от най-ценените лидери на ИНК и почтен човек. Казваше се Дигвиджай Сингх. Но времето на Раджив мнението му тежеше много.
	— Вървим стремглаво към провал — каза внезапно той. — С този нов председател няма да спечелим дори сто места на следващите избори. Знаеш ли какво означава това?
	Соня се намръщи недоволно. Той продължи:
	— Означава разпадането на партията, краят на Индийския национален конгрес. И може би краят на Индия като нация.
	Настъпи дълго, напрегнато мълчание.
	— Знам какво мислите и ти, и децата ти за лидерството на партията, но предвид изключително тежката ситуация идвам тук от името на съпартийците на Раджив, за да те помоля да приемеш. Знам, а и всички знаят какво е мнението ти за политиката. Знам, че ще ми откажеш, но мой дълг беше да настоя. Не бих го направил, ако смятах, че има по-добро решение.
	— Винаги съм мислела, че имаш талант, че ще бъдеш добър председател на партията — каза му Соня.
	— Нямам достатъчно подкрепа. Може би ще имам в бъдеще, но сега нямам. В тази изключително тежка ситуация решението минава през теб или през някое от децата ти.
	— Искаш да кажеш, че ако не вляза в политиката, няма да изпълня дълга си?
	Мъжът замълча. След малко продължи:
	— Искам да видиш друг аспект на проблема. Да предположим, че партията изчезне. Какво ще стане с безопасността ви? Независимо дали сте в политиката или не, много хора ви смятат за заплаха поради това, което олицетворявате. Онези, които са против основополагащите принципи на партията, също са против вас. За съжаление те са много и с всеки ден се увеличават. Въпреки че не желаеш да се занимаваш с политика, фактът, че си останала да живееш в тази къща, е сам по себе си политически акт.
	Соня не отговори. Беше като зашеметена. Дигвиджан Сингх продължи:
	— Щом оттеглиха охраната на Раджив, ще оттеглят и вашата, бъди сигурна. Ако ИНК изчезне като политическа сила, кой ще поеме разходите за многобройната охрана, от която ти и децата ти се нуждаете?
	Соня потрепери, защото знаеше, че събеседникът й е прав. Щяха ли да посмеят да ги оставят без охрана? Всичко беше възможно в мръсния свят на политиката. Имаше външни врагове, имаше врагове и в самата партия — бяха същите, които оттеглиха охраната на Раджив. И едните, и другите си имаха свои причини. Беше ясно, че ако партията се провали, те оставаха без никаква защита. Но ако приемеше и влезеше в политиката, за да спаси организацията, не изкушаваше ли дявола? Не означаваше ли, че всеки луд можеше да те застреля? Нямаше изход от лабиринта на живота й. Всичко се обърка в главата й — чувството за отговорност и страхът, ненавистта към политиката и необходимостта от закрила. За пръв път Соня осъзна, че не само властта се нуждаеше от нея; семейството също се нуждаеше от закрилата на властта. В противен случай беше ясно едно: заветът ще престане да съществува, жертвата на Индира и Раджив ще потъне в забрава и може би те — Соня, Приянка и Рахул — също ще престанат да съществуват.


>>	44.

	Докато Соня се терзаеше, обзета от колебания, индийската политика продължаваше да се разпада. Понятието „нация“, създадено от партията Индийски национален конгрес по време на борбата за независимост, предполагаше една плуралистична, светска и разнородна нация, за разлика от Пакистан, обединен около една религия. Сега обаче то губеше почва и това будеше тревога. Враговете, срещу които се бореха Махатма Ганди, Неру, Индира и Раджив, печелеха привърженици със своята идея за една Индия на индусите, която сякаш беше като несъзнателна реплика на Пакистан. Какво щеше да стане, ако вземеха властта? Щеше ли да има етническа чистка? Не трябваше също да се подминава жалкият спектакъл на корупцията. Стотина парламентаристи в Ню Делхи имаха „криминално минало“, което означаваше, че бяха обвинени за различни престъпления, но не бяха осъдени официално. Ако Неру можеше да види това! Веднъж избрани, практически ставаше невъзможно да бъдат осъдени и затова политиката се превръщаше в магнит за престъпници от всякакъв род.
	Корупцията бе толкова чудовищна, че един от утвърждаващите се лидери на най-голямата партия на недосегаемите в Индия, жена на средна възраст на име Маявати, която обясняваше бързото си забогатяване с „щедростта“ на своите симпатизанти, беше хваната на място да издава на свои приятели разрешителни за изграждането на огромен тематичен парк около Тадж Махал. Скандалът я принуди да спре проекта, но не се отрази на нито един от гласовете й. Пресата публикува нейни снимки, на които приемаше събеседниците си в своята къща дворец в Лукноу, седнала на истински трон от резбовано дърво със златно покритие. Отпразнува пищно рождения си ден, използвайки служебна техника и обществени фондове. При това не беше единствената.
	Като че ли вместо да се развива, страната се връщаше към времето на корумпираните махараджи. Повтаряха се старите грешки подобно на времето, когато тя се състоеше от множество княжества воюващи помежду си, омаломощавайки се взаимно и улеснявайки моголските и британските нашествия. Ако ИНК изгубеше предстоящите избори, щеше да бъде унищожена единствената голяма национална партия. Щяха да останат само отделни групировки, воюващи не за своята идеология, а за да спечелят благоволението на своите избиратели, обособяващи се все повече в касти или регионални общности. Политиката се разпадаше. Докъде щеше да стигне това разединение? До разпокъсването на Индия? Анализаторите не го изключваха. Някои твърдяха, че Индия — това е династията Неру, че без тях Индия дори не е нация.

	* * *

	В една от своите безсънни нощи Соня почувства отново тежест в гърдите. Понякога самият студ предизвикваше астматичния й пристъп, друг път се появяваше без видима причина, а понякога от стреса. Бронхите се свиваха и затрудняваха преминаването на въздуха в белите дробове. Чувството, че се задушава, че вдишвайки, не поема въздух, беше мъчително. Хроничната астма не се лекува, човек свиква да живее с болестта, както стана и със Соня. Признаваше, че йогата й бе от голяма помощ, учеше я да диша. Когато тази вечер усети първите симптоми, потърси инхалатора и лекарствата си, но не ги намери на обичайното им място. Не бяха нито в шкафчето в банята, нито на нощната й масичка. „Сигурно съм ги оставила в кабинета“ — си каза. Загърна се с халата и излезе от стаята.
	Инхалаторът наистина беше на масата в кабинета. Соня седна, постави го в устата си, притисна точно в момента на вдишване и пое дълбоко два пъти. Веднага почувства ефекта. Така… вече можеше да диша. Отпусна се. В къщата беше тихо, чуваха се само шумът на вятъра в листата на дърветата в градината и нейното дишане. В стаята все още миришеше на студен тамян, както преди смъртта на Раджив. Той обичаше да пали няколко пръчици, когато работеше. Казваше, че му помагат да се съсредоточи.
	Изведнъж Соня вдигна поглед и видя портрета на Индира. И този на Неру. И след това на Раджив. „Защо ме гледате така настойчиво? С тази загадъчна усмивка?“ Тази вечер в полумрака й се струваше, че са живи. Соня прибра инхалатора в джоба си и преди да загаси лампата, погледна отново портретите. Не можа да издържи погледите им и извърна очи, сякаш засрамена. Угаси светлината и се върна в стаята да си легне. Не можеше обаче да заспи, а не искаше да взима хапче, за да не се пристрасти към тях. Въртеше се в леглото, омота се в чаршафите, запали лампата и се опита да чете. Умори се и загаси отново. Не можеше да откъсне мислите си от снимките в кабинета. „Провалих ги! — си каза. — Предадох ги… Боже мой, какво да правя?“
	Почувства нужда да говори с децата си. Рахул току-що бе пристигнал от Лондон, където беше намерил работа в една финансова институция след завършване на образованието си в САЩ. Приянка имаше годеник — едно момче, което познаваше от малка. На следващия ден, докато закусваха, Соня им разказа за чувството, което бяха предизвикали в нея снимките от кабинета.
	— Всеки път, когато мина покрай тях, ми се струва, че ме гледат така, сякаш очакват нещо от мен…
	— Да, мамо, очакват — обади се Приянка. — И аз се чувствам така. Срам ме е да стоя, без да правя нищо, докато всичко върви надолу с главата. Какво би казала баба? Сигурна съм, че няма да й хареса… Трябва да избегнем провала на партията.
	— И как ще стане това? — попита брат й.
	— Като организираме предизборна кампания за ИНК — отговори Приянка.
	Рахул сви рамене.
	— Да не се замесваме в тази бъркотия.
	— Смятам, че трябва добре да го обмислим — настоя Приянка, която беше изключително здравомислеща. — Знаеш ли, мамо, и аз стигнах до твоето заключение, но по друг път. Не можем да останем зрители. Това е някак… неморално!
	Малко по малко прехвърлиха всички „за“ и „против“ едно решение, което на пръв поглед объркваше всичко, но в крайна сметка бе израз на задълбочена логика.
	— Понякога се налага да жертваме предпочитанията си, не смятате ли? — попита Соня със сериозно изражение.
	Синът и дъщеря й не отговориха и тя продължи:
	— Готова съм да проведа кампания за партията и да се опитам да спася организацията, но без да заемам никакъв пост в правителството. Ще ми помогнете ли?
	— Разбира се — отвърна дъщеря й.
	— Спомняш ли си какво казваше прадядо ти на Индира в онова писмо?… Че никога няма да може да се откъсне от семейната традиция. Колко прав е бил. Мисля, че и ние не можем. Това е като втора кожа, харесва ли ни или не.
	За Рахул бе трудно да приеме решението на майка си, защото не изглеждаше особено доволна. Знаеше, че тя ще поеме по път, който дълбоко в себе си отхвърляше. Знаеше, че го прави, защото бе наследила същото чувство за дълг, което притежаваха Индира и Раджив. Но момчето все пак разбираше какъв е залогът.
	— Мамо, ще напусна работа и ще идвам с теб на всички митинги — каза й той, за да я окуражи.

	* * *

	Соня обичаше да поднася сама чая на хората, които идваха да я видят. Този път обаче посещението не беше обикновено. Самата тя беше поканила един от лидерите на ИНК и стар приятел на семейството — Дигвиджай Сингх, който преди няколко месеца й бе казал, че вървят към пълен провал. Беше висок и добре изглеждаш мъж, с вродена елегантност, подчертана от бяла курта и широк панталон. Отзова се незабавно, въпреки че бе пътувал цяла нощ с влак. Но когато Соня се обаждаше, й обръщаха специално внимание, защото тя обикновено никога не звънеше. Италианката му поднесе чаша чай, от която се носеше аромат на жасмин. Преди да седне, хвърли поглед към снимките на стените, като че ли ги молеше за одобрение на дръзкото предложение, което смяташе да направи. Изведнъж опита:
	— Какво ще стане, ако организирам кампания за ИНК?
	Мъжът опари устните си и се задави. Истина ли бе това, което чуваше? Нямаше представа за какво го бе поканила, затова въпросът го завари неподготвен.
	Настъпи тишина, която Соня използва, за да му подаде салфетка, на която беше избродирана буквата „Г“.
	— Мадам — отговори той, попивайки ъгълчетата на устните си, — това ще въодушеви хората ни. Ще победим на изборите.
	Соня остана сериозна, замислена. Очите на мъжа блестяха.
	— Вярваш ли го наистина?
	— Убеден съм.
	— Трудно ми е да взема това решение.
	— Отлично разбирам, мадам.
	Соня продължи:
	— Не съм лидер по рождение, вече го знаеш, не ми е присъщо…
	— Не смятам, че способността да ръководиш с нещо вродено. Вземи например Индира. Беше притеснителна и в началото говореше ужасно. Или твоят мъж. Всичко се научава. А в политиката става още по-бързо.
	— Смяташ ли, че това може да се научи?
	— Сигурен съм. Обърни внимание колко хора идват да те видят на което и да е събитие. Сякаш поглъщат думите ти… Освен това можем да те подготвим. Ще разполагаш с голям резерв от таланти в ИНК, освен ако партията не се разпадне толкова бързо, че всички да си отидат преди изборите. Но все още имаме най-добрите специалисти в областта на икономиката, администрацията, науката и технологиите.
	Соня го гледаше, но не каза нищо. Имаше непроницаемото изражение на човек, примирил се е неизбежното.

	* * *

	Скоро след този разговор тя уреди дискретно една формалност. Отиде в седалището на партията на Акбар Роуд и попълни формуляра, приложен към молбата за постъпване в организацията. Върна се вкъщи с картата в ръка, която я свързваше още повече с Неру, Ганди и всички онези, които се бориха за идеалите на една независима и свободна Индия. Влезе в кабинета и преди да я сложи в едно чекмедже, погледна към портретите. Усмихна се леко, като че ли вече не се срамуваше да ги погледне в очите.

	* * *

	На 28 декември 1997 г. Соня обяви публично своето решение да влезе в политиката и да се яви като кандидат от ИНК на предстоящите избори. Новината обиколи света. Никой не разбра причините за тази метаморфоза — нито майка й, нито сестрите й, нито приятелите й, нито обществеността. Партийните лидери подготвиха голям спектакъл в нейна чест, но някои от тях изпитваха недоверие, защото знаеха, че тази „новопосветена“ в крайна сметка ще дърпа конците. Злите езици плюеха отровата си: "Соня влезе в политиката, за да се измъкне от скандала „Буфорс“ — твърдяха някои. „Соня иска да стане премиер-министър“ — казваха други. „Най-накрая показа истинското си лице“ — надигаше глас трети. Манека Ганди не пропусна възможността да даде своя принос. „Поздравява като стъклочистачка“ — каза тя, намеквайки за поздрава на Соня към въодушевените й последователи на излизане от централата на партията. А в едно интервю за седмичника _Панчджаня_ добави: „Соня няма да бъде избрана, защото е чужденка… Единствената й цел е един ден да стане премиер-министър, за да живее охолно. Смята този пост за някаква играчка. Не съзнава колко трудности крие…“* Соня се отказа от какъвто и да било коментар по адрес на бившата си етърва. Опита се да се абстрахира от критиките и подигравките, независимо откъде идваха. Предварително знаеше, че ще бъде подложена на публичната преценка, и то много повече от преди. Това бе част от живота на политика. Затова искаше да се подготви възможно най-добре. Съзнавайки своите ограничени възможности, тя се обгради с най-добрите специалисти: историчка, социолог, юрист — експерт по конституционно право, бивш директор от разузнаването, политолог… Смятаха я за „прилежна ученичка“, която усвоява бързо парламентарния опит и практики. Но допускаше и някои грешки. Например, когато й представиха един влиятелен лидер на каста от щата Утар Прадеш, чудесен човек с аналитичен ум, способен да й разясни деликатния баланс между кастите, Соня му каза най-откровено: „Искам кастовите съображения в партията да бъдат сведени до минимум“.
	[* Цитат от _The Indian Express_, 14 Май 1999.]
	Мъжът се изправи рязко и каза, че ще се върне, когато Соня разбере важността на темата, която поставяше. Беше грешка.

	* * *

	Моментът на появяването й в политиката съвпадна със сватбата на дъщеря й. Приянка се омъжи за бижутер, син на предприемач от едни град близо до Ню Делхи. Соня не беше във възторг от този съюз. Младоженецът не беше завършил университет, и нещо по-лошо — някои от членовете на семейството му бяха свързани с индуистки екстремистки организации, влизащи в състава на БДП. Но за Приянка това като че ли не беше от значение. Беше влюбена в човека, а не в семейството му, разсъждаваше като европейка, а не като индийка. Бе взела решение и продължаваше напред.
	— Приянка е много вярна на семейната традиция — иронично подметка Рахул на майка си. — Омъжва се за човек, с когото няма нищо общо. Какво лошо има в това?
	— Точно в това е проблемът.
	— Проблем? Какво общо е имал прадядо ми Неру с прабаба ми? Нищо. Баба Индира с дядо? Също нищо. Чичо Санджай с Манека? Или ти с татко… самата ти си казвала, че сте от съвсем различни светове. Понякога се получава, понякога — не, това никога не се знае.
	— Ако ти и сестра ти се съюзите срещу мен, не смятам да отварям нов фронт — каза Соня и отново се усмихна.
	На сватбата на Приянка — дъщеря, внучка и правнучка на трима министър-председатели, присъстваше каймакът на обществото. Соня, много елегантна в коприненото си сари в тъмночервено и златисто, посрещна президента, министър-председателя и висшите партийни дейци. Атмосферата на това събитие, наречено в пресата „сватба на годината“, бе наситена с вълнуващо очакване. Никога досега „царуващото“ семейство не е било предмет на толкова коментари и клюки. Откакто Соня бе обявила влизането си в политиката, някои й предсказваха скорошен провал, други показваха задоволство от това, че се е намерил лидер, способен да възкреси ИНК. Казваха, че майката се е жертвата да влезе в политиката заради децата си — същинските наследници на династията. Сред гостите присъстваше и едно високо, добре сложено момче, което Приянка бе настояла да поканят. Беше нейният братовчед Фероз Варун Ганди — синът на Манека, който учеше в Лондонското училище по икономика и обществени науки. Беше дошъл сам, без майка си. Партийните лидери имаха абсолютна вяра в Приянка, Рахул и Фероз. Смятаха ги за лидери по рождение, харизматични и способни да решават съдбата на милиони хора. Сега, когато майката бе направила първата крачка, бяха убедени, че бъдещето на ИНК и на нацията зависи от тях. Забелязаха, че сияещата Приянка носи прекрасното сари от памук, който дядо й Неру бе изпрел в затвора. Същото, което Индира носеше на сватбата си и след това Соня на своята. Червеното сари се бе превърнало в символ.

	* * *

	Символичен беше и фактът, че Соня започна кампанията си там, където нейният съпруг бе приключил своята — в град Сриперумбудур. Направи усилие, за да овладее вълнението, че е на мястото, което Раджив бе видял за последен път, стеснителността, нервността и астматичните пристъпи, които получаваше, когато трябваше да говори пред публика. „Тук съм пред вас, заобиколена от охрана, на същото място, където Раджив стоеше сам и беззащитен пред палачите си. Гласът му бе заглушен, но посланието му и идеите, които защитаваше, са по-живи от всякога.“ Вече не споменаваше за мудността на правосъдието с предишната ярост. Най-после, през януари 1998 г., съдията по делото срещу обвиняемите за убийството на съпруга й произнесе присъдата — смъртно наказание. Осъдените я обжалваха във Върховния съд, но вероятността да я променят беше нищожна. Това не беше утешение за Соня, която винаги се бе обявявала против смъртното наказание. Би предпочела да останат зад решетките.
	Говорейки за чуждия си произход — слабото място, което противниците й вече използваха срещу нея, тя сподели: „Станах част от Индия преди трийсет години, когато влязох в дома на Индира Ганди като съпруга на големия й син. Научих се да разбирам и да обичам Индия през нейното сърце“. Това бяха простички думи, изречени искрено и топло, споделени с лека усмивка. Повтаряше ги в продължение на месец и измина трийсет хиляди километра изтощителна обиколка, каквато бяха правили и други членове на семейството. В речите си, написани на хинди, говореше също за себеотрицанието, стабилността и най-вече за светския характер на държавата. Обясняваше, че се е заела е кампанията, подтикната от печалния факт, че има политици, агитиращи за гласове в името на религията. „Трябва да изберете между силите на хармонията и Прогреса и силите, които искат да използват нашите различия, за да получат власт.“ Не пропускаше възможност да се извини за грешки от миналото, като операция „Синя звезда“ в Пенджаб или разрушаването на джамията в Айодхя. Смирено поемаше отговорността за грешките на останалите. Говореше с чувството, че изпълнява мисия. Тълпите присъстваха на нейните митинги не само поради огромното любопитство, което будеше, а и защото тя умееше да съчетава емоцията с убедителна политическа реч. Кампанията й внасяше свежа нотка и нов полъх в общата картина. Дори и най-скептично настроените лидери оставаха учудени от успехите на Соня, когато говореше пред многолюдни митинги и въодушевяваше избирателите. В края на кампанията _Таймс ъф Индия_ публикува на първата си страница: „От саможива императрица до изстрадала вдовица и силен политик — промяната на Соня Ганди изглежда напълно завършена“.
	Соня не можа да постигне мнозинство, но спечели сто четиридесет и шест места за ИНК и увеличи значително броя на гласоподавателите. С други думи, успя да избегне катастрофата. Беше призната за спасител на партията. За да съхранят организацията и да избегнат бъдещи вътрешни борби, лидерите решиха да я изберат за председател. Соня Ганди се превърна в петия член в семейството на Мотилал Неру, които поемаше този пост. Ако Стефано Майно можеше да види това!… Колко далече останаха планините Азиаго, уютните вечери, прекарани със сестрите й до камината, докато чакаха вкусната _zuppa*_ за вечеря, неизменната неделна служба в църквата в Лузиана, мирисът на сняг в късната есен, желанието й да живее в града, а не да дои кравите на село… И всичко това заради една размяна на погледи в онзи ресторант в Кеймбридж.
	[* Супа (итал.). — Б. пр. ]

	* * *

	Единайсет месеца след сватбата си Приянка прочете във вестника новина, отнасяща се до убийците на баща й. Една от обвинените терористки щеше да бъде обесена заедно с трима съучастници. Единият от тях й беше съпруг. Тамилската атентаторка, известна под името Налини Муруган, се беше омъжила за него в затвора в южния град Велоре и имаха дъщеричка. Всеки следобед малката, придружена от баба си, посещаваше майката в затвора за половин час. Разстроена от новината, Приянка поговори със Соня и брат си.
	Наистина ли беше необходимо да умират още хора? Не преживяха ли достатъчно трагедии? Трябваше ли едно момиченце да остане сираче? Соня и Рахул също се разстроиха. Никой от тримата не одобряваше смъртното наказание. Беше раздадено правосъдие и това донякъде им помогна да се примирят с изживяната драма. Но едно малко дете да бъде оставено сираче заради грешките на родителите му им се струваше несправедливо.
	— Това няма да ни донесе никаква утеха — каза Соня.
	— По-скоро обратното — добави Рахул. — Какво можем да направим?
	— Да поискаме помилване за майката — подсказа Приянка, — а екзекуцията на останалите да бъде отложена за неопределено време.
	Когато президентът прие Соня на специална аудиенция в резиденцията „Раштрапати Бхаван“, бившия дворец на вицекраля, той остана удивен от това, което чу, защото знаеше колко много бе протестирала Соня срещу мудността на правосъдието. „Моите деца останаха без баща и това е достатъчно — каза тя. — Не искаме и друго дете да остане сираче, една трагедия да породи друга. Моля ви да направите всичко възможно за помилването на Налини Муруган, за да отгледа дъщеря си.“
	Когато дойдоха да изведат младата терористка от килията, тя беше убедена, че това ще е последното й пътуване. Заведоха я обаче при съдията във Велоре, който й съобщи, че смъртната й присъда е заменена с доживотна. „Дано това да послужи за нещо, дори и само като пример за безсмислието на терористичните актове, водещи единствено до разруха и смърт“ — обяви Рахул в пресата. След това с помощта на Соня Налини получи виза за дъщеря си, която заедно е баба си и дядо си щеше да замине за Австралия. Там щяха да ги приемат тамилски имигранти. Момиченцето щеше да има възможността да расте в спокойна среда, далече от позорното положение на родителите си.


>>	45.

	Соня възкреси надеждата на най-голямата партия в света, въпреки че не я върна на власт. Не успя да спре устрема на индуистите от БДП, чийто резултати й позволяваха да сформира коалиционно правителство. Щяха ли да продължат да подклаждат съперничеството между общностите? Щяха ли да продължат да тласкат страната към пропаст? Добре че новият премиер Атап Бихари Ваджпаи беше ерудиран и умерен човек, с голям авторитет в политическите кръгове. Щеше ли да успее да обуздае крайните екстремисти? Цялата страна си задаваше тези въпроси, особено по отношение на програмата, от която човек го побиваха тръпки: Индия на индусите, промяна на конституцията, изграждането на храм „Рама“ в Айодхя…
	Беше логично много от хората да разчитат на Соня, която поемаше ролята на опозиционен лидер, защото беше председател на партията ИНК. Там, в Италия, роднини, приятели и съседи се събираха пред телевизорите, за да следят невероятната история на тази италианка. Пепеляшката от Орбасано бе отстъпила пред молбите на своите царедворци и се впускаше в битка за царската власт… Но не й ли се виеше свят? Не се ли боеше, че ще я убият? Не се ли страхуваше за децата си? Не трябваше ли да зареже всичко, да се върне, да отвори бижутерски магазин и да живее спокойно? Не разбираха какво си мисли тази жена… която се бе влюбила в принц, но можеше да се превърне в кралица.
	Осем години след убийството на Раджив вратите на парламента бяха отворени за Соня. Изкачвайки стълбите, тя си спомни думите на свекърва си, която казваше, че нейното семейство не е нормално, „защото от нас се очакват чудеса“. Не беше ли чудо това, че сега тя се намираше в тази необикновена, кръгла, огромна сграда в сърцето на Ню Делхи, която обединяваше въжделенията на една нация, наброяваща над милиард жители, и в която Неру, Индира и Раджив бяха защитавали своите идеи? Сега в нея тя трябваше да защитава своите собствени идеи. Тя, която идваше от толкова далече, която умираше от неудобство, когато я гледаха, бе приела това предизвикателство противно на темперамента си, за да защити семейството на човека, когото бе обичала най-много, и за да спаси страната от робството на крайния национализъм. Щеше ли да успее да осъществи тези чудеса?
	Колко път бе изминат, колко радости и мечти, колко разочарования и пролети сълзи!… И най-вече, колко много бе обичала мъжа, чието топло присъствие тя усещаше на това често посещавано от него място. Спомни си как бе потърсила помощта му на 29 октомври 1999 г., когато трябваше да държи първата си реч. Цялото й тяло беше напрегнато. Пет пъти ходи до банята, мислейки за изпитанието, което я очаква. Беше наясно, че петстотин чифта очи ще следят всяко нейно движение — истинско мъчение за един болезнено притеснителен човек. Но тя го направи поради същото чувство за дълг, с което мъжът й се бе хвърлил в политиката. Не за удоволствие, а от любов. Тази безпределна любов й помогна да намери сили, да преодолее стеснителността си, да издържи на погледите на журналистите, на гостите и дипломатите, които изпълваха трибуните. На правителствената банка седеше Манека. Тя беше току-що назначена за министър на културата в коалиционното правителство, оглавявано от БДП. Двете снахи представяха противоположните страни на идеологическия спектър, като метафора на разединението, което преживяваше страната. Ако Индира можеше да види това! На банката на ИНК имаше най-малко десетина съпартийци, готови да помогнат на Соня, в случай че й липсват някакви данни, ако се обърка или направи грешка. Тя беше олицетворение на елегантността: с черна лъскава коса, падаща в леки букли по раменете й, с копринено сари в меки пастелни тонове, с горда осанка и открит поглед.
	Сложи очилата си. Беше си подготвила текст с много едър шрифт, за да не създава впечатлението, че чете — стар трик на семейството. В него посочваше, че настоящият режим си приписва реформи, вече проведени от ИНК и по-точно от Раджив. Не обърна никакво внимание на бурните викове и освирквания откъм банките на управляващата коалиция. Продължи нататък, разкривайки последните машинации на правителството за дискредитиране на съпруга й в случая „Буфорс“. „Не могат да се хвърлят подозрения върху невинен човек, който освен това не е тук, за да се защити“ възкликна тя. Емоционалната й реч направи благоприятно впечатление сред нейните депутати, които установиха, че Соня е способна да действа решително по толкова деликатна тема като „Буфорс“. Внезапно спомените за усмихнатия и жизнерадостен Раджив се възкресиха в паметта им. Всички обаче се питаха едно и също: Какво ще стане, когато трябва да атакува или защитава определени икономически решения? Какво ще стане, когато в речта й липсва този емоционален заряд?
	В продължение на месеци се осмеляваше да прави кратки изявления в парламента, свързани с важни актуални проблеми, като избягваше да се произнася по икономически въпроси. В тази област се бе доверила изцяло на един човек, с когото се бе запознала при сформирането на първото правителство след убийството на Раджив. Казваше се Манмохан Сингх. Беше сикх, бивш студент от Кеймбридж, брилянтен икономист и архитект на реформите, които успяха да извадят страната от икономическата криза през деветдесетте години. Известен с безупречната си репутация на почтен човек, той беше последовател на Раджив и се беше посветил на модернизирането на икономиката. Влиянието му върху Соня беше толкова голямо, че старите социалисти и левичари от ИНК я гледаха с недоверие. „Да не иска да ни отклони от старите социалистически принципи и да ни поведе по пътя на либерализма?“ — се питаха разтревожени.
	В началото ролята й на лидер на опозицията заблуди както партийните й съюзници, така и противниците й. Тъй като избягваше да засяга сложни теми, тя ги разпределяше между депутатите специалисти по външна политика, политикономия или законодателни въпроси… Но опонентите й не спираха да атакуват яростно тази раздробена, зле управлявана и неубедителна опозиция. Депутатите от ИНК започнаха да се страхуват от парламентарните заседания дори повече от самата Соня, която правеше безуспешни опити да отхвърли неоснователните обвинения от всякакъв род, имащи за цел да очернят нейния имидж. Най-грубите бяха от страна на Манека. В качеството си на министър на културата тя бе решила, че стои над благотворителните фамилни институции, ръководени от Соня. За да демонстрира властта си, бе наредила извършването на поредица от одити, позовавайки се на съмнения за финансови нередности. Най-после бе почувствала вкуса на отмъщението. Настървеността й обаче беше толкова голяма, озлоблението и личната омраза към Соня бяха толкова явни, че останалите партии от коалицията започнаха да протестират срещу това неоснователно преследване. Така че внезапно тя беше отстранена от поста и назначена да ръководи статистическия отдел, където инквизиторските й действия бяха неутрализирани.
	Недостатъците на Соня като лидер на парламентарната опозиция („лидер, който се крие“, както я обвиняваше правителството) се компенсираха от ефикасното й ръководство на партията. Старите самовластници, които мислеха, че могат да я манипулират, бързо разбраха, че не е от хората, които се дават лесно. Беше живяла прекалено близо до Индира и бе научила урока си. Освен това Соня въведе сериозни реформи, които предишните ръководства постоянно отлагаха. Например ИНК стана първата партия, резервирала квота от 33 процента за жените от всички нива на йерархията. По-трудно бе да се атакува корупцията, но Соня не се поколеба. Под новата мантра за почтеност и прозрачност успя да наложи даренията в партията да бъдат приемани единствено в чекове, та да улесни счетоводството, а също така всички членове на ръководен пост да плашат своевременно членски внос, съразмерен с длъжността им в йерархията. Високите постове бяха задължени да внасят по една месечна заплата за партията. Това бяха значителни промени, които много хора приемаха като нейна лична победа. „ИНК е готова да прочисти системата“ — каза заплашително тя пред някои скептично настроени и в много случаи корумпирани депутати, които вече заговорничеха срещу нея.
	Използваха обстоятелството, че имаше какво да се желае от нея като лидер на опозицията. Соня не се осмеляваше да контактува лично с останалите опозиционни лидери, защото се срамуваше и притесняваше. Това доведе до отслабване на координацията. Беше ясно, че не владее политическите игри. Беше й трудно да прикрива липсата на опит и на вяра в себе си. Това я превръщаше в лесна мишена за нападките на управляващата коалиция, която я предизвикваше и унижаваше при всеки удобен случай. „Не ме познават!“ — каза един ден на децата си след излизане от парламентарно заседание, на което бе подложена на остра критика. Получи се много конфузно положение, когато на въпроса на министър-председателя за позицията на ИНК относно ядреното разоръжаване — тема, която Соня не познаваше, тя отвърна с мълчание. Закле се пред себе си, че това няма да се повтори. Извика най-добрите експерти по ядрената сигурност, включително и тези, които не бяха част от мозъчния тръст на партията, за да навлезе в същината на темата. Когато се почувства уверена в себе си, се върна в парламента. Беше различна: „На последното заседание многоуважаемият премиер ми се присмя, защото не отговорих на въпроса му… Но това е прекалено важна тема, за да отговарям сред хихикането на депутатите ви. Сега ви питам аз: Каква е вашата позиция по въпроса? Споменавате само три думи — «минимално ядрено възпиране». Мислите ли, че тези три думи съответстват на една сериозна политика?“*
	[* Цитат от _Sonia_, от Rasheed Kidwai, op. cit., стр. 92.]
	През месец май 1999 г. правителството на БДП загуби мнозинството в парламента. Съветниците и старите лидери на ИНК решиха, че часът на Соня е настъпил. Смятаха, че ще могат да съставят коалиция и да управляват. Нуждаеха се от магическото число от двеста седемдесет и двама депутати и бяха убедени, че ще ги имат. Започнаха да мечтаят за разпределяне на министерските кресла. Настроението в партийните редици беше приповдигнато. Напълно сигурни, че ще вземат властта, убедиха Соня да обяви, че има готовност да състави алтернативно правителство. За нея това беше възможност да се отърве от постоянните нападки. Най-после щеше да запуши устата на противниците си. На излизане от бившия вицекралски дворец, където президентът беше свикал всички партии, за да им възложи съставянето на правителство, Соня се озова пред телевизионните камери. „Имаме двеста седемдесет и две места“ — обяви тя. Всъщност искаше да каже, че след като мнозинството от депутатите са против БДП, беше възможно да се състави алтернативно правителство. Но пресата го отрази по свой начин: „Соня Ганди ще оглави новото правителство“. Перспективата италианката да вземе властта взриви страната, но не задълго. Соня не успя да постигне магическото число, защото много от малките партии, които бяха против БДП, и конкретно социалистите, й отказаха подкрепата си като министър-председател заради чуждия й произход и враждебността им към ИНК. Провалът бе толкова голям, колкото и предварителните очаквания. Беше се злепоставила пред своите симпатизанти и стана за смях пред цялата нация. Нейните прибързани действия разкриха публично липсата й на опит в политическата въртележка, а също и голямата й зависимост от нейните съветници.
	— Мамо, зарежи всичко това — каза й Рахул.
	— Сега? Мислиш ли, че мога? Не смятам да си тръгна, без да се защитя.

	* * *

	Постепенно Соня придобиваше опит. „Тя е истински боец, а това е много добре за организацията“ — бе казал един от колегите й депутати. Беше принудена да се бори, защото пресата и политическите й противници засилваха атаките си. Присмиваха се на акцента на „италианката“, както я наричаха с презрение. Твърдяха, че е арогантна и студена, че не знае азбуката на хинди и речите й са транскрибирани на латиница. Това беше чиста лъжа. „Чете речите си, като че ли са списък за покупки“ — писа известен журналист. Ако враговете служеха за нещо, то е да се поучиш от тях — и Соня го правеше непрекъснато. Постепенно речите й ставаха по-топли и непринудени. Увеличи пътуванията, срещите и личните си контакти. Показваше, че по характер е притеснителна, а не арогантна. Но това беше изтощителна и безплодна борба, в основата на която стояха предразсъдъци, мачизъм и един краен национализъм, зад който се криеше желанието на нейните противници да я отстранят от властта на всяка цена. В най-екстремистките среди стигнаха дотам, да я обявят за агент на Рим, шпионин на Ватикана, внедрена в лабиринта на индийската политика… Баща й се оказа същински пророк, предсказвайки, че ще я хвърлят на лъвовете. И ето там, и центъра на амфитеатъра, стоеше неговата дъщеря, избягваща лапите на зверовете.
	Най-силно й подейства обаче недоверието на членове от собствената й партия. Един ден получи писмо, подписано от шефа на парламентарната група и още двама депутати. В него те поставяха под съмнение резултатите от работата й като опозиционен лидер и възможността да стигне до висотата на премиерския пост. В писмото се подчертаваше, че съгласно предвидени промени в конституцията, високите държавни постове като президент на републиката и министър-председател ще се заемат само от индийци по рождение. След провала на коалицията това бе удар под кръста, от който Соня остана много огорчена. Не защото искаха да й попречат да бъде на най-високия пост във властта — нещо, към което нито се стремеше, нито желаеше. Заболя я от това, че й нямаха доверие, че я приемаха като панаирна реклама и нищо повече. Използваха я като агитационен плакат, като пионка, дала името си — и целия си живот — на една партия, която всъщност я презираше. Болеше я, защото се оказа сама, докато вярваше, че е в приятелска среда.
	Този следобед се върна вкъщи с желанието да бъде с Приянка и Рахул. Дъщеря й веднага усети колко наранена е майка й. Рахул се ядоса:
	— Зарежи тази политика веднъж завинаги, мамо!
	— Мисля, че брат ми е прав — добави Приянка. — Няма смисъл да продължаваш така.
	— Дойде моментът да обявя края на борбата — каза Соня. — Моля ви, помогнете ми да напиша писмо до парламентарната група на партията.
	Приянка взе лист и химикалка и заедно написаха кратък и ясен текст: „Някои колеги изразиха мнение, че тъй като съм родена в чужбина, създавам проблеми за ИНК. Липсата на доверие в способностите ми да работя в интерес на партията и страната ме нарани дълбоко. При тези обстоятелства чувството ми за лоялност към партията и дългът ми към нацията ме задължават да подам оставка от поета председател на ИНК“. По-нататък добави: „Дойдох да служа на партията не за да си осигуря позиция и власт, а защото ИНК изживяваше труден период, който поставяше под въпрос самото му съществуване. Не можех да остана безучастна пред това, което се случваше. Сега също не мога да стоя със скръстени ръце.“
	Соня въздъхна с облекчение: „Най-после свободна“.

	* * *

	Писмото й предизвика истинско сътресение в редовете на партията. Най-близките й съратници останаха поразени от решението й. Колко усилия бяха положени, за да я склонят да поеме юздите, а сега някакви си барони, треперейки за собствената си власт в организацията, пращаха всичко по дяволите! Когато членовете на парламентарната група я помолиха да преосмисли решението си, тя отвърна, че е много огорчена от разрастващата се ксенофобия около темата за нейния произход.
	— Ако това беше направено от ултранационалистите от БДП или от социалистите, щеше да е доста неприятно, но добре… бях готова да се защитавам, защото знаех, че партията ме подкрепя. Никога не съм си представяла обаче, че моите собствени колеги ще ме нападат по този начин. Така че напускам.
	В дома на Соня започна шествие от губернатори на щатите, управлявани от ИНК, които идваха при нея в качеството си на молители. Заплашваха с масово подаване на оставки: „Ние сме губернатори благодарение на теб. Ако те няма, за какво да продължаваме?“.
	Трусът, предизвикан от нейната оставка, бе толкова силен, че хиляди симпатизанти се трупаха пред оградата на „Джанпат“ номер 10, за да я молят да се върне. „Соня, спаси ИНК! Спаси Индия!“ викаха всички в хор. Един следобед, когато Рахул се връщаше вкъщи със свой приятел, бе пресрещнат от някои лидери: „Трябва да убедиш майка си да оттегли оставката си“. Сред множеството, блокирало улицата, имаше жени, които плачеха и се молеха Соня да не ги изоставя. Една сутрин на излизане от дома си, докато нейният „Амбасадор“ бавно си пробиваше път сред тълпата, един стар мюсюлманин се приближи до колата й:
	— Мислила ли си за съдбата на малцинствата при едно правителство, ръководено от БДП? Нима не искаш да се бориш за нас?*
	[* _Sonia_, от Racheed Kidwai, op. cit., стр. 165.]
	Соня не му отговори и вдигна прозорчето на колата, но думите на човека отекваха в съзнанието й.
	Отчаянието на привържениците бе толкова силно, че един млад човек от тълпата опита да се самозапали, което предизвика огромна суматоха. Полицаите и охраната се хвърлиха върху него и успяха да потушат пламъците, преди да го погълнат. Репортерските камери заснеха сцената, така че цялата страна щеше да я гледа във вечерните новини и да види с каква обич се ползваше „италианката“ сред хората. Защото Соня им принадлежеше, защото носеше магическото име Ганди. Затова не трябваше да си тръгне.
	Трагичният инцидент ускори събитията. Соня отново посрещна в дома си, в кабинета на Раджив, партийната върхушка — група хора на възраст, облечени с курта и широки памучни панталони.
	— Няма друг лидер, който може да ни обедини като теб. Няма друг, който може да постигне гласовете, които спечели ти. Затова те молим да останеш председател. Партията е с теб. Чуй виковете от улицата.
	На кратки интервали се чуваше приглушените възгласи в нейна защита на симпатизантите й, струпани пред оградата. Един от партийните шефове продължи:
	— Не подценявай проявата на обич, с която хората те отрупват… Тези, които ти изпратиха писмото, не представляват дори малцинството в партията, представят единствено себе си, само собствената си амбиция.
	— За тях няма място в организацията — добави друг. — Изгонихме ги. Вече няма от какво да се страхуваш.
	Отново й поднасяха властта на сребърен поднос. Отново чуваше същите аргумент, същите ласкателства, старата песен…
	— Трябва да говоря с децата си.
	Тя беше готова да не оттегля оставката си. Вече си представяше удоволствието да се заеме отново с колекцията си от миниатюри от Ганджор, които толкова харесваше, и да поднови заниманията си по реставриране на картини и антични мебели. Но Приянка и Рахул бяха развълнувани от внезапния емоционален изблик на солидарност. Не очакваха подобна активност. И тримата бяха притеснени от странното чувство, че фамилията, която носят, не принадлежи на тях, а на Индия, на множеството, което апелираше за тяхното лидерство, и че не са господари на съдбата си. Соня се колебаеше, въпреки че беше наясно: ако се върнеше, това щеше да стане през парадната врата. Приятелите й я убедиха да остане. Не можеше да си тръгне заради нападките на трима съперници, претендиращи за поста й. Убедиха я, че оставката й само щеше да засили позициите на тези, които бяха написали писмото, и на всички ксенофоби в Индия. Соня се замисли отново за Раджив, за децата си, за семейството, за трагедията на властта, за страха от липсата на сигурност, за чувството за дълг… и отстъпи. Направи го с неохота и резултатът бе, че отново поемаше максималния товар в партията, но е по-голяма сила и по-висок авторитет от преди. Обяви връщането си на едни стадион, претъпкан до такава степен, че едни от партийните членове сподели със свои приятел:
	— Представяш ли си толкова хора, събрани на едно място, без Соня Ганди?
	— Просто нямаше да има такъв митинг — отговори другият. — Без Соня няма митинг. Без Соня няма партия.*
	[* _Sonia_, op. cit., стр. 170.]
	Когато шумните и продължителни овации стихнаха, Соня каза: „Въпреки че съм родена в чужбина, Индия стана моя родина. Аз съм индийка и ще продължа да бъда до последния си дъх. Тук се омъжих, тук родих децата си, тук останах вдовица. Индира почина в ръцете ми. Ако днес взех решение да се върна, то е защото Индийският национален конгрес поднови доверието и надеждата си в мен. Нуждая се от партия, която е готова да ме следва и да умре за принципите, които отстоявам.“
	Малко по малко, преглъщайки горчилката, Соня Ганди се включи в политическата игра. Някои рефлекси придобиваше несъзнателно, не по призвание, а по навик, поради факта, че бе прекарала толкова години на тази въртележка. Прочисти партията от черните овце. Вече имаше по-голямо влияние върху ИНК, отколкото бе имал мъжът й. Беше го постигнала, без да притежава умението да разпределя власт и единствено с далечната надежда да успее някой ден. Това показваше колко деморализирани бяха партийните редици.


>>	46.

	С времето успя да си изгради публичен образ на политик, враждебен към политиката, отразявана в пресата. Живееше обаче в постоянен страх от медиите. Противниците й следяха внимателно всяка нейна дума, за да намерят някакъв знак, който да покаже, че не е чак толкова индийка, колкото се представяше. Живееше затворена в черупката си, окопала се в къщата на „Джанпат“ номер 10 — крепост, която бе по-трудна за превземане от всички резиденции, в които бе живяла преди това. Нямаше никаква свобода. От ранни зори приемаше представители на комитети, членове на партията, делегати от всички краища на страната, които идваха при нея за съвет или искаха мнението й на върховен водач. Топлеха я единствено посещенията на децата й. Майка й прекарваше зимите в Ню Делхи. Сестрите й и старите й приятели я посещаваха периодично. Но тези посещения тя държеше в тайна, за да не я обвиняват, че е „чужденка“.
	Самото споменаване на името й успяваше да оживи и най-отегчителната вечеря или обществено мероприятие. Възникваха шумни спорове между хората, които й се възхищаваха, и тези, които я презираха. Двама известни депутат от нейната партия се оплакваха на всеки коктейл, че имат за лидер една „необразована италианска домакиня“. Но това беше нищо в сравнение с отровата на някои от членовете на управляващата коалиция — като индуисткия фундаменталист Нарендра Моди, който я нарече публично „италианска повлекана“. Соня знаеше, че чуждият й произход е нейната ахилесова пета. Управляващата крайно националистическа индуистка коалиция не пропускаше възможност да сложи пръст в раната. Категоричният отказ на Соня да дава интервюта се дължеше на това, че не искаше да се самоопределя. Мислеше, че така ще лиши противниците си от аргументи за нападки срещу нея. Не искаше да я принуждават да казва, че е католичка, още повече че не беше практикуваща. Не искаше да говори за родната си Италия, нито за детските си спомени, нито за своите приятели или семейство. Напротив, струваше й се много важно да я приемат като личност, възприела традициите на втората си родина. Направи си труда да посети духовници в някои големи индуски храмове, така както правеше Индира. Когато БДП засили атаките си в парламента срещу нейния „чужд произход“, Соня намери уединение в храма на мисията Рамакришна в Ню Делхи и прекара цели следобеди с прочутия свещеник Свами Гокулананда, който върза на китката й червена лента в знак на братство. Соня вярваше много в тази лента. Започна да става малко суеверна, като свекърва си. Всеки път, когато имаха семеен празник, викаше семейния свещеник от Бенарес, за да извърши съответните религиозни ритуали. Когато се роди първият й внук — синът на Приянка, пандитът извърши религиозния обред, казвайки молитвите си. Така както Индира бе избрала имената на децата им, сега Соня трябваше да избере името на своя внук. Предложи името Раджив. Приянка обаче се страхуваше, че с това име синът й цял живот ще бъде сравняван с баща й. Соня предложи име, започващо с буквата „Р“. Накрая решиха да го нарекат Райхан, за да има връзка с дядото Фероз Ганди. Но Соня настояваше да му викат Раджив, така че накрая остана Райхан-Раджив. Слава богу, хороскопът, който свещеникът му направи, предсказваше слава и богатство за потомъка, но не и политическа роля за шестото поколение Ганди. Майка и дъщеря си отдъхнаха с облекчение.
	Свами Гокулананда реши, че е длъжен да защити Соня от непрекъснатите провокации срещу нея. „Тя е индийка като всички останали — заяви той. — Води дисциплиниран живот и не виждам нищо лошо в чуждите й корени.“ В щата Гуджарат, управляван от най-яростния й противник Нарендра Моди, вълна от нападения причини смъртта на няколко християнски мисионери, обвинени от индуистите в проповядване на чуждата вяра. „Не се поддавай на провокации — казваха съветниците на Соня. — Искат да излезеш в защита на християните. Не влизай в капана, не го прави.“ Тя ги послуша и реши да не взема отношение. Тогава критиките смениха посоката си. „Защо се отказва от католицизма? — питаха коварно противниците й. — Защо се притеснява от собствената си религия?“ Соня разбра, че каквото и да направи, религията й и италианският произход оставаха неизличимо клеймо. Обсебена от мисълта да ги прикрие по възможност най-добре, уморена от кампанията на индуистите срещу религията й, на 22 януари 2001 г. реши да направи символичен жест с дълбоко религиозно значение. Включи се в ритуалното къпане по време на големия индуски религиозен празник Кумбха-Мела. На всеки дванайсет години десетки милиони поклонници се събираха на мястото, където се сливат реките Ганг, Ямуна и библейската Сарасвати, в околностите на Аллахабад — родния град на Неру, където беше разпръснат прахът на Раджив. Соня влезе във водата облечена и поднесе своя дар от цветя под звуците на свещените мантри и воят на морските раковини, носещи се откъм брега. До нея стояха прочути индуски духовници, както и представители на други религии, като Далай Лама. Пясъчната низина между реките беше препълнена с хора, докъдето стигаше погледът. Въпреки струпаното множество, редът и отсъствието на безредици и прояви на насилие бяха впечатляващи. Охраната на Соня беше толкова стриктна, че полицията не допускаше никого на по-малко от двеста метра от брега, на който се намираше.
	През следващите дни вестниците публикуваха нейна снимка, на която поднасяше дарове на боговете. Тя беше видяна от милиони селяни от стотици хиляди села. Соня се надяваше по този начин да неутрализира критиките на своите противници. Във всеки случай беше убедена, че народът не се интересува от това, че е родена в Италия. Освен това се питаше… какво означава да си индиец? Различията между един жител от Хималаите и друг от Юга са огромни: нито говорят един и същ език, нито ядат еднаква храна, нито почитат едни и същи богове. Дори нямат еднакъв цвят на кожата. Въпреки това и двамата се гордееха, че са индийци. Толерантността беше основна част от културата на субконтинента. В противен случай… как би могла да оцелее в продължение на толкова векове тази амалгама от народи, традиции, култури, етноси, раси и касти, наречена Индия? На място, където различията се претопяваха, понятието чужденец губеше смисъл. Съветниците й посочиха аргументи в нейна защита. Припомниха й, че когато Индия постига своята независимост, първият държавен глава е англичанинът лорд Маунтбатън, който е последният вицекрал на империята. Партийните лидери си спомняха, че през 1983 г. Соня беше направила завещание, в което изразяваше желание след смъртта й тялото й да бъде изгорено според индийския ритуал. По онова време нямаше изгледи Раджив Ганди да стане министър-председател, а още по-малко Соня да играе някаква политическа роля в бъдеще. Беше го направила, защото вярваше в това.
	В крайна сметка — и Соня добре знаеше това — индиец е този, който се чувства индиец. И тя го повтаряш непрекъснато: „Аз съм индийка. Влизайки в това семейство, станах дъщеря на родината на съпруга ми, дъщеря на Индия…“ Беше убедена, че народът чувства любовта й към страната. Когато я попитаха на какви морални принципи се опира, когато трябва да вземе решение, било в семейството, било в политиката, Соня не искаше да лъже и отговори откровено: „Предполагам, че на католическите ценности, които все още нося дълбоко в себе си. — После добави: — Аз съм горещ привърженик на идеята Индия да продължи да бъде светска държава. Под светска разбирам държава, която толерира всички религии. Днешното правителство не работи за тази кауза.“ Жестоката кампания срещу Соня намери неочакван отзвук в Орбасано. Един индийски емигрант сикх, който работеше като инженер във „Фиат“, беше избран за общински съветник в градчето. „Щом един сикх може да участва в политическия живот на италиански град… защо една италианка да не може да участва в индийската политика?“ — питаше депутат от ИНК. Отговорът на БДП беше яростен. „Щяха ли да допуснат този сикх да стане премиер на Италия? — попита един от депутатите националисти. — Разбира се, че не!“ В своя подкрепа той цитира кмета на Орбасано, който беше заявил пред пресата: „Питам се дали ние, в Италия, бихме приели един чужденец, особено пък жена, за лидер на партия, символизираща борбата за независимост срещу чуждото владичество, партия, която се радва на широка народна подкрепа, било то и в по-малка степен от преди. Фактът, че част от индийците поверяват съдбата си на Соня, говори много за индийската толерантност.“* В този дебат, обиколил континентите, едни италиански журналист бе стигнал до собствено заключение: „Не, произходът й няма значение, защото е абсорбирана, индианизирана, преобразена. В този смисъл тя вече не е италианка“.
	[* Цитат от „In Maino Country“, статия от Vaiju Naravane, във Frontline, 8 Май 1998.]
	Може би беше станала истинска индийка, когато при една астматична криза се загледа в семейните портрети в кабинета на Раджив и взе решение да се отдаде на политиката. Именно тогава прие напълно семейния завет. Вълната от критики срещу липсата й на опит и враждебната кампания, свързана с нейния произход, помогнаха за по-бързото й съзряване. Личността й се променяше неусетно, тя придобиваше вее по-голяма увереност в себе и взе твърдото решение да се справи с проблемите на партията, влагайки цялата си душа и сърце. В периода от 1998 до 2004 г. Индия беше управлявана от две последователни коалиции, оглавявани от БДП. Водеха учудващо умерена политика благодарение на премиера Атал Бихари Ваджпаи. През този период Соня се бе заела да укрепи ИНК, опростявайки процеса на вземане на решения и търсейки консенсус. Действаше много по-различно от свекърва си, която имаше властен стил и поощряваше отношения, присъщи на кралски двор. Соня разчиташе на децата си и на експерти от ИНК, без да се поддава на опитите да демонизират образа й. Беше прекалено заета с подбора на подходящи кандидати, като искаше да се увери, че ще спечелят доверието на народа. Действаше спокойно, щат по щат, без да бърза, но и без почивка. Много от решенията й се базираха на това, което беше научила от свекърва си и от мъжа си, но внимаваше да не допуска грешките, които им бяха коствали толкова много. Например не смени местните управници по свое усмотрение, както правеше Индира. Напротив, подкрепи ги безусловно, остави ги да работят и те й бяха благодарни, показвайки своята пълна лоялност. Имаше само един проблем с шефа на правителството на Ориса, който след убийството на един мисионер подкрепи аргументите на индуистките фундаменталисти, заявявайки: „Християнските мисионери трябва да се научат на дисциплина“. Соня го отстрани незабавно. Показа, че когато беше необходимо, вземаше решение без капка колебание. С изключение на някои конкретни проблеми, под нейното ръководство партията отново се превърна в сила, която не беше за пренебрегване. През 2002 г., благодарение на търпението и усилията, положени от Соня, партията Индийски национален конгрес спечели властта в четиринайсет щата, които обхващаха повече от половината от населението. През март същата година на общинските избори в Ню Делхи спечели три четвърти от местата. Навсякъде в страната броят на привържениците й започна да нараства.

	* * *

	На 11 май 2000 г. Индия имаше специален повод за празнуване. Правителството избра едно момиченце на име Аастха Арора, родена в Ню Делхи, за милиардното бебе на страната. Новината, че населението е достигнало тази невероятна цифра, предизвика изблик на народно въодушевление с националистическа окраска. Тъй като в Индия всичко се празнуваше, по този повод хората също излязоха на улицата да пускат фойерверки и да се забавляват. Тълпа от журналисти и репортери се втурнаха към болницата и нахълтаха в отделението, където се намираше момиченцето. Качваха се по леглата и масите, за да снимат избраницата. Една журналистка от _Индиън Експрес_ беше изумена: „Милиардното бебе беше посрещнато от милиони светкавици и лекарите се опасяват, че кожата му е засегната“.*
	[* Nirmala Ganapathy, „Billion baby put through hell“, 12 Май 2000, цитат от India after Gandhi, от R. Guha, op. cit., стр. 619]
	Независимо от демографския взрив, най-после, на прага на новия век, се появяваше надежда да се спасят от мизерията. Постигнатите резултати в икономиката, която продължаваше да се либерализира още от времето на Раджив, бяха обещаващи. Индия изживяваше с оптимизъм вълна на националистически плам, подхранвана от правителството на БДП. Не повтаряше ли пресата, че това ще бъде „векът на Индия“? Като че ли страната беше на път да се превърне във велика сила. След толкова години на контрол и ограничения цялата задържана енергия и жизненост преляха. Университетите и техническите училища, основани по времето на Неру, бълваха по един милион инженери годишно. Бяха много в сравнение със стоте хиляди, завършващи европейските и американските университети. Едно ново поколение от предприемачи израстваше в сянката на информационната революция и телекомуникациите. Индия имаше и друг повод за ликуване — зае второ място, след Китай, като страната с най-високи показатели на икономически растеж в света. Като че ли старият индийски слон се беше размърдал. БДП и индуистите приписваха цялата заслуга на себе си. От редовете на опозицията Соня възрази, че икономическият прогрес облагодетелства само процъфтяващата средна класа, почитаща своя нов бог — този на консуматорството. Позовавайки се на актуално проучване, публикувано в пресата, Соня им припомни:
	— В проспериращия Ню Делхи едно на всеки четири деца е с наднормено тегло, а в селата половината от децата под три години страдат от хронично недохранване. Какъв прогрес е това?
	Повтаряше, че новото богатство не стига до огромната маса от населението, живеещо в селата. Индийското село продължаваше да страда от безработицата, от злоупотребите на кастовата система, немотията, липсата на всякакви възможности. Нещо повече — телевизионната експанзия им даваше възможност да видят със собствените си очи живота на другата Индия — тази, която се забавляваше, развиваше се и консумираше в големите градове. Соня напомни на правителството, че в тази страна, гордееща се със своите научноизследователски центрове, живеят 40 процента от бедните хора в света.
	— Не трябва да се заблуждаваме от еуфорията, разразила се в резултат на пропагандата на правителството за ползата от реформите. Нещо не е наред, когато икономиката се развива със същото темпо, с което нараства и броят на самоубийствата на бедните селяни. Отнемат живота си, защото имат дългове към местните лихвари и не виждат изход от положението си.
	Повечето от депутатите обаче не искаха да приемат тези думи, защото бяха неудобни за тях и помрачаваха мечтите им за просперитет и национализъм. Соня беше глас в пустиня, но не я интересуваше това, че ще я сметнат за досадна: Неру и Индира бяха силно обвързани с бедните и тя съзнаваше, че партията й беше оцеляла именно защото бе застанала рамо до рамо с най-онеправданите, с тези, които никой не искаше да чуе. Може би защото бе съхранила присъщата на чужденеца доверчивост, тя все още бе чувствителна към ужасната картина на мизерията, която много от индийците, достигнали по-високо жизнено равнище, просто не забелязваха. Беше като несъзнателен рефлекс, който ги правеше слепи за околната нищета. „Далече от очите, далече от сърцето…“ Да не виждаш означаваше да не страдаш. Но очите на Соня бяха широко отворени.
	В парламента гласът й звучеше все по-силно и по-ясно: оспорваше неизменно постиженията, които правителството величаеше. Мирът в североизточните територии бе възстановен, но не благодарение на правителството, а заради усилията, положени от Раджив за подписване на мирно споразумение, което даде възможност на сепаратистките лидери — някогашни бунтовници в джунглата, да станат уважавани политици, избрани от народа. Ако положението в Пенджаб се бе успокоило, това също не беше заслуга на правителството, а на „Споразуменията за Пенджаб“, които бяха дело на Раджив. Благодарение на нейния съпруг умерените сикхски националисти си дадоха сметка за предимството да принадлежиш към Индийския съюз и се върнаха на пътя на демокрацията.

	* * *

	Върховият момент на нейните изяви настъпи през март 2002 година. Прояви се като лидер, които говореше без страх и комплекси, дълбоко убедена в правотата на своето мнение. Соня обвини открито правителството, че подстрекава нов изблик на религиозно насилие, което отново щеше да тласне страната към ръба на пропастта. Това беше още една поредна трагедия в Айодхя, предизвикана от членове на същото правителство. След разрушаването на джамията индуистките фундаменталисти правиха многократни опити да изградят на същото място храм на бог Рама. Всеки път обаче получаваха отказ от страна на съдебните власти, с цел да се избегне засилване на напрежението. Но активистите не се отказваха. Различни групи от организации, сродни на правителството, пътуваха периодично до Айодхя, за да подновят исканията си. „Нали беше включено в правителствената програма на БДП?“ — питаха те. На връщане от едно такова пътуване на гарата в Годхра в щата Гуджарат стана спречкване между една от тези индуистки групи и няколко мюсюлмански амбулантни търговци. Продавачите отказаха да пеят песни в чест на бог Рама, както ги подканваха индуистките активисти, така че те започнаха да ги обиждат и да ги дърпат за брадите. Вдигна се шум и млади мюсюлмани, работещи около гарата, се спуснаха в защита на братята си по вяра. Индуистките активисти се качиха във влака и той потегли под дъжд от камъни. След няколко километра композицията спря. Колона от черен дим се стелеше към небето. Беше избухнал пожар и петдесет и осем човека бяха овъглени. Повечето от тях бяха индуистки активисти.
	Въпреки че по-нататъшно разследване щеше да установи, че пожарът е станал случайно, при избухване на газова бутилка, индуистките екстремисти не пропуснаха възможността да обвинят мюсюлманите в умишлен палеж. Новината, че някакви индуисти са изгорени живи, отприщи желанието за мъст на населението. Шефът на правителството на Гуджарат — индуисткият фундаменталист Нарендра Моди, привърженик на правителството и заклет враг на Соня, обяви 28 февруари за траурен ден, така че погребалната церемония на загиналите пътници да се извърши по улиците на града. Това беше явна покана за насилие. Мюсюлманските квартали се превърнаха в капани за мишки. Хиляди разярени индуси се втурнаха към търговски обекти и офиси, подпалиха джамиите. Вместо да действа решително за прекратяване на насилието, Нарендра Моди заяви: „Всяко действие има своето противодействие“. Екстремистите приеха тези думи като гаранция за безнаказаност и започнаха същинска оргия на насилието, сравнима единствено с трагичните събития при разделянето на Индия. Но този път, благодарение на телевизията, цялата страна стана свидетел на жестоки гледки на измъчвани и изнасилвани от разярените бунтовници жени, които бяха принуждавани да пият керосин, а след това пред очите на мъжете и децата им ги подпалваха и убиваха. Всичко това ставаше пред невъзмутимия поглед на хората, които сякаш празнуваха това отмъщение, символизиращо пожара във влака. Журналистите, които присъстваха на касапницата, бяха убедени, че тя не е била спонтанна, както твърдеше местната власт. Смятаха, че всичко е било планирано. Бяха видели индуистки екстремисти с избирателни списъци в ръка, сочещи къщи и колиби, обитавани от мюсюлмани в смесените квартали. Бяха ги видели да посочват магазини — собственост на мюсюлмани, приели предвидливо индуски имена. Систематичността в преследванията и убийствата навеждаше на мисълта, че е имало някакво планиране. Общо повече от две хиляди мюсюлмани бяха убити и повече от двеста хиляди останаха без дом.

	* * *

	Соня беше най-силният глас, разобличил фактите. В парламента тя обвини правителството в подстрекателство към геноцид. „Госпожо, не използвайте толкова силни думи“ възрази й министър-председателят. Но Соня не замълча. Разкритикува неясните действия на полицията. „В някои случаи се вижда, че дори са помагали на бунтовниците да намерят търсените адреси.“ Цитира в своя подкрепа доклади от разследването, извършено от групи за защита на човешките права. В тях се посочваше, че полицията е получавала заповеди да не се намесва. Обръщайки се към премиера, Соня каза: „Тази касапница, господин министър-председател, разкри сектантското и ужасно лице на вашата партия, което толкова старателно криехте през годините, докато бяхте на власт, и което сега излезе на показ… Освен това защо не благоволихте да посетите веднага опустошените от насилието места? Защо чакахте цял месец, за да го направите? Вече знаем, че господин Нарендра Моди стои зад тези кланета, и се опасяваме, че централното правителство също го знае.“ За първи път Соня беше на висотата на голям политик. Тя разобличи правителството с истинска страст и разтърси министър-председателя с острите си нападки. Жестокостите, които видя по телевизията, я скандализираха: „Това не е Индия! Това не е представата за моята страна!“ Нейното участие показа повече от всякога истинските ценности на ИНК. Стремежът на най-старата партия в Индия да представлява индийците от всички касти и религии не само привличаше, но беше и крайно необходим. В народната представа моралните принципи на ИНК съвпадаха с образа и гласа на тази случайно появила се жена политик, която умееше да говори със сърцето си.

	* * *

	Премиерът не успя да отстрани своя партиен съратник Нарендра Моди. Беше го предвидил като административна мярка, за да умиротвори страната, но останалите не му позволиха. Настояваха да изчакат решението на народа. Голямата изненада дойде на щатските избори в Гуджарат, проведени два месеца след кървавите събития. Внушаващият страх Нарендра Моди отново спечели, защото в този шат преобладаваха индусите. Неговата кампания, основаваща се единствено на принципа на омразата към мюсюлманите, като че ли потвърждаваше старото кредо на БДП: когато безредиците на религиозна основа са добре режисирани, те се превръщат в гласове. Моди се оказа фокусник в това изкуство. Беше се възползвал от факта, че Гуджарат граничи с Пакистан, което подпомагаше политиката на поддържане на страх от ислямския враг.
	След надеждите, които Соня вдъхна, настъпи момент на масово разочарование. В централата на ИНК Соня прочете с навъсени вежди доклада на генералния секретар на партията за изборите в Гуджарат. Атмосферата беше мрачна. „Индийският национален конгрес не спечели нито едно място в радиус от сто километра около Годхра, където бе подпален вагонът и изгоряха петдесет човека. Загуби всички места в зоните до щатите Мадхя Прадеш и Раджастан…“ Заключението беше, че както при разрушаването на храма в Айодхя, политиката на етнически сблъсъци даваше дивиденти. Повечето от индусите отстъпиха пред страха и расизма. Как можеше да се избегне прилагането на този модел в други части на Индия? Никой не можеше да отговори.
	В момент, когато съдбата се усмихваше на Соня, резултатът от изборите в Гуджарат сякаш я върна към грубата действителност и постави въпросителна пред нейното бъдеще. От своя страна правителството, вдъхновено от победата си в Гуджарат, реши да ускори първите общи избори на XXI век, насрочвайки ги за май 2004 година. Целта беше да използва благоприятния вятър и да поднови мандата си за още пет години. Критиците от партията на Соня твърдяха, че ако коалиционните сили на БДП продължат да печелят територии с това темпо, тя няма да успее да ги неутрализира. Смятаха, че не я възприемат като достатъчно стабилна. Това, че под нейното ръководство четиринайсет щата бяха сменили политическия си цвят, вече изглеждаше нещо незначително. Соня отново стана уязвима. Упрекваха я, че не е успяла да се изгради като политик от ранга на Индира или Раджив. Дори и най-големите оптимисти от ИНК се съмняваха във възможностите й да доведе партията до победа. „Правилно ли беше решението да я поканим за лидер на партията?“ — питаха се тези, които я бяха увещавали да приеме. Някои от нейните последователи, останали до момента лоялни, обсъждаха със съпартийците си, че Соня е добра, но не достатъчно. Всички признаваха, че е напреднала много, но че не е на необходимото ниво, нито някога ще бъде. А членовете на ИНК бързаха да се върнат на власт. Партията, която беше управлявала Индия най-продължително време, вече повече от седем години не беше печелила избори. Това беше най-дългият период в цялата й история и той съвпадаше с председателството на Соня Ганди. Малко по малко се подготвяше нова конспирация. Наближаването на общите избори разпалваше личните амбиции. Този път Соня излезе невредима от заговора само защото организаторът бе загинал при пътно произшествие. Но в много от партийните секции цареше недоволство.
	Докато споровете за нейните умения и опит като лидер продължаваха, Соня се осмели да внесе едно предложение за парламентарен контрол над правителството, обвинявайки го в допускане на анархия и корупция сред управляващите. Атакуваше открито, на моменти агресивно, говореше с лекота и припомняше факти. Тъй като бяха малцинство в парламента, предложението беше отхвърлено, но Соня успя да влезе в образа на лидер, който можеше да бъде алтернатива на действащото правителство. Остана далече в миналото онази депутатка, която търсеше думите, мълчеше, когато й задаваха въпрос, или се изчервяваше, когато я нападаха. Изборите наближаваха и нямаше друг лидер, способен да сплоти масите. Жребият беше хвърлен. Вече нямаше връщане назад нито за Соня, нито за партията.


>>	47.

	Ню Делхи, 10 май 2004 година. На петдесет и седем години Соня все още беше много хубава жена (също като в младежките години). Но това беше красота, носеща белезите на сполетелите я трагедии; на лицето й беше изписана твърда непоколебимост. Тя, която като млада се смееше на воля, сега ставаше все по-сериозна. Усмивката й не беше убедителна, защото извираше от море от тревоги. Не само лицето й беше променено. Различен беше и езикът на тялото й. Твърдата й походка, начинът, по който движеше раменете си под сарито — всичко в нея напомняше за Индира. Соня се бе превърнала в индийка дори и в жестовете си.
	Когато беше уморена, добиваше потиснат вид. Този понеделник сутринта, докато се гримираше пред огледалото в дома си в Ню Делхи, изведнъж се почувства крайно отпаднала. Беше прекарала седмици наред в тежка предизборна кампания. Беше изминала хиляди километри по целия индийски субконтинент — разстояние, почти равно на обиколка на Земята — в изпепеляващата жега в този период. Повечето път бе изминала с кола, с хеликоптер и пеша, но се наложи да измине 10 километра на камила, за да стигне до една малка община в Раджастан. Направи го, за да отиде в едно селце с едва двеста жители, които я очакваха с нетърпение, защото никога нито един кандидат не беше благоволил да отиде дотам. През тези дни си спомняше често за свекърва си, за нейния стремеж да се докосне до сърцето на народа, да стигне до най-отдалеченото село. Като онази нощ, когато трябвало да пресече река, качена на гърба на слон, за да стигне до Белчи — село на недосегаеми, които бяха станали жертва на жестоко клане. Също като свекърва си Соня не пестеше сили, за да предаде посланието си до най-отдалечените кътчета. Дори да не спечелеше тези избори, нямаше да се упреква, че не е сторила всичко необходимо. Както винаги, срещата й е бедните хора на Индия беше много полезна за нея. В моменти на колебание си припомняше думите на Махатма Ганди, които един ден бе прочела на стената на селски диспансер: „Когато се съмняваш или си задаваш въпроси, опитай следното: спомни си лицето на най-бедния и изнемощял човек, когото си виждала някога, и се запитай дали крачката, която смяташ да направиш, ще му бъде от някаква полза. Ще спечели ли нещо от това? Ще окаже ли някакво влияние върху неговия живот и неговата съдба?… Тогава ще видиш, че твоите съмнения ще се разсеят“.
	Предизборната кампания на национално равнище беше тежка за човек, който никога не е криел своето презрение към властта. Това противоречие засилваше усещането й за нечовешка умора, поради което тази сутрин дори не пожела да смени сарито си, за да отиде да гласува. Реши да отиде с това, което беше на нея. В края на краищата беше бяло — с цвета на вдовиците в Индия. Да го носи в деня на изборите беше начин да запази жив спомена за Раджив. Все едно помагаше на себе си да продължи да живее. Тъй като не можеше да го прегърне, правеше всичко възможно да опази паметта му. А също и заради децата си — Рахул и Приянка, които й бяха помогнали толкова много в кампанията и изобщо в живота. Нищо не свързваше хората толкова силно, колкото болката от загубата на любими хора.
	Тя, която мразеше да привлича вниманието, да бъде главно действащо лице, която беше дала само две интервюта през целия си живот, изведнъж започна да вдъхновява множества до сто хиляди човека по шест пъти на ден, и то на различни места. Говореше хинди свободно, с лек акцент. Произнасяше речите си в стила на Индира, стараейки се да убеди шестстотин милиона избиратели да гласуват за ИНК. Понякога й беше трудно да повярва, че ръководи най-многочислената демократична партия в света. Ако някой гадател й го беше предсказал в младежките й години, когато все още живееше в Италия, щеше да го помисли за шарлатанин.
	Какво казваше на милионите гласоподаватели, че я слушаха с такова внимание? Говореше им за своето политическо семейство, управлявало Индия повече от четири десетилетия и което вече от седем години беше извън властта. Говореше им за ценностите, изповядвани от Неру-Ганди: свобода на религиите, толерантност и единство. Обясняваше им, че това не са обикновени избори, а исторически сблъсък между различни ценности, между противоположни идеологии. Казваше им, че това е борба между светлината и мрака: между една Индия, в която имаше място за всички и всякакви религии, и другата — средновековна и изостанала страна. Повтаряше им, че на карта е заложено съжителството на многобройни култури, етноси, касти и религии, които представляваха Индия, и че в крайна сметка е заложено оцеляването на страната като нация.
	Градовете бяха облепени с предизборни плакати. Партията БДП беше много доволна от своя лозунг „Индия изгрява“, който отразяваше успешния ход на икономиката. Със страна с икономически растеж от 9 процента, с два сезона на обилни мусонни дъждове и смекчаване на отношенията със стария враг Пакистан те се чувстваха спокойни и уверени. Мислеха, че техният съперник ИНК е бита карта, че не е в състояние да възкръсне от пепелта, смачкан под тежестта на собствената си бюрокрация. Бяха убедени, че Соня не е толкова компетентен и опитен лидер, за да възстанови партията и още по-малко — да постигне достатъчно депутатски места в тези избори. Първо, защото беше чужденка, и второ, защото смятаха, че не притежава нито харизмата на свекърва си, нито чара на съпруга си. Казваха, че никога не е изразявала собствено мнение за международните събития или икономическите насоки на Индия. На трето място, защото мислеха, че са успели да формират общественото мнение така, че тя да бъде възприета като кукла на конци, манипулирана безскрупулно от старите динозаври от Индийския национален конгрес. Не бяха ли казали същото за Индира Ганди при първите избори?
	Но ако нейните противници следяха отблизо кампанията й, нямаше да демонстрират такава увереност. Щяха да станат свидетели на възторженото посрещане на Соня и децата й от тълпите мъже и жени, които ги отрупваха с рози и карамфили, крещейки възторжено имената им. „Това не е политически, а емоционален изблик“ — коментира европейски журналист пред Рахул, който на трийсет и три години се яви за пръв път като кандидат от окръга на баща му — Амети. Ако Соня загубеше, то там, на стартовата линия, беше нейният син. Никой не можеше да избяга от съдбата на фамилното си име.
	„За кого изгрява Индия? — питаше Соня в своите речи. — За селяните, които се самоубиват с отрова за мишки, защото не могат да платят дълговете си?“ Тълпите посрещаха думите й с одобрителни викове.
	На лозунга „Индия изгрява“, насочен предимно към средната градска класа, съставляваща около триста милиона избиратели, Соня противопостави друг лозунг — не толкова лъскав, но предназначен за онези седемстотин милиона, които все още не бяха опитали плодовете на икономическия просперитет: „Изберете правителство, което ще работи за вас“. Този призив Индира бе използвала в редица кампании. На модерния начин, по който управляващата партия водеше кампанията, като изпрати гласовото послание на премиера до сто и десет милиона стационарни и мобилни телефона в цялата страна (стигнали до триста петдесет и пет милиона гласоподаватели под двадесет и пет години — истински технологичен подвиг!), Соня противопостави традиционния стил на обиколки из страната, по време на които се ръкуваше, раздаваше прегръдки, общуваше с хората, радваше се на обичта, с която я посрещаха.
	Много често джипът „Тата Сафари“, с който пътуваха, трябваше да спира по десет пъти на час, обграден от съсухрени селяни с изпити лица, залепени за прозорците. Соня трябваше да полага усилия, за да отвори предната врата и да се изправи, без да слиза от колата, докато тълпата нарастваше, надавайки радостни викове и протягайки ръце, за да я докосне.

	* * *

	В тази кампания стана ясно, че децата й предизвикват същите чувства и особено Приянка, която вече беше на трийсет и две години. Беше невероятно до каква степен привличаше хората, които прииждаха масово, за да я чуят. При това тя не се беше кандидатирала за никакво място. Наскоро беше родила момиченце — Мирая, и заедно с по-големия й син Райхан отнемаха много от времето й. Затова само от време на време помагаше на майка си и на брат си. Беше достатъчно обаче само да поздрави, и веднага стотици ръце отвръщаха на поздрава й сред радостни възгласи. Рахул също разпалваше масите. Щом отвореше прозорчето, напълваха колата му с цветя. Един ден моторът отказа и шофьорът не успяваше да запали. Тогава слезе и отвори предния капак. Соня повтаряше „какъв хаос“ и се опитваше да види между чистачките, покрити със смачкани цветя, дали водачът ще успее да открие повредата. „Мамо, стой в колата“ — повтаряше синът й, потупвайки я по рамото. Боеше се, че ще й хрумне да слезе, нарушавайки протокола за сигурност. Накрая шофьорът се върна и успя да запази мотора.
	— Какво му беше? — попита Соня.
	— Цветята, госпожо, маргаритите бяха блокирали ремъка на вентилатора.
	Това като че ли не беше образът на една политическа династия, която върви с главата напред към провал, както прогнозираха противниците й, а също и някои от нейните съпартийци. По-скоро беше образът на една жена и на едно семейство, които проявяваха солидарност с народа. Малко хора обаче искаха да го признаят. Истината беше, че Соня спечели уважението и обичта на приемната си страна, защото избра да живее живота, погубил нейния зет, нейния съпруг и нейната свекърва. Народът, живял в продължение на хиляди години с големите епопеи Рамаяна и Махабхарата, в които мъжките подвизи съперничели на тези на боговете, този народ сякаш й бе признателен за нейната саможертва и го показваше при всеки удобен случай. Соня не пропускаше възможността да му отговори със същия израз на обич. По време на кампанията, след четири дълги горещи дни, я видяха да се отпуска само веднъж. Насред една прашна равнина нареди на кортежа да спре и се отправи пеша към група номадски жени под навес от пръти и черни найлони. Тези жени нямаха никаква представа коя е тя. Соня не разбираше диалекта им. Фотографите бяха останали назад и никой нямаше да увековечи тази среща. Но там, далече от многолюдието, от пресата и партийните заседания, Соня Ганди се вълнуваше, прегръщайки най-бедните хора в Индия.

	* * *

	Тя не мислеше, че ще спечели; почти никой в партията не го вярваше, а още по-малко извън нея. Проучванията съвпадаха; ИНК не беше сред фаворитите. „Тя няма шанс“ — пишеше пресата. Но не можеше да избегне въпроса на хората дали ще бъде първата индийка с чужд произход, избрана за министър-председател. На теория — да, можеше, ако ИНК и нейните привърженици постигнеха необходимото мнозинство от депутатски места и я посочеха за председател. От гледна точка на закона също, защото конституцията не постановяваше, че само индивиди, родени в Индия, могат да претендират за най-високите управленски постове.
	Съзнавайки, че индийският свят е по-голям от самата индийска нация, тези, които две години след разделянето на страната написаха Великата харта на свободите, бяха оставили отворени възможности за всички. Направиха го, защото трагедията на Разделянето беше предизвикала такъв наплив от бежанци от Пакистан и Бангладеш, че предпочетоха да не поставят ограничения, което би могло да подтикне към ново разделение.
	С тези избори Соня възнамеряваше единствено да спре нападките на индуистките националисти и да изправи на крака партията, да я извади от блатото, в което беше затънала. Това щеше да я задоволи напълно. Щеше да изпълни своя дълг към семейството и към идеалите, които цял живот бяха защитавали. Сега тези идеали бяха застрашени. Щеше да се освободи малко от тежестта на това огромно наследство, която носеше на гърба си. И може би малко да си отпочине.
	Въпреки че не го признаваше, едни добри резултати щяха да й донесат удовлетворение от реванша срещу всички, които я бяха оклеветя вали и унижавали, откакто през 1998 г. реши да приеме председателството на партията. С наближаване на датата за гласуване атаките се ожесточиха. Враговете й нанесоха коварен удар: разгласиха, че Соня е избрала индийската националност през 1983 г., т.е. една година преди мъжът й да стане министър-председател. „Защо не го е направила преди това, след като е омъжена от 1968 г., и отгоре на всичко твърди, че се чувства истинска индийка?… Направила го е, за да помогне на мъжа си да спечели изборите, от чиста жажда за власт.“ С това целяха да я компрометират и да я изкарат прекалено амбициозна. В действителност го бе направила в отговор на атаките на Манека, която първа беше подела идеята за нейната националност. Освен това през 1983 г. Соня все още не се чувстваше напълно индийка. Процесът на „индианизирането“ й беше бавен, с течение на годините и на семейните трагедии… Но кой се интересуваше от истината? Нейният произход се бе превърнал в боен кон в изборната битка.
	Атаките бяха толкова долни, че в началото на април Върховният съд излезе с проектозакон, забраняващ „оклеветяването“ по време на избори. Но вече беше късно. Духовете бяха прекалено разпалени. Мирното гласуване беше непостижима мечта. Два дена преди това Соня направи последен опит да се отърве от критиките срещу произхода си. На голям митинг в края на кампанията се обърна към хилядите си последователи в Сриперумбудур — града, в който бе убит Раджив. „Аз съм тук, стъпила на земята, попила кръвта на моя съпруг. Уверявам ви, че за мен няма по-голяма чест от това да споделя неговата съдба за доброто на Индия.“ Народът не се съмняваше в искреността на думите й. Знаеше, че при Соня Ганди политическото и личното са неразривно свързани. Достойните й реакции срещу най-грубите нападки я правеха още повече индийка, още по-достойна за доверието им.

	* * *

	В деня на изборите беше сдържана; кимна и се усмихна на иконома, който й съобщи, че я очакват, за да я откарат да гласува. Готова, с чанта в ръка, тя се спря пред телевизора. Даваха новините по света: преди десет години Мандела — човекът, от когото се възхищаваше най-много и когото познаваше лично, беше спечелил властта в Южна Африка; в друга изборна кампания в САЩ президентът Буш имаше предимство пред кандидата на демократите Джон Кери, въпреки крайно слабата народна подкрепа на войната в Ирак… Не само в Индия политиката беше пълна с противоречия и изненади.
	Много й се искаше обаче да чуе предсказанията за изборите от прочутия астролог Аджай Бахамби, който стана известен, след като Хилари Клинтън го бе помолила да й гледа на ръка. Най-после се появи на екрана и с твърдия и уверен глас на човек, убеден в това, което казва, брадатият оракул предрече, че управляващата партия ще поднови своя мандат с повече от триста и двайсет места. Това означаваше унизително поражение за ИНК. Конкретните данни и самоувереният тон на мъжа сломиха Соня. Не се страхуваше от загубата, а от това, че щеше да бъде отхвърлена. И щеше да стане обект на подигравки. Натисна бързо копчето на дистанционното и загаси телевизора. Преди да излезе, мина през кухнята, за да даде наставления. Децата и внуците й щяха да дойдат на вечеря. Би предпочела да е заедно с тях в уютния италиански ресторант „Ла Пиаца“ в хотел „Хаят“, както правеха обикновено в неделя или когато празнуваха нещо. Но тъй като не искаше да раздухва въпроса с италианското й потекло, предпочете да си остане вкъщи. Не беше моментът да я снимат, докато яде спагети.
	Изчака да стане девет часът, за да тръгне. Тъй като живееше в Индия, се бе заразила от местните суеверия. Според един депутат от партията, който й се беше обадил сутринта от Керала, в този ден „Раху Калам“* се падаше между седем и половина и девет часа сутринта. Този момент от деня беше неблагоприятен за започване на каквато и да било дейност. Астролозите го изчисляваха старателно и го публикуваха в индийските календари. Соня не робуваше на предразсъдъци, но човек никога не знае… както стояха нещата, за всеки случай…
	[* Неблагоприятен период от деня според хиндомитологията, определян на базата на астрологически изчисления (хинди). Б. пр.]
	Щом отвори вратата към градината, я лъхна горещ въздух. Оставаше още месец до мусонните дъждове, а дотогава температурата щеше неумолимо да се покачва. Сложи си големите слънчеви очила и се огледа наоколо. Моравата беше започнала да пожълтява. Лехите с цъфтящите през февруари цветя бяха увехнали, но сянката на големите дървета запазваше останалите растения. В този ден температурата беше 43 градуса. Това не пречеше на група симпатизанти да чакат с часове на тротоара, за да получат нейния _даршан_. Но при толкова мерки за сигурност нямаше да могат да я видят. Соня не можеше да постъпва като Индира, която разговаряше с хората на вратата на своята резиденция. Времената бяха други.
	Службата по разузнаване я бе предупредила, че съществува „постоянна заплаха“ за нея и семейството й от страна на незаконни индуистки ксенофобски групировки. Соня беше свикнала да живее с този страх. След толкова години нямаше друг изход, освен да се примири. Но най-ужасното, с което никога нямаше да свикне, беше страхът за децата и внуците й.
	Войниците от будката за охрана на резиденцията едва успяха да я поздравят, когато кремавият блиндиран „Амбасадор“ потегли с пълна скорост, следван от ескортиращия автомобил с въртящи се светлини. Соня отвори прозорчето и помаха с ръка, но стана толкова набързо, че не разбра дали хората са я видели. Офисът в правителствения комплекс Нирман Бхаван, където щеше да гласува, беше на десет минути разстояние от дома й. По широките булеварди, обградени с вечнозелени дървета, много от които цъфнали, беше приятно. Градът бе много променен. От три милиона жители (когато бе дошла) нарасна на петнайсет милиона. Имаше бензиностанции от европейски тип, големи магазини, търговски центрове, кафенета, ресторанти от всякакъв вид, изобилие от луксозни хотели. В супермаркетите се продаваше всичко — от пушена шотландска сьомга до вино от Риоха. Но центърът оставаше непроменен, особено когато нямаше движение. Тук Соня имаше много спомени. Всеки ъгъл, всяка улица, всеки магазин й напомняше нещо: от тази сладкарница купуваше любимия десерт на Раджив; на този площад живееше нейната приятелка Сунита; на онази уличка, която излизаше на Акбар Роуд, водеше децата на градина; в този насип се разби самолетът на нейния девер… По същите тези улици със също такъв „Амбасадор“ пътуваха в деня, променил изцяло живота им. Тогава й се струваше, че колата никога няма да пристигне. Кръвта на Индира попиваше в тапицерията, образувайки голямо черно петно.
	Чувстваше, че сърцето й принадлежи на тази улица, на този град, на тази страна. За да се защити от интригите, нареди в окръга на мъжа й да бъдат разлепени плакати със снимки от живота им в Индия, от момента на пристигането й в страната като годеница на Раджив. „Коя индийска традиция не съм спазила? — питаше в текста. — Като снаха, съпруга, вдовица или член на партията, коя традиция отказах да спазвам?“ Соня продължаваше да се чувства наранена от злобните атаки срещу нея.
	Достъпът до Нирман Бхаван беше силно охраняван от полицаи и войници заради пристигането на Соня. Охраната на портала я поздрави със събрани длани, притиснати към гърдите, напявайки традиционното намасте. Всички се усмихваха.
	Само нейната кола можеше да влезе в ограждението. Срещу изборната секция номер 84 я очакваха познати лица и тълпа от журналисти, фотографи и симпатизанти. „Как се чувства една италианка, която гласува в Индия?“ — я попита стар заядлив журналист, без да крие своите политически възгледи. „Като индийка. Изобщо не се чувствам италианка“ — отвърна Соня с дрезгав глас.
	Отговарящият за нейната избирателна маса я поздрави с широка усмивка и я окичи с гирлянд от карамфили.
	— От партията ни казаха, че ще дойдете в седем часа сутринта.
	— Съжалявам, че закъснях. Извинявам се.
	— Няма защо, моля… — отвърна мъжът, като се изчерви. — Вие сте шестнайсетата гласоподавателка на тази маса. Това е хубаво число, госпожо, ще ви донесе късмет.
	След това показа на Соня новия апарат за електронно гласуване — гордост на индийската технология. Повече от един милион от тези пластмасови кутии, с размер на малък куфар и работещи с батерии, бяха разпратени за пръв път из цялата територия, дори до най-отдалечените кътчета на страната, с надеждата да ускорят процеса на преброяването и да не се допускат злоупотреби. Вече нямаше да има убити или ранени при спречкванията между политическите съперници, които се обвиняваха взаимно в спекулации със съдържанието на урните. Сега, след натискане на клавиша, съответстващ на името и символа на избрания кандидат, едно просто „бип“ показваше, че гласът е регистриран в контролния пункт. Соня пусна своя глас според новите изисквания, също както милионите индийци, които щяха да чуват този звук през целия изборен ден. Пресата се обърна към стара жена, седнала на стол, носен от роднините й. Беше бирманска бежанка, на сто и осем години, която отговори с треперещ глас на журналистите: „Винаги съм гласувала за Индийския национален конгрес, защото ни помогна да емигрираме в Индия, когато Китай обяви война на Бирма“. Натисна бутона и… „бип“!
	На връщане към дома й на изхода на Нирман Бхаван тълпа от хора викаха ентусиазирани и колата едва успяваше да си пробие път. Соня помоли шофьора да спре. Слезе от колата, но веднага бе обградена от телохранителите, които й посочваха да се върне обратно. Соня отказа с твърд жест. Не искаше да се прибере, без да поздрави това въодушевено множество, което я приветстваше и окуражаваше. Това беше най-малкото, което можеше да направи за тях. Без да обръща внимание на нервността на охраната, тя се отправи към тълпата, вдигна за поздрав събраните си ръце, благодари, усмихна се… Всички искаха да я докоснат. Ако можеше, тя също щеше да ги прегърне, един по един. Почувства вълната на симпатия, която винаги е съществувала между поколенията индийци и членовете на семейството й. Усещаше силната връзка между себе си и народа, понякога при размяна на погледи, друг път при стискане на ръцете — един контакт, преминаващ всякакви бариери.
	Когато отново се качи в колата, се запита дали тази сутрин астрологът по телевизията не беше преувеличил своето песимистично предсказание. Но това бе само за момент. Тя знаеше по-добре от всички, че избори могат да се загубят, дори и милиони хора да са викали за теб в навечерието им.


>>	48.

	На тези първи за века избори се явиха шестстотин и седемдесет милиона избиратели — два пъти повече от следващия по многочисленост електорат на Европейския парламент. За да се извърши този организационен подвиг и да се гарантира сигурността на избирателите, електоратът бе разпределен в четири изборни дни, в продължение на три седмици. Последната приключваше на 10 май 2004 година. Четири милиона държавни служители бяха мобилизирани в седемстотин хиляди избирателни пункта, за да постигнат резултати, засягащи съдбата на една шеста част от световното население през следващите пет години. При тези избори новата технология щеше да бъде от голямо значение. На проведените през 1999 г. имаше само три телевизионни канала. На тези избори дванайсет канала предаваха денонощно, без да се смятат сателитните. Преди пет години имаше около милион и половина мобилни телефони, сега бяха над трийсет милиона. Телевизията предаваше усмивките, блясъка, изразите на умора, на радост, на притеснение на кандидатите, очаквателните им погледи, а също и някои жестове, отразяващи се на популярността им. Но никой не знаеше коя партия ще се възползва максимално от тези предавания.
	Преброяването щеше да започне на 13 май и благодарение на новите електронни урни първите резултати щяха да излязат на 14 май. Но за кандидатите това щеше да бъде дълга седмица. Соня с удоволствие би заминала за няколко дни на хлад в планината, но това щеше да се изтълкува като бягство от полесражението. Партийните й другари нямаше да одобрят отсъствието й. Трябваше да е на поста си в столицата, на първия ред, да отвръща на някоя атака в последния момент, да сплотява хората си и да убеждава някои упорити депутати.

	* * *

	Четвъртък, 13 май 2004 година. Тази сутрин се очакваха първите резултати. В селата селяните се възползваха от горещината, за да прекъснат за малко работата си, и се събираха около някой телевизор или транзистор. В страна, където всички споделяха празниците на другите, великият спектакъл на демокрацията се изживяваше като още един празник. В многобройните села извън обсега на вълните трябваше да изчакат пристигането на някой пратеник с новините. Там резултатите можеха да закъснеят до две седмици. Седалищата на двете големи партии се намираха в центъра на Ню Делхи. Там се разработваха стратегии и се определяха правилата. В тях имаше остъклени зали с климатици, телевизионни монитори и компютри, видеокамери, принтери и всякакви други технически удобства. Младежи, облечени по западната мода, сновяха между кабинетите с мобилни телефони до ухото и по традиция с чаша чай с мляко в ръка. В Генералния щаб на ИНК журналистите бяха повече от партийните членове, които се криеха по домовете си, изтощени от долнопробните спекулации на радиото и телевизията. Най-големите оптимисти, с прочутите шапки „Неру“, разговаряха и жестикулираха пред журналистите, които се опитваха да уловят първите реакции.
	В резиденцията на Соня атмосферата беше напрегната. В къщата цареше пълна тишина. Навсякъде бяха пръснати предмети, донесени от цяла Индия — вещи от племената, красиви платна и старинни стъклописи, които Соня много ценеше. Нищо не подсказваше, че това е дом на специално семейство, освен кабинетът на Раджив, където нищо не бе променено. Снимки в сребърни рамки по масите показваха среши на Неру с Кенеди, Горбачов, Дьо Гол и други известни личности от XX век. Тук бяха и прочутите портрети на Неру, Индира и Раджив, окачени в дървени рамки на белите стени. Днес те сякаш имаха собствен живот, като че ли някъде отдалеч участваха в събитието.
	Сътрудниците на Соня бяха насядали по канапетата или клекнали и пиеха с удоволствие чай с аромат на кардамон. Всички чакаха в неловко мълчание, но Соня не искаше да пусне телевизора. Страхувам се от резултатите и искаше да си спести агонията да слуша междинните цифри. Искаше да разбере всичко отведнъж, когато дойдеше моментът. Наближаваше развръзката и тя изпитваше страх, че ще разочарова „семейството“. Знаеше, че ако спечели, това щеше да бъде победата на Соня Ганди, която се представи пред електората такава, каквато беше — уязвима, откровена и смела. Ако загубеше, щеше да е поражение на „вдовицата на Раджив“, на „снахата на Индира“ или на „италианката“, която не беше стигнала до висотата на обстоятелствата и която бе лишена от амбиция и политически талант. „Наистина ли заслужаваше да спечели?“ — се питаше, докато през главата й минаваха всякакви ненужни и дори противоречиви мисли.
	Мобилният телефон на приятелката й Амбика (генерален секретар на партията, с която напоследък прекарваше по-голямата част от времето си) иззвъня с мелодията на ИНК. Жената остави чашата с чай на масичката, обади се, усмихна се широко и затвори: „Соня, нашите хора в Тамил Наду са спечелили!“ Добрата новина разведри атмосферата. „Поне там не се посрамихме“ — помисли си Соня. Тамил Наду беше голям щат и имаше значение за крайния резултат. Но всички очакваха с нетърпение да научат окончателния брой на гласовете в ключовите щати като Утар Прадеш, Махарашра или Карнатака. Соня гореше от желание да ги чуе, но в същото време се страхуваше. Секунди след това звънна друг телефон: „Соня, спечелихме в Махарашра!“ — информира я друг член от екипа й. Сигналът на факса се присъедини към телефоните: апаратът изкара фотокопия на съобщения във вестниците, идващи от различни партийни делегации… И всички носеха добри новини. В един момент в студиото настана какофония от шумове, звуци и разговори. Соня стоеше объркана, докато не иззвъня частният телефон в дома й.
	— На добър час, Соняджи! Не само печелим, вече побеждаваме! От мое име и от името на всички членове на партията ти предавам нашите най-искрени поздравления!
	— Да не бием камбаните все още, трябва да бъдем предпазливи.
	— Имаш право, но тенденцията вече е ясна…
	Соня погледна към членовете на екипа си с усмивка, която подчертава прекрасните й трапчинки в моменти на щастие.
	— Ще пусна телевизора — каза и стана.
	На екрана се появи познато място — булевард Акбар Роуд, където се намираха партийните офиси, на пет минути от дома й. Въодушевени симпатизанти носеха плакати в нейна подкрепа и крещяха лозунги: „Да живее Соня Ганди!“, „Да живее Индийският национален конгрес!“. Други палеха бомбички, танцуваха и пиеха на улицата. „Наричаха я чужденка, но народът даде своя убедителен отговор!“ — твърдеше нейна симпатизанта, носейки знамето с националните цветове — оранжево, зелено и бяло. „Това е дар от Всевишния!“ — обяви друг известен партиен член със сълзи в очите. Първата реакция на възторг удиви всички, но това, което изненада и смая Соня, бе вик от тълпата: „Да живее министър-председателката Соня Ганди!“. Остана вкаменена, сякаш реалността на новото й положение я връхлиташе от телевизионния екран. Смутена от това, което чу, тя седна на ръба на канапето. Опита се да прикрие объркването си, но беше толкова впечатлена, че не успя.
	— Добре ли си? — попита я Амбика.
	Соня пое дълбоко дъх и посочи гърдите си, като че ли имаше пристъп на астма.
	— Да донеса ли инхалатора?
	— Няма нужда, вече ми минава.
	Молеше се обаче да не получи пристъп. Изпитваше голяма тревога, която виковете от улицата засилваха още повече: „Соня Ганди — министър-председател!“
	Говорителят се върна към резултатите. Съобщаваше ги по щати и Соня имаше чувството, че гласът на различните народности в Индия стигаше до кабинета като далечно ехо. Идваше от селата по тибетските склонове на Хималаите, от колиби от кал на племето бишнои в пустинята Tap, от племената, обитаващи мангровите гори на юг, от рибарите по обширните плажове на Керала, от мюсюлманите в Гуджарат, оцелели от кланетата на индуистките фундаменталисти, от милионите обитатели на бидонвили в Бомбай и Калкута… И гласът на народа се повтаряше, за изненада на Соня, на сътрудниците й, на враговете й, на цяла Индия и целия свят. Този глас се различаваше от прогнозите на политическите експерти, на телевизионните магнати и на социологическите агенции. Глас, който се надигаше срещу господстващото влияние на медиите върху масите. Нито един експерт не успя да предвиди голямото поражение на управляващата партия.
	Резултатите пометоха с един замах достоверността на предсказаното от толкова астролози, хироманти и предполагаеми магове, които бяха посели заблуди и лъжи в живота на страната. Прочутият астролог Аджан Бахамбк се бе „покрил със слава“.
	Първоначалната изненада прерасна в еуфория, когато телевизията съобщи, че партията Индийски национален конгрес е спечелила сто четиридесет и пет места. В коалиция със съюзниците щяха да достигнат магическото число двеста седемдесет и две, т.е. възможността да управляват. Тази бройка Соня беше обявила предварително през 1999 г., но сега я беше достигнала. Безпокойството й бе примесено с чувство на удовлетворение. Като връх на този триумфален ден съобщиха новината, че Рахул е избран за депутат в парламента от избирателния район Амети. Беше достоен заместник на баща си. Тази двойна победа възстанови на власт най-почитаната и най-унижаваната фамилия в Индия. Виковете на множеството, което се придвижваше към нейната къща и я приветстваше, заглушиха звука на телевизора. В централата на Акбар Роуд отговарящият за сигурността на партията позвъни на полицията в Ню Делхи, за да изпратят подкрепления на „Джанпат“ поради голямото струпване на хора.

	* * *

	Партията Бхаратия Джаната загуби в двайсет и четири от двайсет и осемте щата в Индия. Загуби дори крепости, които смяташе за непревземаеми, като свещения град Бенарес или дери Айодхя. Този път убеждението им, че общите размирици се превръщат в гласове, се оказа голяма грешка.
	— Народът реагира — каза Приянка, когато дойде да поздрави майка си.
	С всяка изминала минута лозунгът на индуистите „Индия изгрява“ изглеждаше все по-смешно. Избирателите като че ли бяха разкрили фалша на тази властолюбива пропаганда, която оставяше извън играта по-голямата част от народа, която не се виждаше в градовете, но сега получаваше своя реванш в горещите равнини и забравените села. Изражението в погледа на Соня отразяваше чувствата на нейните съмишленици: победа, удоволствие, смях и в даден момент — сълзи. Тя се бе включила в предизборната надпревара единствено за да не падне на колене, а постигна целта си като абсолютен победител.


>>	49.

	На следващия ден — петък, 14 май, в свое извънредно издание английският седмичник _Хиндустан Таймс_ публикува на титулната си страница следното заглавие: „Впечатляващо надмощие“. В резиденцията на Соня огромното количество поздравителни съобщения блокираха факса. Писма, телеграми, есемеси — отвсякъде и по всякакъв начин бълваха пожелания за успех на бъдещата „министър-председателка“. Карло Марони, кметът на Орбасано, изпрати телеграма от името на двайсет и петте хиляди жители на града: „Гордеем се с Вас и Ви пожелаваме да продължите по пътя на развитието и солидарността в най-голямата демокрация в света. Споделяме с Вас, с Вашата Индия ценностите, които ни обединяват“. Паола, майката на Соня, научи за успеха на дъщеря си от местен журналист в дома си на Виа Белини. След това заваля дъжд от обаждания. „Да, разбира се, че съм доволна — повтаряше тя, криейки безпокойството се, — но ме обсипват с въпроси и нищо не мога да отговоря.“ Как можеше да каже, че се страхува с дъщеря й да не се случи същото, което се случи с Раджив. Затова Паола предпочиташе да си мълчи и реши да не вдига телефона.
	Сега пред Соня стоеше задачата да състави коалиция, способна да управлява. Без никакво колебание извика своя стар приятел сикх, блестящия икономист Манмохан Сингх — неин гуру по икономическите въпроси. Заедно се заеха да изготвят споразумение за минималните условия, осигуряващи твърдото присъединяване на останалите членове от коалицията, която включваше повече от двайсет партии. Колко далече останаха времената на Индира и Раджив, когато ИНК управляваше с абсолютно мнозинство! Сега политиката беше като гигантски казан, в който вряха мечтите, стремежите и все по-различните, включително и противоречиви интереси на една шеста част от човечеството. И изведнъж Соня се озова в позицията на главен готвач. Трябваше да подправи добре ястието, като задоволи вкуса на комунистите от левия фронт, но също и на либералите, регионалните партии, представителите на кастите… Вее пак задачата не я заварваше неподготвена. В продължение на месеци бе търсила съюзници, разговаряше с един, после с други, прокарваше пътя. Нейният незабележим труд сега даваше плодове. Както бяха отбелязали монахините от интерната в Джавено, където бе учила, тя имаше талант за постигане на консенсус. По това не приличаше на свекърва си, която беше властна натура. На практика Соня се интересуваше от големите държавни въпроси: как да намали бедността и да осигури икономически растеж или как да установи мир с Пакистан и да разреши спорния проблем с Кашмир. С нейните съюзници не беше така. Повечето бяха истински деспоти, водачи на регионални партии, с его, по-голямо от техните организации. Всеки от тях дърпаше към себе си, искаха министерски кресла, специална политика в подкрепа на своята каста или на своя електорат. Известен лидер на един от най-бедните щати в замяна на своята подкрепа поиска от нея Министерството на железопътния транспорт. То беше от голямо значение, защото осигуряване заетост на повече от десет милиона човека. Всички мислеха, че Соня ще бъде премиер. Някои дори го поставяха като условие, защото не искаха да се лишат от ценното лидерство, което щеше да им даде възможност да се облагодетелстват от властта. Смятаха, че без нея коалицията би имала много кратък живот.
	След съобщението, че ще бъде избрана за лидер на парламентарната група, цялата страна беше сигурна, че италианката ще приеме поста. И последното съмнение изчезна, след като една журналистка я попита дали наистина лидерът на парламентарната група ще бъде следващият министър-председател и Соня й отговори: „Обикновено е така“. Три думи, които прозвучаха като три плесника за нейните врагове. Това беше сладко отмъщение, което веднага обаче предизвика реплики. Един от ръководителите на губещата партия заяви но телевизията, че според него е срамно една чужденка да управлява Индия. Друг лидер от същата партия добави, че ако Соня Ганди стане министър-председател, той ще бойкотира официалната церемония за встъпване в длъжност. Националистически трус разтърси страната и засегна дори членове на ИНК. Главата на правителството на щата Мадхя Прадеш — жена на средна възраст на име Ума Бхарти, индуистка екстремистка и привърженичка на БДП, обяви своята оставка с аргумента, че да се „сложи“ чужденка на най-високия държавен пост е обида за страната и поставя в опасност националната сигурност. Друга уважавана лидерка от провалилата се партия, Сушма Сварадж, поиска среща с президента Абдул Калам, за да изрази своята болка и тревога по въпроса. На излизане от срещата тя отправи закана пред медиите: „Ако Соня стане министър-председател, ще си обръсна главата, ще облека бели дрехи, ще легна на земята и ще обявя гладна стачка за неопределено време“.
	Събитието, което несъмнено оказа най-голямо влияние, беше самоубийството на трийсетгодишния активист от БДП — Махеш Прабху, в едно село близо до Бангалор. Преди да погълне отровата, беше оставил бележка. В нея обясняваше, че не може да понесе мисълта, че „в една страна от милиард жители не се е намерил нито един индийски лидер, способен да управлява нацията“. Човекът остави вдовица, син на осемнайсет месеца и една объркана страна.
	Прекалена шумотевица, прекалено разделение, прекалена истерия… Последиците от нейната победа започнаха да я плашат. Докосна се до силата на национализма — едно ирационално чувство, което лесно можеше да прерасне в лудост. Въпреки че резултатът от изборите показа, че народът не се интересува от нейния произход, темата продължаваше да бъде взривоопасна. Беше подложена на толкова критики и станала толкова предпазлива, че на едно интервю за италианската телевизия започна да отговаря на журналиста на английски, вместо на родния си език, което го смая. Как да обясни, че дори да иска, не можеше да отговаря на италиански? Как можеше да обясни какво значи да си чужденка в Индия и да бъдеш толкова близо до властта, че да чувстваш нейната изпепеляваща жар? Нима можеше да говори за насилието, което бе причинило смъртта на семейството й и я дебнеше като див звяр? Можеше ли да обясни голямата скръб, болка, мъка и страх? Как можеше да разкаже всичко това, без което никой нямаше да разбере реакциите й? Всеки път, когато говореше с някой журналист, трябваше да започне от нулата и времето никога не стигаше.
	Като връх на общото безпокойство показателят „Сенсекс“ на борсата в Бомбай претърпя най-големия срив във финансовата история на Индия, породен от опасението, че правителството на левите сили ще ликвидира постигнатите до момента реформи. Соня извика спешно своя доверен съветник Манмохан Сингх, за да направи изявление, с което да успокои пазарите. Надяваше се, че нещата ще се оправят възможно най-скоро.
	Имаше нужда да помисли. На следващата сутрин излезе от дома си дискретно, придружена от децата си. Полицаите и особено личната й охрана бяха много притеснени. Можеше да се предположи, че след изборната й победа мерките за сигурност щяха да станат още по-строги. Налагаше се да уточнява предварително плановете си за придвижване, така че не само личната й охрана, но и полицията в Делхи да бъде уведомена.
	В този ранен час по пустите улици се стелеше лека мъгла. Това беше най-подходящият момент от деня, за да избегнат горещината и да се движат бързо. Колата на Соня се носеше по широките булеварди в новата част на града, докато стигна до градините, където се намираха мавзолеите на фамилията. Песента на птиците се смесваше с приглушеното бучене откъм новата магистрала, пресичаща Делхи от север на юг. Тримата постояха малко със сведени глави и след това всеки от тях положи букет от рози на мавзолея. Какво ли би казал Раджив за тази неочаквана победа на жена си, която върна отново авторитета на семейството. Тя, която бягаше от медийното внимание като от чума, си спомни един случай, когато мъжът й беше министър-председател. Беше я оставил с френски телевизионен екип, който настояваше да заснеме кадри на цялото семейство. „Дори аз не мога да я накарам да промени мнението си“ — бе казал Раджив на журналиста. Сега сигурно се смееше там, на небето. Сигурно беше изненадан както всички в Индия и горд, разбира се, но най-вече изплашен за нея, за децата и внуците си, които не бе опознал. С победата трябваше да внимава, защото можеше да се обърне срещу нея и да разруши всичко, което си поставяше като цел занапред. Не се знаеше какво я очаква зад скритото лице на триумфа. „Раджив, как би постъпил ти на мое място?“

	* * *

	В поредицата от срещи, които проведе през този ден с различни членове на коалицията, избягваше да засяга темата за лидерството. На журналист от Би Би Си заяви: „Не мисля за никакъв пост“.
	На следващия ден, 15 май, най-уважаваните партийни ръководители, уплашени, че ще останат без лидер, я помолиха да забави с няколко часа решението си, каквото и да беше то. Искаха да спечелят време, докато пристигнат всички съобщения в нейна подкрепа, които съюзниците изпращаха от най-далечните кътчета на Индия. Обикновено кандидатът за министър-председател представяше тези поръчителства на президента на републиката, за да бъде официално упълномощен да състави правителство. Тя трябваше да направи тази стъпка, носейки в чантата си тези съобщения, които я превъзнасяха и показваха, че именно тя е лидерът, без когото коалицията губеше смисъл. Съдружници и съмишленици очакваха накрая да отстъпи. Партията трябваше да докаже на своята членска маса, че е намерила своя водач. Приятелите, с които беше прекарала и хубави, и лоши моменти, също и оказваха емоционален натиск. Имаше чувството, че ако не приеме поста, ще умрат. Не беше лесно да им каже: „Излизам от играта“. Щяха ли да я разберат? За да я успокоят, те я уверяваха: „Ще приемем крайното ти решение“. Соня имаше още три дни, за да го обмисли.

	* * *

	На 15-и следобед, след като беше избрана единодушно за лидер на парламентарната група на ИНК, Соня Ганди се обърна към депутатите си: „Аз съм тук, на мястото, заемано от моите велики учители Неру, Индира и Раджив. Техният живот беше мой пътеводител. Тяхната самоотверженост и преклонението ми пред Индира ми дадоха сила да продължа пътя им години след тяхната гибел. Днес искам да си спомним за тях, да им отдадем нужната почит. Народът отново доказа, че сме светска и единна нация. Народът отхвърли политиката на лични нападки и враждебни кампании. Отхвърли идеологията на фундаменталистите партии. Скоро тук, в централното правителство, ще имаме коалиция, управлявана от Индийския национален конгрес. Победихме въпреки всички прогнози. Получихме повече гласове въпреки всичките пророчества. От името на всички вас искам да изразя моята сърдечна благодарност към индийския народ. Благодаря.“
	Залата избухна в шумни овации, след което депутатите се отправиха да я поздравят лично. Всички искаха да се доближат до жената, която бе върнала радостта и надеждата, която държеше ключа към властта. В тази зала, станала свидетел на толкова национални драми, на толкова остри дискусии, сега цареше празнична атмосфера. Соня сияеше. Сред тази суматоха депутатите трябваше да чакат на опашка, за да се ръкуват с нея или да споделят някое оригинално хрумване, което в бъдеще можеше да бъде от полза. Между последните, които чакаха, имаше един млад мъж, облечен в бяла курта и широки панталони. Това беше синът й Рахул, който на тези избори се беше изявил като обещаващ лидер на младежите в партията. Соня му се усмихна топло и му подаде ръка, както на останалите.
	Ветераните и най-приближените на Соня бяха неспокойни, защото в цялата си реч не спомена и дума за нейната роля в коалицията. Когато й напомниха, че на следващия ден трябваше да се яви при президента, за да поиска официално разрешение за съставяне на правителство, Соня се измъкна, като каза, че левият блок все още не е потвърдил своята подкрепа. Това беше неубедително извинение. Истината беше, че искаше да използва цялото време, с което разполагаше, за да помисли.

	* * *

	След като прекара един ден вкъщи заедно с децата си, в понеделник, 17 май, се събра с най-близките си съратници. Трябваше да им съобщи нещо много важно. Те го предчувстваха и не бяха сбъркали: „Мисля, че не трябва да приемам поста на министър-председател“. Не го каза категорично, по-скоро искаше да види реакцията им. И добави: „Не искам да стана причина за разединението на страната“. Всички се почувстваха неудобно, бяха объркани. Соня предложи соломоновско решение, което предизвика известно недоволство: идеята й беше тя да остане председател на партията… а Манмохан Сингх да бъде премиер. Това беше революционна идея, защото предполагаше „двуглаво“ управление, един експеримент в изкуството да се управлява. Думите й бяха посрещнати с пълно мълчание. Соня продължи: „Той е почтен човек, има отлична репутация на икономист, има опит в администрацията… Сигурна съм, че ще бъде изключителен премиер“. Тези думи обаче не им подействаха. Знаеха, че Манмохан Сингх няма никакво обаяние. Беше сериозен човек, технократ, но не и политик. Един от хората й отбеляза: „Все едно че тази победа е била безсмислена. Коалицията няма да се запази без една Ганди, без единствения лидер, способен да обедини толкова разнородни групи“. Идеята не допадна и на по-старите лидери. Някои от тях членуваха в партията вече петдесет години. Манмохан Сингх беше в нея само от четиринайсет години. Освен това беше сикх, представител на малцинство от едва 6 процента от индийското население. За първи път от независимостта на страната този пост нямаше да се заеме от индус. Как щеше да погледне на това мнозинството индуси? Соня им напомни:
	— Народът гласува за една светска Индия, в която религията не трябва да влияе на политиката.
	Но фактът, че щяха да се лишат от една Ганди на този ключов пост, притесняваше хората й. За тях тайнството на името беше от най-голямо значение. „Това ще бъде най-краткотрайното правителство в историята“ — предричаха някои. Други не отстъпваха, като я молеха да размисли. Дори двама от членовете на нейната партия, които се бяха оплаквали, че имат за лидер „необразована италианска домакиня“, сега я молеха да приеме премиерския пост. За една седмица от „проста домакиня“ тя се беше превърнала в „приятелка, водач, спасител на нацията“.

	* * *

	В късния следобед на „Джанпат“ номер 10 дойде Манмохан Сингх. С вечния си син тюрбан, бяла брада и умни черни очи той имаше вид на крехка птица. Трудно успя да си проправи път сред тълпата от депутати и симпатизанти. Бяха повикани от хората, с които Соня разговаряше в момента, и бяха задръстили входа. Бяха толкова много, че не се побираха в къщата и чакаха в градината и на улицата, под безмилостното слънце и 43 градуса на сянка, техния лидер да обяви решението си. За Соня всичко това беше познато. Вече го бе преживяла, когато я притискаха да приеме председателството на партията. Но ако преди това й беше трудно да отговори с „не“, сега, когато ставаше въпрос за властта, й беше практически невъзможно. Колкото и да се опитваше да се аргументира, не приемаха решението й. Не вярваха, че е възможно да се откаже от най-високия управленски пост. Та нали това беше мечтата на всеки политик. Не го приемаха, макар да знаеха, че за Соня властта не е самоцел. Бяха наясно, че тя е в политиката по лично убеждение, защото съдбата бе пожелала така. „Това ще бъде катастрофа за партията, за коалицията, за страната… Соня, не ни изоставяй!“ — повтаряха непрекъснато.
	Пред опасността да избухне истински бунт сред партийните редици, Соня помоли да й дадат цялото време, с което разполагаше. Но положението беше толкова нажежено, реакцията — толкова силна, че дори един от тях заплаши да се запали като будистки свещеник бонза, ако тя не приеме поста. Соня се изплаши и започна да отстъпва. Два часа след като беше споменала, че вероятно ще се откаже от премиерския пост, Манмохан Сингх излезе в градината и обяви с тънкия си глас: „Госпожа Ганди прие утре сутринта да се срещне с президента“. Уф! Сред тълпата се разнесе одобрителен шум. Напрежението спадна. Хората започнаха да се разотиват с убеждението, че натискът е бил от полза, че тяхното мнение се е наложило. Най-после лидерката се беше съгласила да поеме своята отговорност. Индийският национален конгрес отново щеше да бъде на власт, в ръцете на една Ганди. Историята се повтаряше. Хората си тръгнаха спокойни.

	* * *

	За Соня проблемът беше как да накара хората, които я уважаваха и очакваха всичко от нея, да преглътнат този горчив хап. Как да ги накара да се осъзнаят? Как изобщо си представяха, че тя може да управлява сама тази страна? Опозицията нямаше да я остави на мира. След някой и друг ден щяха да подемат отново въпроса с произхода й. Беше сигурна, че някой психопат накрая щеше да я убие. Освен това нямаше опит и много бързо щеше да се изхаби.
	Сега имаше нужда да остане сама. Преди да си легне, отвори прозореца на стаята. Пое дълбоко топлия въздух. Почука на дърво, за да не получи астматичен пристъп. През цялото си детство беше спала на отворен прозорец, въпреки студа. Сега чувстваше отново същия страх. Беше усещане, че се задушава, което я обземаше винаги, когато трябваше да вземе важно решение, когато чувстваше непоносимо напрежение.
	Изключи климатика и остави прозореца отворен. Бризът издуваше пердетата, които се движеха като призраци. Но това беше топъл бриз и не й помагаше. Лека червеникава мъгла се стелеше над града и обагряше небето. Лаеха кучета. На булеварда гърмеше някакъв мотокар с пробит ауспух.
	Най-после настъпи тишина, за която толкова жадуваше. През последните дни къщата приличаше на кокошарник. Беше толкова шумно, че не можеха да се чуят. Нуждаеше се от тишина, за да се вглъби в себе си, да чуе вътрешния си глас. Трябваше да реши какво да прави на другата сутрин, или по-точно как да го направи.


>>	50.

	Сряда, 18 май, беше ден, който членовете на ИНК нямаше да забравят лесно. Около двеста депутати от партията чакаха в амфитеатралната зала на парламента, станала свидетел на избора на дванайсет министър-председатели на Индия. Тук Соня щеше да обяви решението си.
	Когато се появи, следвана от Рахул и Приянка, и двамата със сериозно и непроницаемо изражение, някои изпитаха страх, че новините няма да са добри. Соня не носеше чантата с писма и препоръки, които стотиците лидери на партията бяха изпратили, за да я окуражат да поеме поста. Това беше традиция, която бившите премиери винаги бяха спазвали. Вероятно е неин каприз — мислеха си тези, които не искаха да загубят и последната искрица надежда. Това бяха оптимистите, които смятаха, че няма да може да отхвърли поста след толкова силен натиск.
	Когато Соня влезе, в залата настъпи гробна тишина. Беше прекрасна в тъмнокафяво сари, е грижливо сресана назад коса, падаща свободно по раменете й. Поздравяваше със събрани длани, вдигнати на височината на лицето, докато вървеше бавно към микрофона. Сложи очилата си, за да поглежда бележките, и каза: „Преди шест години влязох неохотно в политиката. Винаги съм знаела и неведнъж съм заявявала, че премиерският пост не е моя цел. Бях сигурна, че ако някой ден се озова в положението, в което се намирам днес, ще послушам вътрешния си глас“. Направи пауза и в залата настъпи мъртва тишина. Соня погледна към децата си, а след това и останалата аудитория: „Днес този глас ми казва, че трябва смирено да откажа поста“.
	Дори силно земетресение не би предизвикало такъв хаос. Залата бе обхваната от оглушителни викове. Соня повиши глас и с жест с ръката помоли за тишина. „Бях подложена на силен натиск, за да преосмисля позицията си, но реших да се подчиня на вътрешния си глас. Властта никога не е представлявала изкушение за мен…“ Беше прекъсната от хорово неодобрение и енергични протести. „Не можеш да ни изоставиш сега!“ — крещяха някои. „Не можете да предадете индийския народ… — възкликна Мани Шанкар Аяр, стар приятел на Раджив и влиятелен политик. — Вътрешният глас на народа казва, че вие трябва да бъдете следващият министър-председател на Индия!“
	— Моля ви да уважите моето решение… — каза Соня с твърд глас, но наново беше прекъсната.
	— Без вас на този пост, госпожо, ще ни липсва вдъхновение.
	Дванайсет депутати последователно взеха думата, припомняйки й примера на нейния съпруг и на свекърва й, като повтаряха: „Направете същото! Бъдете на висота!“.
	Повече от два часа продължи гневният сблъсък между непреодолимото отчаяние на депутатите и твърдата решимост на Соня. Изказванията се колебаеха между упреци в егоизъм и известно възхищение от необичайния жест на отказване от властта. Някои я обвиняваха, че обръща гръб на подкрепата на милиони индийци, гласували за нея. Соня слушаше невъзмутимо, със стиснати устни, тази осиротяла маса политици. Накрая депутатите гласуваха обща резолюция, в която настояваха да преосмисля решението си. Соня им отговори много любезно, с все така загадъчното си изражение, че това едва ли ще стане. „Изразихте вашата гледна точка, вашата болка и тревога от решението, което взех. Но ако ми имате доверие, позволете ми да го изпълня.“
	„Трябва да продължим да настояваме“ мислеха някои. Мнозина си спомниха кризата през 1999 г., когато беше обявила своята оставка като председател на партията. Тогава отстъпи, след като лидерите я бяха помолили да се върне. Сега проблемът беше в това, че времето изтичаше. По закон до края на седмицата трябваше да бъде съставено правителство. Един депутат от Утар Прадеш им напомни, че решението на Соня има прецедент в историята на Индия: „Госпожо, вие повторихте примера на Махатма Ганди“. Имаше предвид случая, когато бащата на нацията бе отказал да участва в първото правителство след независимостта. „Но в онзи ден Махатма Ганди имаше до себе си Джавахарлал Неру. Кой е днешният Неру?“
	Соня не говореше за Манмохан Сингх — нейния основен коз, макар близките й да знаеха, че залага на него. Когато напусна залата, оставяйки депутатите огорчени и измамени, пресата се струна около децата й: „Като новоизбран член на парламента бих искал майка ми да стане министър-председател, но като неин син уважавам решението й“ — заяви Рахул. Приянка беше по-дипломатична. Когато я попитаха дали тя и брат й са оказали влияние на майка им с аргумента „загубихме баща си, не искаме да загубим и майка си, това е семеен въпрос“, тя отговори с една голяма истина: „Никога не сме били господари на семейството си. Винаги сме споделяли живота си с нацията“.
	Членовете на ИНК не се отказаха лесно. На път за вкъщи Соня попадна на тълпа, която настояваше за същото — да промени мнението си. Искаха го с викове, някои със сълзи на очите, други се хвърляха в краката й. Това прекомерно внимание и ласкателства я изнервяха. Беше като другото лице на омразата, която демонстрираха нейните врагове. Еднакво нездравословни бяха и едното, и другото. Влизайки вкъщи, се сблъска с друго предизвикателство — купища писма от членовете на Работния комитет на ИНК. Имаше и такива, които обявяваха своята оставка, в случай че не приемеше високия пост. На улицата неин симпатизант заплашваше, че ще си пререже вените, и беше отведен от полицията. Ню Делхи сякаш беше обхванат от лудост.
	Но Соня не се поддаде на този натиск. Беше убедена, че решението й е най-правилното за страната, за семейството, за самата нея. До последния момент опитваха всичко, за да я пречупят — от горещи молби до завоалирани заплахи, но Соня се оказа по-силна от всички и не се предаде. Напротив, успя да си осигури подкрепата на други членове на коалицията, които приемаха идеята премиерът да не е от фамилията Ганди. Направи първата крачка и всички, до последния скептик, я последваха. Тази сила беше компенсация за нейния триумф.
	Освен това разчиташе на неочакваната подкрепа на пресата, която сякаш я бе преоткрила: „Соня угаси властта и запали сърцата“ — беше заглавието в _Ейшън Таймс_; „Отказа се от властта, стигна до славата“ — написа _Таймс ъф Индия_. — Със своя отказ от властта Соня стана още по-популярна. Като „абдикира“, тя въведе понятието саможертва в речника на индийската политика. От лидер на партията Соня се превърна в лидер на нацията. Истинско чудо!

	* * *

	В бившия вицекралски дворец Раштрапати Бхаван се състоя кратка, но много важна церемония, която след една бурна седмица сложи край на кризата във властта. В събота, 22 май, след тридневната упорита съпротива срещу ръководителите на собствената й партия, Соня Ганди стана свидетел на клетвата на Манмохан Сингх като министър-председател в присъствието на президента. Това беше исторически момент, защото за първи път сикх беше назначен за правителствен ръководител. Човекът не мигна цяла нощ, тъй като множество негови религиозни съмишленици го приветстваха пред резиденцията му. Колко много се бяха променили нещата от времето, когато сикхите бяха преследвани като животни след убийството на Индира!
	След церемонията на клетвата Манмохан Сингх се приближи до Соня и с жест, напомнящ за постигнатата договорка, сведе леко глава, като че ли искаше ясно да покаже, че той ще управлява, но тя ще царува.
	Това беше исторически момент и поради това, че символизираше многообразието на Индия, възможностите за съжителство и нарастващата й социална мобилност. Соня Ганди, израснала като католичка, отстъпи властта на един сикх, роден през 1932 г. в много скромно семейство от Западен Пенджаб (днес принадлежащ на Пакистан) и известен с безупречната си почтеност. И това стана в присъствието на президента — мюсюлманина Абдул Калам, роден в много бедно семейство, специалист по ядрена физика. Преди по-малко от век никой не би предположил, че това може да се случи в страна, където до неотдавна животът на хората зависеше от произхода, а не от личните им заслуги. А само преди месец кой би могъл да предскаже подобна церемония между трима представители от различни религиозни малцинства?
	За броени дни Соня предизвика тиха революция, чието влияние щеше да се чувства години напред. Със своя отказ тя доказа, че политиката невинаги означава алчност. Освен това показа, че човек не става индиец само заради това, че по една случайност се е родил в Индия. Да бъдеш индиец означаваше да обичаш страната, да се обвържеш с нея и да можеш да поставяш интересите на нацията над собствените си интереси. Със своя исторически жест Соня Ганди напомни на индийците, че истинската сила на тяхната нация се корени в толерантността, в традиционното отваряне към другите, във вярата им, че всички религии са част от общото усилие на човечеството да намери смисъл в съществуването. Поради капризите на съдбата именно една християнка трябваше да върне достойнството и вярата на мнозинството индуси, които нито веднъж не се бяха почувствали представлявани от предишното правителство.

	* * *

	Тази вечер Соня се върна вкъщи доволна от изпълнения дълг. Беше предпочела да остане в сянката на трона, да сплотява народа, но да остави властта в ръцете на своя велик везир с тюрбан и побеляла брада.
	Най-после можеше да си отпочине след тази напрегната седмица. Преди да отиде в стаята си, тя мина през кабинета. Искаше да почувства присъствието на човека, когото продължаваше да обича както от първия ден, а може би и повече, ако любовта можеше да се измери. От горещината цветята от гирлянда около снимката на Раджив бяха започнали да увяхват.
	— Утре ще ги сменя — каза си тя.
	Остана загледана в образа на мъжа си. Затвори очи и се съсредоточи максимално, докато той се появи в съзнанието й. Почувства го толкова близо, че сякаш чуваше кадифения му ясен глас с безупречен английски акцент, който нашепваше в ухото й любовни слова… Струваше й се, че дори долавя мириса на чистата му кожа, примесен с аромата на жасмин от парфюма му. Пренесе се в миналото, към преживяното време, към най-хубавите спомени, които пазеше в сърцето си, защото миговете, прекарани заедно, бяха цяло богатство.
	Унесът й, приятен и едновременно мъчителен, трая кратко време, но беше много силен, защото мъртвите живеят в сърцата на живите. Когато отвори очи, погледна към другите снимки. Беше ги виждала милион пъти, но днес искаше да ги гледа отново и отново, може би защото й напомняха за смисъла на нейния живот. Раджив със своята усмивка продължаваше да кара сърцето й да тръпне. Винаги щеше да бъде така. Индира също, със своята способност да се надсмива на себе си, да не забравя рождения ден или заболяването на дете сред грижите за държавните дела. Сега повече от всякога Соня си даваше сметка, че беше наследила от Индира магията на династията и че прилагаше всичко научено от нея: търпение и упоритост, решителност и кураж, целенасоченост… Погледът й се спря на малка снимка на масата, на която бяха Махатма Ганди и Неру. В онези тъжни дни след смъртта на свекърва й тя беше потърсила утеха в кореспонденцията, като че ли по този начин можеше да направи връзка с нея. Несъзнателно беше научила още нещо за политическото лидерство. Сред документите на Индира беше попаднала на текст от Махатма Ганди до Неру: „Не се страхувай, имай вяра в своята истина: изслушвай проблемите на хората, но преди това се увери, че имаш достатъчно морален авторитет, за да те изслушат; бъди демократичен, но цени единствената аристокрация, която наистина си заслужава — благородството на духа“.
	Не беше лесен пътят от едно спокойно съществуване на доволна от живота си домакиня до бурната политическа дейност. Тя самата го беше определила като „история на светлина и сенки, на чудеса и неизбежност… Една история за вътрешна борба и изпитания, за това как преживяната загуба може да даде по-дълбок смисъл на съществуването“.*
	[* _What India Has Taught Me_, от Sonia Gandhi (Nexus Institute, Tillburg, 2007), стр. 16.]
	Но въпреки всички страдания, унижения, трудности и лоши моменти, тази вечер Соня се чувстваше полезна както никога досега. Като че ли изведнъж беше разбрала нещо, което чувстваше дълбоко интуитивно, но което все пак й се изплъзваше. Нещо, което бе свързано с дълбокия смисъл на живота. „Семейството, на което се посветих, когато се омъжих, се свеждаше до рамките на домашното огнище — щеше да напише Соня по-късно. — Днес моята преданост обхваща едно по-голямо семейство — Индия, моята страна, чиито хора ме посрещнаха толкова топло, че ме направиха една от тях.“* Соня беше откровена, като казваше, че не е италианка. Не беше, защото от член на фамилията Неру-Ганди се превърна в наследница на династията. А династията Неру-Ганди — това е Индия.
	[* _What India…_, op. cit., стр. 16.]



>	Епилог

	С отказа си от властта Соня стана още по-силна. Народът, който се възхищаваше от идеалите на хуманизма, я прие за свой политически водач и я почиташе като богиня. Това я направи най-влиятелната личност в Индия. Нейният престиж нарастваше в световен мащаб. Списание Форбс я класира сред трите най-влиятелни жени в света. Не беше зле за човек, който винаги е презирал властта.
	Беше обичана от народа не само защото възроди светския дух на една страна, намираща се на опасен завой; не само защото начело на една корумпирана и хаотична демократична система постави високо интелигентен човек, обединител с голям опит, а и защото успя да се докосне до мъжа и жената от улицата. Жените оцениха нейната саможертва като майка и съпруга, а мъжете — смисъла на нейната борба. Всички се възхищаваха на нейната отдаденост на семейните ценности. Разбираха страданието, което беше изживяла, когато загуби Индира и после, когато бе останала вдовица след убийството на младия й и прекрасен съпруг. Отъждествяваха се с нея.
	Болката от загубата на най-скъпите хора будеше съчувствие у хората, които всеки ден незабелязано и мълчаливо водеха живот, изпълнен със страдания и лишения. Ганди бяха обичани не защото бяха специално семейство, а защото бяха като всички обикновени хора. Например семейните кавги; презрението, което Неру изпитваше към съпруга на Индира; или напрегнатите отношения между Индира и жената на Санджай; или пък враждата между снахите. Това нямаше нищо общо с величието на духа, а точно обратното — с ежедневието в цял свят. Ако повечето от семействата изживяваха тези семейни драми насаме в дома си, Неру-Ганди ги изживяваха публично, при това управлявайки съдбата на най-голямата демокрация, съществувала някога. Как да не се впечатли човек от толкова обикновени хора, които обаче живееха при изключителни обстоятелства? Как да не изпита интерес към тази фамилия, която сега живееше разделена и се намираше в двата полюса на политическия спектър Соня и децата й се бяха посветили на партията Индийски национален конгрес, докато Манека и Фероз Варун на Индийската народна партия Бхаратия Джаната. От също такъв материал бяха създадени митологичните саги, които подхранваха въображението на народа от древни времена. За много обитатели на индийските села сагата Неру-Ганди, започнала през XIX век и продължила през XXI век, беше мостът, свързващ тяхното феодално минало с демократичното настояще и е надеждата за едно по-щастливо бъдеще. Ако преди династиите служеха за поддържане на обществения ред, сега служеха за укрепване на връзката между жителите на една и съща нация. Помагаха за обединението на страната. Тяхната роля напомняше за кралските семейства при конституционните монархии като Обединеното кралство, скандинавските страни или Испания. Така беше и с Бхуто в Пакистан, Бандаранайка в Шри Ланка или Рахман в Бангладеш. Това беше типична за азиатските страни традиция, въпреки че не изключваше и други краища на света. В Съединените щати политическите династии създаваха редовно сенатори, губернатори и президенти като Рузвелт, Кенеди, Буш или Клинтън. В други страни фамилията не управляваше, но „мантията“ се предаваше например от баща на дъщеря, какъвто бе случаят на Аун Сан Су Чи в Бирма. Несъмнено в Азия имаше най-плодородна почва за възпроизвеждането на политическите династии.
	В Индия много хора критикуваха „фамилната“ политика на династията. Считаха я за не особено демократична, но забравяха нещо важно. Въпреки че голяма част от електората бяха неграмотни, това не означаваше, че са невежи. В модерните династии на демократичните страни, било Кенеди, Буш или Ганди, постът не се наследяваше автоматично. Трябваше да се спечели, както направиха Индира и Соня. Ако някога династиите се налагаха на поданиците, то днес гражданите решаваха дали да бъдат управлявани от кланове или фамилии. Каква беше причината? Според някои индийският народ изпитва известна носталгия по управляващата класа от миналото — със своите набаби, раджи и цялата тълпа от крале, императори и сатрапи. Други го обясняваха с маркетинга. Фамилните имена играеха ролята на известни марки, като тези на пастата за зъби или препаратите, и това помагаше да се ориентират в маразма на местната политика. Някои пък смятаха, че това е начин да се защитят от злоупотребите на властта. Надяваха се, че тези, които са на върха, ще бъдат по-състрадателни и великодушни и няма да се отдадат на плячкосване и грабежи — поведение, характерно за чужденците.

	* * *

	Като логичен резултат от оттеглянето на Соня от властта престижът на династията Неру-Ганди нарасна. През 2006 г. на една конференция на ИНК в Хандарабад верните привърженици на Соня пожелаха да издигнат на по-висок пост сина й. Вече познатият хор от гласове аплодираше присъствието на Рахул. Соня им отговори, че не може да въздейства на сина си и че той е свободен да избере своя път. Рахул поиска време да помисли. Но през септември 2008 г. беше избран за един от генералните секретари на партията. Идеята беше да се внедрят млади хора в управлението с цел да натрупат опит за следващите общи избори. Рахул стана член на Управителния комитет — органа, който вземаше решенията на ИНК. За пръв път от много години съществуваше номер две в организацията, която разчиташе на пълната подкрепа на номер едно. В продължение на месеци Рахул обикаляше страната, за да сплотява своите последователи, и също като баща си започна да пренебрегва личната си сигурност. Хората от охраната му често се оплакваха, че им се изплъзва и не обръща внимание на инструкциите им. Също като баща си той смяташе, че политика се прави единствено сред хората. Много от конфликтите, възникнали по времето на Индира и Раджив, бяха решени, но едно публично лице, още повече от „династията“, винаги можеше да бъде нападнато от някой фанатик. През месец февруари 2007 г. на един митинг на Соня полицията арестува въоръжен с пистолет човек. Оказа се, че мъжът — чиновник в местната поща, не участваше в заговор, а просто имаше психически отклонения.
	Неотдавна убийството на тяхна приятелка от Пакистан им напомни колко уязвим и преходен е животът. Беназир Бхуто умря по същия начин както Раджив. И двамата не бяха на власт, но бяха на път да я спечелят отново. И двамата пренебрегваха своята сигурност, за да бъдат сред народа. Ганди знаеха, че атентатът срещу Беназир Бхуто трябваше да им послужи за урок. Ако не бяха предпазливи, и с тях можеше да се случи същото във всеки един момент. Дали Рахул се бе научил да не разчита на случайността? Ако чичо му Санджай беше по-предпазлив, щеше да е още жив. Неговите политически маневри, чрез които искаше да контролира сикхите, създадоха чудовище, което погълна майка му; Индира също не обърна внимание, когато й казваха, че трябва да се освободи от сикхските телохранители. Самият Рахул бе почувствал интуитивно какво щеше да се случи с Раджив… Дали представителите от това ново поколение бяха научили урока си от своите предшественици? Соня беше там, за да им го припомня ден след ден, за да не го забравят никога.

	* * *

	Приянка се беше оттеглила от политиката и водеше спокоен живот в Ню Делхи. Грижеше се за мъжа и децата си. През февруари 2008 г. замина за Южна Индия. Смяташе да го направи дискретно, но пресата я надуши веднага. Отдавна искаше да посети Налини Муруган — жената, която излежаваше доживотна присъда заради убийството на Раджив. Бяха изминали почти двайсет години от атентата в Сриперумбудур, но болката от загубата на баща й не отминаваше с времето. Тези рани никога не зарастват напълно. Приянка пожела да се срещне с жената, на която бе помогнала да се спаси от смъртната присъда. Беше помолила майка си да се намеси, за да я помилват. Защо бе отишла да я види? „Това е съвсем личен въпрос, лично посещение по моя собствена инициатива“ — заяви тя пред пресата. Когато се срещнаха лице в лице в разнебитената зала за посещения, двете жени се разплакаха. В края на срещата споделиха опита при раждането на децата си, защото и двете бяха родили с цезарово сечение. Говориха повече за живота, отколкото за смъртта, а това означаваше, че Приянка й е простила. Дали справедливостта и прошката не бяха необходими етапи, за да се примириш с една трагедия? Когато срещата приключи, Налини призна на брат си: „Посещението на Приянка като че ли пречисти всичките ми грехове“. Индуизмът учеше, че прошката не е израз на слабост, а на сила. Беше начин да се освободиш, да намериш спокойствие. „Срещата ми с Налини беше моят начин да се примиря с насилието и преживяната загуба.“ Приянка бе заявила това естествено и непринудено и същевременно смело и решително, като накрая завърши: „Не вярвам на гнева, нито на омразата и насилието. Няма да позволя тези чувства да завладеят живота ми“. Ганди винаги са стояли над омразата и враждебността. Господ да ги пази.

	* * *

	Соня живееше уединено в своята крепост на булевард „Джанпат“, макар че майка й Паола прекарваше зимите при нея. Присъстваше редовно на неделната литургия в десет часа в църквата на нунциатурата. Освен с децата си, общуваше с ограничен кръг близки приятели, същите, които имаха навремето с Раджив. Виждаха я рядко, само на официални събития. Не се смесваше с „бохемата“ на Ню Делхи, нито посещаваше дипломатическите среди. Понякога се срещаше с министрите от ИНК и с други лидери от коалицията. В качеството си на председател на партията и лидер на управляващата коалиция се виждаше с около трийсетина души на ден и преглеждаше десетки доклади. Малкият й кабинет в комитета на партията винаги беше пълен с бедни хора, които идваха да търсят помощ. Секретарката й беше инструктирана да приема всички.
	Вярна на традицията, наследена от свекърва й, тя се опитваше да гладува един ден в седмицата и всяка сутрин правеше йогийски упражнения. Жената, която един ден бе признала, че се чувства зле в индийско облекло, се бе превърнала в елегантна дама, носеща само сарита. Все още я очароваха платовете, традиционното занаятчийство и антиките. Щеше й се да разполага с повече време за четене. Всяка година през юни отива в къщата на стар семеен приятел — журналиста Суман Дубей в Косани, в подножието на Хималаите. Там успяваше да навакса с изостаналите четива. Обичаше тази планина. Напомняше й за Алпите от нейното детство и мечтаеше да си построи собствена къща, за да се спаси от горещините заедно с децата си. Пътуванията в чужбина обикновено бяха официални или пък отиваше да изнесе някоя лекция. Вече не беше толкова угрижена. Твърдеше, че се чувства „добре“ в политиката, въпреки думите на Беназир Бхуто: „Не аз избрах този живот. Той избра мен“, се отнасяха с пълна сила и за нея. Може би не беше уредила добре собствения си живот, но бе положила много усилия, за да уреди този на страната. Както противниците, така и симпатизантите й признаваха умението й да ръководи по всички правила едно коалиционно правителство — нещо, което нито Индира, нито Раджив си бяха поставили за цел да научат. Соня умееше да изграждат хармонични отношения с някои близки политически сътрудници, основаващи се на взаимна лоялност. Индира никога не би създала връзка като тази, която свързваше Соня с Манмохан Сингх.
	Едно от големите й постижения беше борбата с корупцията. Раджив бе констатирал, че 85 процента от всичките разходи за развитието на Индия отиваха в джобовете на бюрократите. За да го избегнат, Соня и Манмохан Сингх успяха да наложат гласуването на нов закон в парламента. Той даваше възможност за достъп на всеки гражданин до офертите на договорите за публичен търг и по този начин да се избегнат злоупотребите и подкупите. Така хората с позиции във властта трябваше да са много по-предпазливи, когато вършеха измами, защото съществуваше реална опасност да попаднат в мрежата на закона. Соня и министър-председателят знаеха, че именно реформите, модернизацията и прочистването на държавата от корупцията бяха ключът към развитието на Индия; че независимо от всичко през последните петнайсет години това беше страната с най-бързи темпове на растеж в света след Китай. Според предвижданията, ако успееха да проведат тези реформи, след около две десетилетия индийската икономика щеше да заеме трето място в света. Загърбила своето архаично минало, страната щеше да навлезе в света на науката и технологиите. Старата мечта на Неру щеше да се осъществи.
	Днес обаче бедните живееха единствено с утехата от официалните прогнози, според които след време доходите на глава от населението ще се увеличат трийсет и пет пъти. Те бяха най-голямата грижа на Соня. Може би заради католическото й възпитание или защото беше родена в скромно семейство там, в планината Азиаго, но тези контрасти в Индия я нараняваха дълбоко. Индира нали казваше, че това, което се говори за Индия, както и обратното, са еднакво верни. В Бомбай се намираше най-големият в цяла Азия квартал с бидонвили и имаше най-голям брой малолетни проститутки в света, но той стана четвъртият град на планетата по брой на милиардерите. Един от тях бе подарил на жена си самолет за четирийсет и четвъртия й рожден ден. Как можеше да свикне с тези контрасти? Как беше възможно държавата да не построи тоалетни в гетата, да достави тебешири в училищата или чисти спринцовки за селските диспансери, като в същото време космическата й програма беше на нивото на която и да е западна сила и дори по-добра. Ако някой ден свикнеше с това, в същия този ден щеше да зареже политиката.
	Соня се обгради с експерти по икономическото развитие като активистката Аруна Рой и белгийския икономист Жан Дрезе, който живееше в беден квартал на Делхи с индийската си жена. Двамата със Соня нахвърлиха план за подпомагане на селските райони. Той изискваше най-голямото усилие, положено някога от индийската държава за подобряване положението на селските населени места.
	Имаше обаче огромни пречки за практическото осъществяване на тази програма. Индия, със своите разнебитени летища, разбити пътища, огромни гета и обеднели села, се нуждаеше от всичките си средства за изграждане на инфраструктура от всякакъв вид. В тази надпревара за развитие съдбата на най-бедните оставаше без приоритет в плановете на технократите, които управляваха страната. В правителството преобладаваше становището, че развитието ще обхваща все по-голям брой хора и по този начин бедността постепенно ще бъде ликвидирана. Това беше идея, защитавана и от Раджив. „Но кога?“ — питаше Соня, без да забравя поетия ангажимент към бедните, гласували за нея. Противопоставяше се на прекалено техническите аргументи на собствените си съюзници — хора, които самата тя бе издигнала във властта, включително и всемогъщия министър на финансите. Според него с тази програма се отдалечаваха от икономическите правила. Според нея бяха крайно необходими, за да придадат смисъл на властта, която народът й беше поверил. Нали Виктор Юго беше казал, че „всяка власт е задължение“? Соня не го забравяше и не се отказваше от борбата си. В районите, в които успяха да осъществят реформата, гарантираща сто дни на заетост, селяните забелязаха разликата. Това беше разликата между бедността и мизерията. Програмата не ги спасяваше от бедността, но им помагаше да не изпаднат в мизерия — състояние, при което към материалния недоимък се добавя и отчаяние. Това беше разликата между живота и смъртта. Другата програма беше по-трудно осъществима. Ставаше въпрос за отпускане на банкови кредити на селяните при много ниска лихва, за да ги освободят от високите лихви на заемите, сключени с местни лихвари, които често ги тласкаха към самоубийство. Това беше стар проблем, който Индира искаше да разреши по времето, когато бе въведено извънредното положение. Беше труден за решаване въпрос, защото мнозинството селяни бяха неграмотни и не знаеха какво значи да отидеш в банка. Важното беше да им се посочи изход, лъч надежда, да разберат, че никой не бива да посяга на живота си само защото не може да върне шепа руини. Благодарение на Соня „най-бедните сред бедните“ (както тя ги наричаше, използвайки популярния израз на друга европейка, оставила следа в Индия — Майка Тереза) имаха верен съюзник в нейно лице. Съюзник, който мислеше за тях всеки ден, всеки миг — било от върха на властта, било извън нея.


>	Историята продължава

	През май 2009 г. Индия потвърди още веднъж доверието си в нея. Сякаш цялата страна й бе благодарила, че през последните пет години не бе имало сериозни етнически стълкновения; бедните, които съставляваха 80 процента от електората, също бяха изразили признателността си за политиката й за заетост в селските райони и на опрощаване дълговете на земеделците. Отново, противно на всякакви прогнози, коалицията, управлявана от Соня, спечели на последните общи избори, като й липсваха само седем места до абсолютното мнозинство. Това беше най-добрият резултат на ИНК през последните двадесет и пет години. Колко път бе изминала от плахото си влизане в политиката преди малко повече от десет години! Соня отново отказа премиерския пост, който партията й предложи. Отново постави Манмохан Сингх на този пост. Но вече не беше необходимо да се обединяват с трудни съдружници като комунистите, регионалните лидери или кастите, за да съставят коалиционно правителство. Сега бяха по-свободни да вземат решения, да управляват, да дадат на Индия това, от което се нуждаеше най-много — стабилност.
	В тези избори (този път гласуваха седемстотин и двайсет милиона индийци) се открои фигурата на едни леко стеснителен младеж, когото мнозина смятаха за прекалено мек и добродушен, също като баща си на неговата възраст. Рахул Ганди работеше в сянка, реформирайки партията в щата Утар Прадеш — люлката на Индийския национален конгрес и ключово място поради високата гъстота на населението си. Успя да влее нова живителна сила и да демократизира организацията. На онези, които го обвиняваха, че прилага остаряла династична система, той отговаряше: „Това, че съм продукт на системата, не означава, че не мога да я променя“. Добавяше, че е могъл да го направи именно защото е един Ганди. В действителност умееше да стигне до сърцата на младите хора в една страна с младо население. Беше изминал осемдесет и седем хиляди километра, за да говори на сто и двадесет митинга пред ентусиазирани множества. Имаше големи заслуги за победата, представяйки се като кандидат на бедните и защитавайки светската държава и реформата. Мнозина виждаха в него четвъртия министър-председател от семейството. Но Рахул не бързаше да стигне до властта може би защото знаеше, че иска или не, един ден ще дойде и неговият ред. Манмохан Сингх не успя да го убеди да заеме някакъв пост в правителството му. За момента Рахул предпочиташе да работи в сянка, зад кулисите, да живее нормален живот. Беше задълбочен в себе си човек, също като майка си. Около него сякаш съществуваше някаква конспирация: книжарите от „Кхан Маркет“ (много обичаше да чете), собствениците на ресторанти, приятелите и колегите му мълчаха, когато ги питаха за последния Ганди. Колкото до емоционалния му живот, знаеше се, че в продължение на четири години (до 2007 г.) бе имал връзка с една испанска архитектка на име Вероника, която живееше в Барселона. Но тази история беше приключила. Сега беше сам, изправен пред съдбата си, близо до върха. Не успя обаче да скрие декларацията за имотното си състояние, която според индийския закон той трябваше да огласи преди изборите. Така се разбра, че Рахул не притежава нищо, освен една незначителна банкова сметка. На свое име нямаше къща, нито акции, нито кола, нито дори мотор. Декларацията на Соня показваше, че притежава само една къща в Италия, вероятно в Лузиана, където беше родена. Ганди бяха скромни и никога не бяха използвали властта, за да се обогатяват. Народът го знаеше и вероятно затова продължаваше да гласува за тях.
	Нещата не стояха така с другия клон на семейството. Имотните декларации на Манека и на сина й Фероз Варун показаха, че притежават цяло състояние… Откакто бе завършил образованието си в Лондон, Фероз Варун живееше с майка си и двамата продължаваха да участват активно в индуистката коалиция Бхаратия Джаната. Като малко момчето беше пристрастено към поезията. Дори публикува своя стихосбирка. Казваше, че иска да покаже „силата на езика“. И наистина успя да покаже тази сила с острата си и злъчна критика срещу религиозните малцинства и дори срещу леля си Соня, „една чужденка, неспособна да бъде лидер в Индия“, както бе заявил на изборите през 2004 година. По време на тази кампания Фероз Варун стана за смях пред цялата нация. На един митинг в своя избирателен район се заяде с мюсюлманите, като ги призова да се върнат у дома си в Пакистан и добави подигравателно: „Кой би искал приятелите му да се казват Мустафа или Мохамед? Самото споменаване на тези имена плаши…“ Обвини християните за това, че имат глупостта да подават и другата си буза: „Когато те ударят, трябва да отсечеш тази ръка, така че в бъдеще да не може да ти навреди“. Дори Махатма Ганди не беше пощаден от атаките му.
	Но този път дърдоренето му струваше скъпо. По искане на изборната комисия властите го пратиха в затвора с обвинение за „подстрекателство към етническа омраза“. Дори на майка му не беше разрешено да го посети, въпреки силната й позиция. Пресата разпространи новината, че всъщност не е завършил образованието си в Лондон поради слаби оценки. Приянка заяви, че е натъжена от думите на своя братовчед, които „противоречаха на принципите, за които Ганди бяха живели и за които дадоха живота си“. След три седмици Фероз Варун излезе от затвора — малко отслабнал, но все така безскрупулен. „С кого ли ще се захване сега?“ — питаха се индийците, които още щом се върнеха от работа в колибите си или в луксозните си жилища, веднага пускаха телевизора, за да следят на живо сериала, който „фамилията“ им предлагаше. Въпреки че Индийската народна партия претърпя шумен провал на национално ниво, Фероз Варун и Манека бяха избрани за депутати от съответните им райони. Ако Неру знаеше колко много бе постигнало потомството! Сега, сто и двадесет години след раждането му, четирима от членовете на семейството заемаха места в парламента — две снахи и двамата им синове, но седяха на противоположни банки. Сагата на династията Неру-Ганди продължаваше.


>	Благодарности

	Съжалявам, че не мога да цитирам имената на всички, които ми помогнаха да извърша това продължително проучване в Италия и Индия, защото предпочитат да останат анонимни. Сърдечно им благодаря за предоставената ми информация, без която нямаше да мога да напиша тази книга.
	Искам да изразя специално моята дълбока благодарност към жена ми Сита за нейната подкрепа, за компанията й и за доброто й настроение по време на изследователските ни пътувания и дългите месеци на писане.
	Без ценното съдействие на моята издателка Елена Рамирес през целия процес на работа и без нейния ентусиазъм това приключение щеше да бъде много по-трудно. За теб, Елена, е моята най-дълбока благодарност, както и за целия екип от издателство „Сейкс Барал“ и групата „Планета“, взели участие в изработването на книгата.
	Благодаря на Доминик Лапиер, която вярваше в тази история и ме окуражи да я напиша. Разказа ми забавни случки с Индира, която обикновено я приемаше при пътуванията й до Индия.
	Цялата ми признателност към Микелгуглиелмо Тори — преподавател по модерна и съвременна история на Азия в университета в Торино, виден специалист и влюбен в Индия човек. Благодаря за съветите и помощта му, както и за ценното време, което отдели, за да разсее съмненията ми и да коригира текста.
	Благодаря също на Ева Борегеро; на Алваро Ентерня за неговие старателни и уместни поправки; на Бернадет Лайнер; на Кристиан и Патрисия Бойер.
	Специална благодарност на Камал Парек, който ни напусна през септември 2007 година. Винаги ще ми липсват обясненията му, отдадеността му, а и най-вече удоволствието от неговото приятелство.
	Моята признателност към Ашвини Кумар, който ми разказа забавни случки от периода на управлението на Индира Ганди и ми осигури ценни контакти; също и към ген.-лейт. Далбир Сингх — национален секретар на Общоиндийския работен комитет на ИНК. Не забравям също и Мани Шанкар Аяр — приятел на Раджив Ганди и министър в днешното правителство, нито неговата племенница Палави Аяр и съпруга й Хулио Ариас.
	Благодаря и на нашите стари приятели Франсис Уазиарг и Аман Натх, които винаги бяха на разположение.
	И на Кристиан фон Щиглиц, който толкова великодушно сподели с мен спомените си от Раджив и Соня, както и на Джосто Мафео, който ми разказа подробно за живота в Орбасано.
	Благодаря също на Алекс Ерлих, Фарах Кхан, Джозефина Йънг и Нело дел Гато за тяхната помощ, компания и гостоприемство. И на Андрес Трапиельо и Лаура Гаридо.
	Накрая искам да благодаря на Сусана Гарсес и на авиокомпания КЛМ за тяхната подкрепа и съдействие.


>	Библиография

	Чувствам се специално задължен на пет книги, които бяха особено полезни за мен:
	Adams, Jan and Whitehead, Philip, _The Dynasty — The Nehru Gandhi Story_, Penguin Books, 1997.
	Frank, Katherine, _Indira: The Life of Indira Nehru Gandhi_, Harper Collins, 2002.
	Gandhi, Sonia, _Rajiv_, Viking-Penguin, India, 1992.
	Jayakar, Pupul, _Indira Gandhi: a biography_, Penguin, New Delhi, 1995.
	Kidwai, Rasheed, _Sonia_, Penguin, 2003.
	И още:
	Alexander, P.C., _My years with Indira Gandhi_, Vision Books, 2001.
	— — —, _Through the Corridors of Power An inside Story_, Harper Collins.
	Ali, Tariq, _The Nehrus and the Gandhis_, Pan Books, 1985.
	Ansari, Yusuf, _Triumph of Will_, Tara-India Research Press, 2006.
	Asaf, Ali Aruna, _Indira Gandhi: Statesmen, Scholars and Friends_, New Delhi, 1985.
	Bhagat, Usha, _Indiraji through my eyes_, Penguin, India, 2006.
	Bhanot, Arun et al., _Sonia Gandhi, a biography_, Diamond Books, 2005.
	Carras, Mary, _Indira Gandhi in the crucible of leadership_, Beacon Press, 1979.
	Chatterjee, Rupa, _The Sonia Mystique_, Virgo Publications, New Delhi, 2000.
	Chatwin, Bruce, _?Qu? hago yo aqu?? (What am I doing here?)_, El Aleph, 2002.
	Dhar P.N., _Gandhi, The Emergency and Indian Democracy_, Oxford Uni. Press, New Delhi, 2000.
	Frankel, Francine R., _India’s Political Economy_, Oxford India Paperbacks, 2005.
	Gandhi, Indira, _Letters to an American Friend_, HBJ, New York, 1985.
	— — —, _What I Am_, in Conversation with Pupul Jayakar, Indira Gandhi Memorial Trust.
	— — — , _My Trust_, Vision Books.
	Gandhi, Maneka, _Sanjay Gandhi_, Vakis, Feffer & Simons, New Delhi, 1980.
	Gandhi, Sonia, _Two alone, two together_, Penguin, 2004
	— — —, _Living Politics_, Nexus Institute, 2008.
	— — —, _Rajiv’s World_, Viking Penguin, India.
	Gill, S.S., _The Dynasty — A Political Biography of Premier Ruling Family of Modern India_, Harper Collins Publishers, India.
	Guha, Ramachandra, _India after Gandhi_, Harper&Collins, New York, 2007.
	Khilkani, Sunil, _The idea of India_, Penguin, 1997.
	Lapierre, Dominique and Collins, Larry, _Esta noche la libertad (Freedom tonight)_, Plaza y Jan?s, 1975.
	Luce, Edwards, _In Spite of the Gods_, Doubleday, 2007.
	Malhotra, Inder, _Dynasties of India and Beyond Pakistan — Sri Lanka — Bangladesh_, Harper Collins.
	Masani, Zareer, _Indira Gandhi_, Hamish Hamilton, London, 1975.
	Mehta, Ved, _Portrait of India_, Farrar, Strauss & Girould, New York, 1970.
	— — —, _Rajiv Gandhi and Rama’s Kingdom_, Yale Univ. Press, 1983.
	Mehta, Vinod, _The Sanjay Story_, Jaico Pub. Co., Bombay, 1978.
	Moraes, Dom, _Mrs Gandhi_, Jonathon Cape, 1980.
	Nanda, B.R., _The Nehrus_, The John Day Co., 1963.
	Nath Mishra, Dina, _Sonia the unknown_, India First Foundation, 2004.
	Nehru, Jawaharlal, _An Autobiography_, Oxford University Press, 2002.
	— — —, _The discovery of India_, Penguin, New Delhi, 2004.
	Nugent, Nicholas, _Rajiv Gandhi—Son A Dynasty_, BBC Books.
	Paul, Swaraj, _Beyond Boundaries_, Viking, 1998.
	Prakash, Surya A., _Issue of Foreign Origin — Sonia under Scrutiny_, Indian First Foundation.
	Singavarapu, sir Dr. Ravi, _Sonia Gandhi through a different lens_, Fultus Publishing, 2004.
	Singh, B.P. Varma and Pavan K., _The Millennium Book on New Delhi_, Oxford.
	Singh, Darshan, _Sonia Gandhi: Tryst with Destiny_, United Children’s Movement, 2004.
	Singh, Kushwant, _Truth, Love & A Little Malice_, Penguin, New Delhi, 2002.
	Thapar, Raj, _All These Years_, Seminar Publications.
	Torri, Michelguglielmo, _Storia dell’India_, Laterza, Rome, 2000.
	Tully, Mark, _No Full Stops in India_, Penguin, 1991.
	Vasudev, Uma, _Indira Gandhi: Revolution in Restraint_, Vikas, New Delhi, 1973.
	Von Tunzelmann, Alex, _Indian Summer_, Henry Holt, New York, 2007.
	Yunus, Mohammed, _People, Passions, Politics_, Vikas, 1980.
