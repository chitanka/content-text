D>
	На Хелън, която ми спаси живота
D$


>
	Сърдечно благодаря на:
	Най-добрата ми приятелка Хелън Найт, благодарение на чиято невероятна щедрост тази книга се появи на бял свят; на редактора ми Чарлз Спайсър, чиито професионализъм, доброта, търпение и ентусиазъм са ненадминати; на неговата асистентка Алисън Каплин, която е извор на чиста радост; на суперагентите ми — удивителния Ръсел Галън и изумителния Дани Барър; на приятелката ми Шери Готлиб, която изслушва жалбите ми за сюжета и винаги дава мъдри съвети; на Маус и Бил, чието гостоприемство озарява дните ни; и най-вече на Джордж, мой партньор от трийсет и една години — докато пишех книгата, той готвеше, чистеше, изпълняваше всякакви поръчки и ме глезеше… охотно! Обичам те пламенно, скъпи.


>	Пролог

	__Кулата__
	__Крепостта „Равалдино“__
	__10 декември 1499__

	Краят на света ще настъпи, казват просещите монаси, на първи януари 1500-ата година; търпението на Бог се е изчерпило и Той ще порази злосторниците. Онази прословута Касандра, монахът Савонарола от Флорентина, твърди, че Бог е особено разярен от безочливите плътски прегрешения на папа Александър, довел шестнайсетгодишната си любовница и незаконните си деца да живеят с него във Ватикана.
	През този страшен ден, тръбят пророците, земята ще се разтърси и ще се превърне в прах, а ние, грешниците, ще паднем с писъци на колене. За злодеите няма да има милост. Безверниците ще бъдат хвърлени завинаги в огненото езеро. Бедствие ще погуби света и ново царство ще заеме мястото му.
	До Коледа остават четиринайсет дни и ако трябва да се вярва на праведните, от Божия гняв ни делят едва три седмици. Питам се дали с моята господарка Катерина ще доживеем да го видим.
	Сега обаче е полунощ и отвъд стените на крепостта „Равалдино“ цари тишина. Лежа на тесния нар в дрешника на моята господарка — в момента вмирисан на война, защото е превърнат в склад за амуниции и барут вместо за диадемите и роклите на Катерина. Жадувам за сън, но напоследък той не идва лесно.
	Особено тази нощ с шума, долитащ от леглото в спалнята на господарката ми. Ръката ми изтръпва и за да я раздвижа, се обръщам на другата страна върху грапавия и неудобен нар, където не съм свикнала да спя. Заставам с лице към кадифената завеса, която закрива вратата на дрешника.
	За жалост не я закрива достатъчно. Ивицата плат е възтясна и през пролуката между нея и камъка зървам Катерина, седнала по средата на голямото легло, осветено от лампата върху нощната масичка. Гола е и бялата й кожа излъчва топло сияние, сякаш е потопена в мед; тялото й е високо и стройно, талията — след многото деца — тънка. С гръб към мен тя е възседнала любовника си, язди го буйно и красивите мускули по раменете, гърба и ръцете й трептят, а гъстата й тъмноруса плитка се вее като махало над гръбнака й.
	Настоящият й любовник — Джовани ди Касале — лежи отпуснат под нея и стене от удоволствие и изтощение, отметнал глава върху възглавницата. Дългите му, костеливи крака стърчат под крепките хълбоци на възлюбената му. Той е на четирийсет — само четири години по-възрастен от ненаситната Катерина — но изглежда с две десетилетия по-стар. Червенокос е, олисял, с увиснала кожа, болезнено бяла като рибешки корем. Катерина се подпира за миг върху гърдите му и кожата му се раздрусва под дланите й. Той е секретар на господарката ми, не е войник.
	След целодневно военно учение и проверка на артилерията графиня Катерина Сфорца, владетелка на Форли, все още е пълна с похот и енергия. Тя отдръпва ръце от луничавите гърди на Джовани; хълбоците й описват бавен кръг, прилепнали плътно върху неговите, сякаш да го смелят. Джовани въздиша шумно от наслада.
	Сцената предизвиква слаб трепет между краката ми, но тревогата помрачава желанието ми да потърся удоволствие. Стисвам клепки и се обръщам гърбом към завесата, безсилна дори да си запуша ушите с пръсти.
	Трудно се заспива напоследък дори и без подобни пречки. Преди седмица напуснахме удобството на „Рая“, както Катерина нарича разкошните си покои с удивителен изглед към близките Апенини. Седмица преди това тя изпрати тайно всичките си ценности — изящни рокли, накити, мебели, килими, както и децата си, с изключение на едно — на сигурно място във Флоренция. Сега се намираме в най-безопасната кула в крепостта „Равалдино“ в самия край на град Форли, чиято владетелка е Катерина. Тя е графиня и на Имола — по-голям град на половин ден езда, обкръжен в момента от папската войска.
	Падне ли Имола, най-вероятно ще паднем и ние.
	Тук, в главната кула, има малко прозорци, сивите стени не са покрити с картини и гоблени, върху грубите каменни подове няма килими; единствените мебели са леглото, гардеробът, нощната масичка и масичката за легена с вода, над който виси голямото, фино полирано огледало, което Катерина настоя да вземе. Блажените стенания на графинята на Форли стават по-шумни и по-трескави, сливайки се със стоновете на Джовани, най-после вдъхновен напълно от усилията й.
	Точно когато от гърлото на Джовани се изтръгва екстатичен вик — и господарката ми се засмива тихо, доволна от необузданата му наслада — по дебелата врата от дърво и желязо отекват удари. Тропотът е толкова настойчив, че веднага скачам от нара, мятам върху раменете си шала, сгънат до възглавницата ми, и дръпвам завесата на дрешника. Тръгвам бързо към вратата, вежливо извърнала поглед от любовниците, които се разделят припряно и започват да навличат дрехите си.
	— Кой е? — извиквам.
	— Ридолфо Налди. Идвам от крепостта „Имола“. Нося вест от брат ми Диониджи.
	Тръпка — надежда и страх едновременно — минава през мен. Надничам през шпионката да потвърдя самоличността на пратеника и да се уверя, че е сам. Доволна, кимам през рамо към Катерина, която нарежда на любовника си с безапелационния авторитет на пълководец:
	— Месер Джовани, доведете веднага сина ми.
	Дава ми знак да отключа.
	Подчинявам се. Вратата се отваря навътре; Джовани излиза, Ридолфо влиза. Двамата се разминават отблизо, подчертавайки разликата във височината и телосложението. Джовани е нисък и слаб, макар и мек и отпуснат; Ридолфо се извисява с цяла глава над него и е почти три пъти по-широк. Плешив е, с надиплена кожа в основата на едрия череп; вратът му е широк колкото бедрото на Катерина. Грамадните ръце обаче, които стискат шапката му, треперят, а валчестите му, месести черти са размекнати от шок и ужас. Катерина му махва нетърпеливо с ръка и той пристъпва тежко вътре, разпръсквайки остра миризма на застояла пот. Синята му униформа, явно носена дни наред, е лекьосана от смазка за оръдия. Затварям вратата зад него и той не се покланя, а се свлича на колене пред графинята.
	Виждала съм Ридолфо неведнъж. Както брат си Диониджи — кастелан на крепостта в Имола — той не е страхливец, ала в очите му блести такъв страх, че очаквам всеки момент да се разридае. С господарката ми, естествено, се досещаме какво ще ни каже, но аз не искам да повярвам, преди да чуя думите.
	— Ваше Сиятелство — гласът му, твърде писклив за огромното тяло, пресеква. — Нося вест от брат ми.
	— Разбрах — отвръща тихо Катерина и чака.
	Ридолфо си поема тежко дъх и излива наведнъж новината.
	— Гражданите се предадоха без борба на войската на херцог Валентино. Брат ми Диониджи удържа крепостта ви. Оръдията на Валентино обаче пробиха стената. Диониджи се би храбро и умело, но без помощта на града не успя да ги отблъсква дълго. — Той сведе глава и изхлипа тихо. — Диониджи се сражава смело. Раниха го в главата, Ваше Сиятелство. Дори след като стана ясно, че ще го сразят, и въпреки болката, Диониджи отказа да се предаде, да напусне поста си и да чуе обещанията и заплахите на херцога. Предаността му и готовността му да умре за вас впечатлиха Валентино. Той се съгласи на тридневно примирие, та Диониджи да ме проводи да се допитам до вас дали искате да изпратите подкрепления, за да защитим крепостта.
	Докато говори, изгарящ студ пропълзява по гръбнака ми и се разпростира навън. Призлява ми.
	Графинята на Форли извръща лице от коленичилия гигант; устните й се разкривяват от гняв.
	— Кучи синове! — процежда през зъби. — Диониджи щеше да победи, ако не се бяха разкрачили като курви пред Валентино!
	Има предвид поданиците си в Имола, предали се малодушно на херцога още преди да влезе в града.
	— Платиха си, Ваше Сиятелство — обяснява й Ридолфо. — Армията на Валентино плячкоса града и изнасили всички жени, дори монахините. Херцогът избра най-красивите за себе си. Говори се, че всяка нощ спи с различна жена.
	При тези думи гневът на Катерина лумва още по-силно. Тя се овладява, изопва рамене, изглажда чело и по лицето й се изписват гордост и самоувереност. Единствено разрошената й коса и омачканата нощница разсейват илюзията, че провежда дворцова аудиенция.
	— Валентино знае, че нямам излишни войници — проговаря най-сетне. — Крепостта е изгубена, ала не по вина на месер Диониджи. Той заслужава възхищение. Искам да знам обаче какво му готви херцогът.
	— Ще позволи на Диониджи и на хората му да напуснат крепостта и да стигнат невредими до Форли — отговаря бързо Ридолфо. — Херцогът е искрен, Ваше Сиятелство, иначе нямаше да разреши да дойда. Настоя да… — гласът му се разтреперва отново — … да ви съобщя, че вие сте следващата му цел.
	Катерина посреща заплахата с повдигнати златисти вежди и нищо повече.
	— Върни се в Имола — заповядва на Ридолфо — и предай дълбоката ми благодарност на месер Диониджи. Кажи му, че е изпълнил дълга си с чест и освобождавам него и хората му от служба.
	— Благодаря, Ваше Сиятелство! — широкото лице на Ридолфо се разкривява от облекчение; той закрива очи с месестите си длани и изхлипва; после поглежда към Катерина с блеснали очи и скули. — Брат ми пита… с цялото си уважение… дали ще освободите съпругата и децата му, за да отидат при него.
	Катерина се изсмива; явно е забравила, че си е осигурила изключителната преданост на Диониджи, като е задържала в плен семейството му.
	— Разбира се, разбира се!
	Точно когато Ридолфо я обсипва с благодарности, любовникът и секретар на графинята на Форли — Джовани — влиза с най-големия й син, двайсетгодишния Отавиано. Катерина дръпва настрани секретаря си и делово го инструктира шепнешком. Джовани кимва и помага на разчувствания Ридолфо да се изправи на крака. Двамата излизат и Катерина насочва вниманието си към сина си; аз се опитвам да остана незабележима. Катерина не би се посвенила да ме отпрати, ако предпочита да говорят на четири очи; щом не ме е освободила, значи иска да присъствам. И така, наблюдавам от почтително разстояние напрегнатата среща между майка и син.
	Не е лесно да обичаш младеж като Отавиано. Той е ленив и вял, за разлика от неуморната си, амбициозна майка; тя е смела, той вечно се вайка. Не е наследил нито красивата й външност, нито будния ум и крепкото й тяло. Макар от месеци да го обучава да се сражава, лицето и фигурата му не са изгубили детската си пухкавост; заобленият му корем се вижда ясно под дългата вълнена нощна риза. Носът и устните му са широки и месести, лицето — кръгло, жестовете — мудни. Прическата му е като на паж — тъмнокестенявата коса се спуска три пръста под брадичката, а клечестият му бретон стига до веждите. Дори сега, извикан спешно посред нощ в покоите на майка си, той търка очи и се мръщи недоволно, задето са го събудили. Не след дълго ще навърши пълнолетие и ще стане владетел на Имола и Форли, ала не проявява особен интерес към тънкостите на управлението и предпочита да го оставя в ръцете на майка си.
	Катерина пристъпва към него и отпуска длани върху раменете му. Той е няколко пръста по-висок от нея, но много, много по-широк.
	— Сине — подхваща бързо тя без драматизъм, — крепостта в Имола е паднала. Месер Джовани ще ти осигури ескорт до Флоренция. Не бива да губим нито минута повече. Куфарът и конят ти ще те чакат пред западната порта. Подготви се веднага и тръгвай.
	— Имола е паднала? — очите на Отавиано се разширяват; изглежда искрено изумен, сякаш е очаквал друга новина да е накарала Катерина да го измъкне от леглото по това време. — Сигурна ли си, майко?
	Поглежда ме, все едно търси друго мнение; аз свеждам глава.
	— Да — кимва твърдо господарката ми. — Обсъждахме го няколко пъти. Сега е време да действаме. — Тя се надига на пръсти и го целува по челото. — Върви! Скоро ще унищожим Валентино и ще те видя пак — тук, в тази крепост.
	Отавиано се поколебава.
	— Но… наистина ли си в безопасност?
	Катерина се засмива и го побутва.
	— Глупаво момче! Побързай! Чакат те.
	Отавиано й хвърля последен печален поглед; явно едва сега му хрумва, че не бива да оставя майка си да се сражава сама с френската и папската армия. Катерина обаче го побутва отново, този път леко раздразнена. Той я целува бавно и тържествено по устните, обръща се и с провлечена стъпка излиза от стаята.
	— Ще те повикам у дома веднага щом опасността отмине! — подвиква му Катерина с ведър тон.
	Вратата се затваря зад гърба му и мнимата й ведрост се изпарява; отива до леглото и сяда рязко, тежко на ръба. Притиска с длани очите си и устните й се разкривяват. Заставам до нея и отпускам нежно ръка върху рамото й.
	— Добре съм — успокоява ме тя иззад пръстите си, но чувам сълзите в гласа й. Не помръдваме дълго, после Катерина отпуска едната си ръка и потупва дюшека до себе си. — Джовани няма да се връща тази вечер. Легни да спиш до мен.
	Подчинявам се и лягам до нея. Нощната лампа не угасва. Катерина се взира в тавана; мисли. Затварям очи и с всички сили се преструвам на заспала. След час, навярно два, Катерина изгася лампата. По дъха й обаче познавам, че не може да заспи. Аз — също. Лежим будни до зори, потопени в ужаса, който предстои.

	* * *

	Новината за падането на Имола се разпространява бързо във Форли; многобройната войска на Валентино е само на два дни път пеша оттук. Следващата вечер двама градски старейшини идват в крепостта „Равалдино“, където е потърсила убежище графинята на Форли.
	За съжаление по време на срещата не съм в състояние да послужа като винаги присъстващ талисман на господарката ми. Половин час по-рано Катерина се е насладила на гореща вана и аз използвам все още топлата вода, когато старейшините пристигат и молят за аудиенция. Тя ми позволява да остана във ваната, ала предполагам, че появата на гражданите не вещае нищо добро. Затова се изкъпвам възможно по-бързо и с мъка нахлузвам долната риза и роклята върху все още влажното си тяло.
	Срещата между Катерина и старейшините продължава само няколко минути. Докато изляза бързо от новите покои на Катерина и изкача стръмните стълби до „Рая“ — пищния апартамент, построен в по-мирни времена, където посреща гостите си — месер Лудовико и месер Николо слизат надолу и се разминаваме. Придружава ги един от личните телохранители на графинята, за да ги преведе през лабиринта на крепостта.
	Те ми кимват любезно и сърдечно, макар че очевидно са разтревожени — всеки би изглеждал така, ако армията на Валентино марширува към него. Кимвам в отговор и им правя път, изпълнена с облекчение при вида на спокойните им изражения. Явно не са се счепкали с графинята; навярно са дошли да й засвидетелстват подкрепа.
	Въодушевена, повдигам поли и продължавам бързо нагоре. Сварвам Катерина в почти голата приемна. Станала е от стола си, зад който стои втори телохранител с безизразно лице, и се е повдигнала на пръсти пред прозореца. Проточила врат, се взира надолу към каменния двор, който месер Лудовико и месер Николо ще прекосят на излизане от крепостта.
	Влизам и се покланям, тя ме поглежда през рамо и тутакси разбирам, че всичко е изгубено.
	— Кучи син! — изругава тя. — Изчадие на мръсна курва!
	Устните й треперят, зъбите й са стиснати, сините й очи — разширени от ярост. Не помръдвам, оставам приведена. Тя се обръща отново към прозореца и продължава тирадата си.
	— Луфо Нумай! — изкрещява. Луфо Нумай е най-богатият човек във Форли; от няколко години е в Градския съвет и се смята за изразител на мнението на гражданството. — Предател! Убедил ги, че нямат шанс с мен. Армията на Валентино щяла да ги избие до крак, по-безопасно било да се предадат! — Тя се изсмива диво. — Скоро ще разберат какво сполита всеки, доверил се на херцог Валентино!
	Вдигам глава.
	— Значи гражданите на Форли…? — прошепвам.
	— Няма да се бият, за да ме защитят — довършва тя с лице към прозореца. Горчивите думи замрежват стъклото и тя ги изтрива гневно, втренчена в двора долу. — Ще изпратят посланик да съобщи на Валентино. Според разкаяните ми гости Луфо Нумай бил положил неуморни усилия да убеди гражданите, че да се предадат, е единствената им надежда да оцелеят. Мнозина ме подкрепили, искали да се сражават за мен, но Нумай ги притискал, докато не се отказали. — Тя се накланя към прозореца, зърнала нещо. — Ха! Ето ги!
	Обръща се рязко към мен и думите се изливат толкова бързо, че едва ги разбирам.
	— Бях любезна с Николо и Лудовико, разбира се. Бях великодушна. Казах им, че след падането на Имола не съм очаквала гражданите на Форли да ме защитят. Но те щяха да го направят, ако не беше Нумай. Колко ли пари му е обещал Валентино? И наместнически пост, разбира се, понеже Валентино няма как да управлява лично градовете.
	Тя отива бързо до стола и си облича мантията. Излиза с широка крачка от стаята и се спуска по същите стълби, по които преди малко са минали Николо и Лудовико. Понеже продължава да ми говори, я следвам, запъхтяна от усилието да не изоставам.
	— Нумай си мисли, че ще ми открадне земите, ще ограби мен и синовете ми, но ще си плати — зарича се мрачно тя. — Кучият син ще си получи заслуженото! Лично ще се погрижа…
	Слизам след нея до второто ниво, където дълбоко в каменната стена са пробити тунели за оръдията. Катерина ме повежда към един от тях и извиква на войника наблизо:
	— Доведи ми топчиите!
	Войникът хуква да изпълни заповедта й, а Катерина приближава до дълъг бронзов топ, наклонен нагоре под четирийсет и пет градусов ъгъл.
	Не се налага да търси черпака с дълга дръжка и големия дървен сандък с барута, защото знае къде ги държат. С отработена ловкост гребва барут и го насипва в дългата цев на оръдието. По нейно разпореждане се втурвам да донеса дълъг дървен дотиквач и наръч слама от купчината до сандъка с барут.
	Пъхам сламата в дулото и я натъпквам навътре. Катерина отива до високата пирамида от гюлета и взема едно. Привежда се под тежестта на изгладеното каменно кълбо; носи го с две ръце и го подпира върху бедрата си. Успява обаче да го пренесе до оръдието и двете заедно го вдигаме и го вкарваме в дулото.
	Най-сетне пристигат шестима топчии и поемат другите задачи.
	— Целете се в имението на Нумай — заповядва Катерина с пълното съзнание колко малка е вероятността да улучат толкова далечна цел в сумрака.
	Въпреки това наблюдава нетърпеливо как топчията определя перпендикуляра с отвес, после отмерва ъгъла с пергел и намества дулото според изчисленията. Когато най-сетне вдигат металния капак в основата на оръдието и запалват фитила, Катерина плясва злорадо с длани.
	— За теб, Луфо Нумай! — извиква тя частица от секундата, преди офицерът да ни даде знак да се отдръпнем.
	— Огън! — заповядва той.
	Потръпвам и запушвам уши с длани.
	Ясновидската карта „Кулата“ оживява. Оръдието изревава, пронизвайки болезнено тъпанчетата ми; дебелите крепостни стени и солидният каменен под се разтърсват. Представям си как политам и пропадам сред раздробени камъни към земята, към гибелта на всичко, което познавам.
	По заповед на Катерина проехтява втори залп. Оръдието избоботва пак и пак.
	С господарката на Форли вече два пъти сме преживявали „Кулата“ и сме оцелявали. Този трети път обаче несъмнено ще ни е последен.
	Сред оглушителните гърмежи на топа виждам края и началото ни. И умът ми се обръща към далечното минало…


>	Първа част
>>	I

	_Милано_
	_декември 1476 — април 1477_

	Виковете проехтяха на здрачаване — ужасени женски писъци. Не биха стигнали до слуха ни, ако го нямаше пушека и певците не бяха замлъкнали внезапно. Чух ги осем дни преди Коледа. Стоях в лоджията и вдъхвах хапещия леден въздух през прозореца, отворен от съобразителен прислужник.
	Преди минута седях пред пращящата камина в покоите на херцогинята. Една от камериерките й печеше пиньоли върху метална лопата с дървена дръжка — лакомство за наследника на херцога, седемгодишния Джан Галеацо Сфорца, който се взираше с празен поглед в пламъците, докато бавачката решеше сламените му къдрици, падащи над крехките му рамене. До него седеше шестгодишният му брат Ермес — с тъмночервена коса, дебели крайници и дебела талия; с мудно тяло и муден ум. Вляво от тях седеше майка им, херцогиня Бона. Прозирно бяло було покриваше увитите й на кок плитки с глинест цвят; с присвити устни и очи тя се взираше в иглата и коприната в пухкавите си ръце. На двайсет и седем тя имаше вид на достолепна матрона; Бог й бе отредил набита фигура, месести крайници и къс, дебел врат под широко лице. Чертите й не бяха неприятни: носът й бе къс и заоблен, кожата — мека като пудра и чиста, зъбите — дребни и сравнително равни; ала имаше ниско чело с възгъсти вежди. Профилът й изглеждаше плосък, очите й бяха раздалечени, дребната й брадичка се губеше сред дипли тлъстина, повечето натрупана след раждането на първото й дете. Според мен обаче в двора на херцог Галеацо нямаше по-прекрасна душа.
	Вляво от Бона седяха двете дъщери на херцога, родени от връзка със съпругата на придворен. На тринайсет по-голямата, Катерина, бе олицетворение на физическото съвършенство — с гъвкаво тяло, гърди, които обещаваха да се развият изобилно, чиста кожа, прав и съразмерен нос и възтънки устни. Две качества превръщаха привлекателността й в истинска красота — гъстите й едри къдрици с цвят на светло злато, озарено от слънце, и очите й — толкова яркосини, че мнозина, видели я за пръв път, ахваха неволно. Вродената увереност в погледа й подсилваше впечатлението. През онзи следобед тя тънеше в униние, защото нямаше търпение да шие и мразеше да стои на едно място; често спираше да бродира, втренчваше се гневно в огъня и въздишаше раздразнено. Ако беше лято, щеше да пренебрегне урока по везмо на усърдната херцогиня и да излезе на лов с баща си, да язди с братята си или да ги гони из просторния двор — независимо че подобни дейности бяха изключително неподходящи за млада жена, вече сгодена, за да се венчае след три години. Катерина не се боеше от гнева на херцогинята не само защото Бона нямаше склонност да се гневи, а и понеже бе любимка на баща си, херцога, който рядко позволяваше да я наказват.
	Същото не можеше да се каже за деветгодишната й сестра Киара — тънка като вейка, плашлива като мишка, с изпъкнали кафяви очи и тясно лице с остри черти. Катерина получаваше цялото внимание на херцога, а Киара — глуповато, послушно момиче — несправедливи упреци. Тя рядко поглеждаше някого в очите и следваше Бона като сянка. Защото херцогинята имаше толкова голямо сърце, че се отнасяше еднакво към всички деца на херцога — проявяваше нежна благосклонност както към собствения си син Джан Галеацо, който след време щеше да управлява Милано и всичките му земи, така и към Катерина и Киара — двете живи свидетелства за развратните похождения на съпруга й. Проявяваше доброта и към двамата му незаконни синове, вече почти мъже, които изучаваха военно изкуство в дома на пастрока си в Милано. Бона насърчаваше всички деца да я наричат „мамо“, но само Киара изпълняваше заръката й. Катерина използваше обръщението „Ваше Благородие“, аз — „Ваше Сиятелство“.
	Бона бе грижовна дори към мен — намерениче със смътно потекло. Пред хората тя твърдеше, че съм природено дете на един от разгулните й савойски братовчеди и следователно сродница на френския крал. Аз имах само мъгляв спомен за красива жена с гарвановочерна коса и черти, избледнели с времето, която ми шепне любвеобилно на френски — майка ми несъмнено. Помнех също и благодушните монахини, отгледали ме след изчезването на чернокосата жена. Когато обаче се опитах да разпитам Бона насаме, тя отказа да се впусне в подробности, намеквайки, че е по-добре да не знам. Възпитаваше ме, все едно съм нейна дъщеря, макар и с по-скромно бъдеще, обречена да прекарва дните си като най-облагодетелстваната й придворна дама. Изпитвах благодарност, ала се срамувах от произхода си и срамът ме караше да си представям най-лошото.
	Аламадеа — така ме наричаше херцогинята; Божия душа. С течение на времето станах просто Деа, но Бона се стараеше никога да не губя от поглед душата си. Тя бе благочестива жена, отдадена на молитви и добродетелност, решена да възпита децата си да служат на Бог. Понеже Катерина не проявяваше интерес към невидимия свят, Джан Галеацо имаше светски дълг, а Киара мислеше бавно, единствена аз попивах най-съвестно пламенните й религиозни поучения.
	Херцогът, който хвалеше Катерина и ругаеше горката Киара, почти не говореше с мен или за мен. Аз бях лична кауза на Бона. Понеже бях с четири години по-голяма от Катерина обаче, често се случваше да я придружавам като компаньонка и да се срещам с херцога, привързан сляпо към синеоката си, златокоса дъщеря. Тогава очите му не се отлепяха от Катерина, а в редките моменти, когато се отклоняваха и улавяха погледа ми, той бързо извръщаше глава.
	През онзи ден преди Рождество в замъка в Павия — любимото провинциално имение на херцога — цареше трескава деятелност. Лицата на всички прислужници изразяваха измъчена решимост; на всички придворни — нетърпеливо очакване. След два дни целият двор от няколкостотин души щеше да поеме към Милано и величествения замък „Порта Джовия“. Там, в деня преди Коледа, херцогът щеше да говори пред поданиците си, да помилва провинилите се и да раздаде милостиня. По залез-слънце щеше церемониално да запали бъдника в голямата банкетна зала в присъствието на придворните и прислугата. През нощта щяха да поддържат грижливо огъня. Понеже посрещаше празника с детско вълнение, херцогът изпълняваше ритуала и в тесен семеен кръг, а после организираше разточително пиршество.
	Предвкусвайки празничното настроение и ежегодното шествие до Милано, през онзи следобед херцогът бе изпратил в покоите на съпругата си четирима певци от хора си — най-прочутия в Европа. Херцогът се интересуваше бегло от изкуство и поверяваше покупките на книги и картини на подчинените си, ала обичаше страстно музиката и издирваше най-талантливите певци и композитори в цяла Европа.
	Джан Галеацо, Ермес, херцогиня Бона, Катерина, Киара и аз седяхме с лице на запад пред камината и вдясно от отворената врата. Сладкогласният квартет — двама мъже и двама юноши, избрани от херцога колкото заради таланта им, толкова и заради красивите им тела — стоеше вляво от камината. Зад нас две камериерки събираха коледния гардероб на Бона в два големи пътнически сандъка. Седнал на пода до краката на по-големия си брат, Ермес дремеше, а Джан Галеацо смирено търпеше гребена на бавачката си, взрян в огъня и заслушан в песните. Херцогиня Бона се надяваше момчетата да наследят бащината страст към музиката. Двете с Киара бяха вглъбени във везмото, а Катерина — в дървената топка до крака й, играчка на по-малките й полубратя. Подритна я палаво, тя се търкулна напред и леко се блъсна в муцуната на хрътката, свита до стъпалата на Бона. Кучето — трикрако създание, спасено като мен от херцогинята — отвори едното си око и бързо задряма отново.
	Покоите на херцогинята бяха с удобни размери, с голям сводест прозорец, куполовиден таван и стени, облицовани с тъмно резбовано дърво. За разлика от личния апартамент на херцога, те се състояха само от едно помещение с място за отдих пред камината, дрешник, заслонен от погледа с няколко гардероба, и подиум с махагоново легло зад балдахин от брокат. До него имаше три нара, на единия от които спях аз, когато съпругът ми пътуваше. Крилото, където се помещаваха покоите на Бона, приличаше на повечето други в замъка „Павия“ — двуетажни каменни постройки, годни да поберат петстотин души. Във всеки ъгъл на сградата се издигаше кула и ъгловите жилища бяха запазени за най-важните обитатели и дейности. На горния етаж в североизточната кула се помещаваха покоите на херцога; в северозападната — на наследника му; в югоизточната и югозападната кула се намираха канцеларията и библиотеката. Кулите на приземния етаж служеха за мощехранителница и тъмница. С изключение на покоите на херцога, всички помещения имаха врати към дълъг общ коридор — лоджия с изглед към просторен вътрешен двор — и бяха отворени към оживения първи етаж, отреден за прислугата, по-маловажните гости, касапницата, банята, пералнята и съкровищницата. За удобство на херцога и семейството му обаче, горната лоджия бе преградена с тухлена стена с прозорци, чиито кепенци се вдигаха, за да пропускат летния вятър, и се спускаха, за да преграждат пътя на зимния.
	Като малка често тичах по дългите, сякаш безкрайни коридори, отбягвайки на косъм сблъсъците със сновящите из тях прислужници. Един ден реших да преброя всички стаи на двата етажа — осемдесет и три са, ако броим _салетите_, малките дневни около параклиса, залата със зайците и залата с дамите и розите (последните две носеха имената на стенописите си). Най-много харесвах залата с огледалата на първия етаж с под, покрит с искряща мозайка, и таван от яркоцветно стъкло.
	Камината на Бона се намираше в средата на стената, отделяща покоите й от спалнята на сина й, и ние седяхме далеч и от прозореца, и от вратата. Аз бях най-близо до вратата, отворена, та прислужниците, събиращи багажа на херцогинята, да влизат спокойно.
	Редно би било да се наслаждавам на топлината на огъня и на музиката. Едното момче имаше толкова прелестен глас, че когато изпълняваше соло, Бона спираше да шие и затваряше блажено очи.
	Аз също затворих очи, но ги отворих веднага, усетила напиращите сълзи и буцата, заседнала в гърлото ми. За трети път през изминалия час оставих везмото и възможно най-дискретно заобиколих седящите и се отдалечих бързо от топлината на камината към хладната сянка до сводестия прозорец.
	Погледнах навън. Вляво немощното слънце гаснеше зад плътни зимни облаци, вещаещи сняг; пред мен се стелеше дворцовата градина, повехнала, с изключение на вечнозелените храсти. Право напред, на север, се ширеше Ломбардската равнина, закрита от голите клонаци на дърветата в парка, където ловуваше херцогът. На един ден езда, отвъд равнината и кръгозора ми, се възправяха Алпите; на изток се намираше Савойското кралство, където бе родена Бона.
	Моят Матео нямаше да пристигне от север, но дворцовият живот изискваше да сподирям неотлъчно херцогинята въпреки силното ми желание да се втурна на юг по безкрайната лоджия към библиотеката, да изкача стълбата в югозападната кула и да се взирам към Рим.
	Матео да Прато служеше като писар на херцога, а понякога и като куриер и нископоставен пратеник. Майка му бе умряла при раждането, а баща му — скоро след нея; и той като мен бил осиновен и образован в богато семейство. Талантът му да разчита шифри и да създава неразгадаеми кодове привлякъл вниманието на главния секретар на херцога — Чико Симонета. За пръв път видях Матео преди седем години, когато бях на десет, а той — на седемнайсет, новодошъл в Милано и назначен за чирак на Чико. Не съм си и помисляла, че ще се омъжа за него.
	Всъщност не очаквах изобщо да се омъжа.
	Седнала пред камината, Бона долови безпокойството ми. Певците спряха да си поемат дъх и тя ми прошепна:
	— Няма да дойде днес, Деа. Сто пъти ти повторих, че зимата винаги забавя пътниците. Не бой се, вече са се приютили на сигурно място и се греят пред топъл огън като нас. — Замълча. — И бездруго е време да затворим кепенците. Застудява.
	Въздържа се да отбележи, че никой в двора не помнеше по-мразовита зима.
	— Разбира се, Ваше Сиятелство — съгласих се.
	При тези думи силен повей на вятъра раздвижи облаците; пред очите ми те се раздиплиха и очертаха познато видение — мъж, увиснал от притъмняващото небе, сякаш незрим Бог го държи за глезена, а другият му крак, сгънат в коляното, образува обърната четворка.
	Обесеният мъж — така го наричаше Матео.
	Дръпнах тежките дъсчени кепенци и ги залостих, после се помаях за миг, за да изтрия една сълза. Обърнах се към Бона с престорена усмивка.
	За разлика от облаците, разумът ми нашепваше, че няма причина за тревога. Матео пътуваше често, а сега съпровождаше папски пратеници от Рим до Милано, чийто безценен живот никой не би рискувал в лошо време. Матео бе въоръжен срещу разбойници, а лакеи и телохранители придружаваха пратениците. Безпокойството ми обаче не стихваше. Същата сутрин ме бе събудил страховит кошмар — сънувах двуостра сабя, от чието острие се стичаше кръв върху замръзналата земя, а бездушен глас ми шептеше: „Матео е мъртъв“.
	Преди сутрешната литургия запалих втора свещ за съпруга си, та да съм двойно по-сигурна, че Бог ще чуе молитвите ми. На влизане в параклиса Бона забеляза свещта и когато коленичих до нея, ме погали утешително по челото.
	— Бог чува — каза ми тихо. — И аз ще се моля.
	Добротата й ме принуди да преглътна сълзите, ала не разсея тревогата ми. Представях си Матео, провесен с главата надолу, блед и в несвяст.
	След литургията, слава богу, ме поразсея задачата да надзиравам камериерките, които подготвяха домакинствата на херцогинята и децата й за връщането в Милано.
	По пладне забелязах скупчващите се снежни облаци, но си казах упорито, че Матео, най-умният мъж, когото познавам, също ще ги забележи и ще побърза; настроението ми обаче притъмняваше като небето и залезът донесе нарастващ страх. Докато затварях кепенците на прозореца в покоите на Бона, отново се борех със сълзите.
	Върнах се обаче към везмото с яростна решимост и при всеки бод произнасях мълчалива молитва: „Пази съпруга ми, Господи“. Бог несъмнено щеше да ме чуе. Никой не заслужаваше закрила повече от Матео; никой не заслужаваше да изпълнят молбата му повече от Бона.
	Бодовете ми бяха едри и немарливи и по-късно щеше да се наложи да ги разшия и да подхвана бродерията наново — не днес обаче, защото светлината помръкваше и скоро Бона щеше да прекрати заниманията с иглата. Мъжкият квартет запя отново — жизнерадостна народна песен, която накара Бона да се усмихне, а Катерина да затактува с крак.
	Очите ми бяха приковани в езерото от бяла коприна в ръцете ми; не разбрах какво причини шумното трополене, ала вдигнах глава навреме да видя как желязната лопата на Франческа пада с отекващ хлопот върху каменния под на камината и разпилява кедрови ядки в пламъците. Франческа погледна ужасена към килима и разпери ръце, свличайки шала от раменете си. Краят му се плъзна над огъня и лумна, докато тя се взираше в нажежения до червено камък, изпепеляващ килима точно до краката на херцогския наследник.
	Франческа нададе писък, последвана мигновено от Бона и бавачката, която захвърли веднага гребена и вдигна питомеца си Джан Галеацо от стола, прекатурвайки го в бързината. Ермес нададе вой да привлече вниманието на майка си. Певците — каймакът на европейския музикален талант и предани любимци на херцогското семейство, стига да им плащат щедро — се изнизаха светкавично през вратата.
	Мястото край камината се изпълни с пушек и крясъци. Станах, за да стъпча пламъците, преди да се разрази пожар, и се опитах да стигна до Франческа. Катерина обаче, вече скочила на крака, ми препречи пътя. Сините й очи бяха разширени и безумни като на ужасено животно. В опита си да избяга от огъня ме блъсна гърбом толкова силно, че залитнах назад и едва не паднах. Подмина ме тичешком, следвана по петите от хрътката, и изчезна в коридора.
	Зад нея Бона дръпна вцепенената и разплакана от ужас Киара от стола и я поведе към вратата заедно с Джан Галеацо и Ермес. Погрижила се за безопасността на питомците си, тя ме заобиколи, позволявайки ми да помогна на Франческа да стъпче подпаления вълнен шал, чиито краища тлееха върху килима и изпълваха стаята с мирис на горяща коса.
	Една от прислужниците, заети с багажа на херцогинята, дотича, грабна ръжена и избута обратно в камината причинителя на суматохата — нажежения камък, паднал от комина върху металната лопата на Франческа. Втора заля и шала, и овъгления килим с вода от нощното гърне на херцогинята.
	Ядките вече димяха задушливо. Задъхана, Франческа се втурна към прозореца, който току-що бях залостила, и го отвори, пускайки вътре камбанния звън от близкия манастир в Чертоза и ледения алпийски въздух.
	Излязох при другите в лоджията, където бяха отворили прозореца с изглед към вътрешния двор. Бавачката на Джан Галеацо водеше него, брат му и разплаканата Киара към покоите на херцогския наследник в северозападната кула, а певците бяха потънали вдън земя. Неколцината изплашени прислужници, изскочили от покоите на Джан Галеацо в отговор на виковете ни, вече се връщаха вътре, разбрали, че опасността е преминала.
	Бона остана в лоджията, за да се увери, че съм невредима. Зацъка майчински с език, като ме чу да кашлям, и ме побутна към прозореца. Болезнено мразовитият вятър облъхна лицето ми и напълни дробовете ми с чист въздух. Най-сетне спрях да кашлям, избърсах вадите от сълзи, рукнали по страните ми, и се обърнах да погледна херцогинята.
	Тя не изглеждаше пострадала от произшествието, ала ново бедствие бе привлякло вниманието й — проследих погледа й на изток по дългия коридор и видях Катерина, застанала в далечния край на просторното преддверие между покоите на херцогинята и на херцога.
	В жълтеникавата светлина на стенната факла Катерина стоеше с гръб към нас, необичайно застинала и притихнала, с вирната брадичка и глава, наклонена на една страна. Заприлича ми на котка, поспряла да послуша песента на птица, преди да скочи върху нея.
	Петте врати към широкото преддверие, обикновено отворени, сега бяха затворени, а прислужниците зад тях — странно смълчани. Лоджията също изглеждаше ненадейно опустяла. Само един стар прислужник вървеше бавно към нас откъм покоите на херцога, спираше до всеки свещник на стената и го палеше с восъчна факла. Сигурно бе чул виковете на жената; вероятно дори я бе видял как се бори да се откопчи от хватката на Бруно, най-силния телохранител на херцога. Ала както всички изпълнителни прислужници на Галеацо Сфорца, херцога на Милано, се бе научил да свежда глава и да отминава с безизразно лице, глух за отчаяните писъци.
	Долитаха от изток — от лоджията в мъжкото крило — и отекваха още по-силно, приближавайки към северозападната кула и покоите на херцога.
	_Пуснете ме! Пуснете ме!_
	_За Бога…_
	_Помогнете ми! Помощ!_
	Разбрах веднага защо всички са напуснали толкова бързо сцената.
	Катерина се обърна към нас с блеснали сини очи, с почти презрително присвити устни.
	— Ваше Благородие, ще се молим ли? — подвикна едва ли не присмехулно.
	Тъмните кравешки очи на Бона се бяха разширили от болка. Успя обаче да овладее мъката си, повдигна поли и загърби прислужника и безочливия, многозначителен поглед на Катерина. Със спокойни, целенасочени стъпки и цялата грация, на която бе способно четвъртитото й, месесто тяло, тръгна по коридора, подмина затворените врати и влезе в семейния параклис.
	С Катерина я последвахме. Вдясно се намираше вътрешният вход, свързващ параклиса с гардеробната на херцога. С оглед на безопасността и уединението на владетеля, нито една от вратите в покоите му не водеше право към лоджията. През параклиса се влизаше в гардеробната му, от нея — в спалнята му, а оттам — в личната му трапезария в североизточната кула. Трапезарията бе свързана с най-северното помещение в източното мъжко крило — залата със зайците, където имаше стенопис в естествена големина, изобразяващ как в раззеленена гора херцогът язди след хрътките си, подгонили стадо диви зайци. Залата водеше право към източната лоджия. Накратко, от общото преддверие се влизаше само по два начина в покоите на херцога — или през параклиса в дъното на северната лоджия, или през залата със зайците от изток.
	Възнамеряваха, разбира се, да вкарат момичето през залата със зайците, та да не я види никой, прекосяващ покоите на херцогинята. Ако не беше камъкът, паднал случайно от комина в камината й, Бона нямаше да чуе нищо, освен гласовете на певците.
	Параклисът миришеше на сгорещен восък. Стените бяха облицовани с абанос както покоите на херцогинята; подиумът и ограждението за хористите бяха изработени от същата дървесина. Единственото цветно място в помещението бе големият витраж, изобразяващ покровителя на Милано — свети Амвросий — в смарагдовозелена градина: белобрад и строг, със златна епископска митра. Помръкналата дневна светлина обгръщаше прозореца и параклиса в тъмнина, разпръсквана единствено от лампите от двете страни на входа и от свещите пред олтара под голямото дървено разпятие с бронзов Иисус, обронил глава в смъртта. В помещението нямаше камина и то изглеждаше мрачно и студено. Бона вярваше, че Бог обръща повече внимание на молитвите на страдащите, и често носеше власеница, скрита под фината й копринена блуза. Надяваше се сигурно Бог да прехвърли част от дълбокото й покаяние в сметката на съпруга й.
	Под олтара горяха десетина оброчни свещи, две от тях — за безопасността на моя Матео. Когато Бона коленичи пред олтара, а аз взех една от горящите свещи да запаля още две — за душите на херцога и на жертвата — писъците секнаха. Върнах свещта върху олтара и коленичих до херцогинята, която миришеше на розова вода и пушек.
	Дълбоките очи на Бона бяха плътно затворени, пухкавите й ръце — сплетени, устните й се движеха мълком. Лицето й бе изопнато, но спокойно — всеки в неведение за личното й терзание би помислил, че просто е вглъбена в молитвата.
	Катерина не коленичи, а безочливо залепи ухо до вратата към гардеробната на херцога. Не пробва да я отвори, защото знаеше, че е залостена от другата страна. Когато Катерина все още бе малка, но достатъчно голяма да заподозре какво се случва, херцогинята я изпращаше в покоите й, но тя не й се подчиняваше. Побягваше към мъжкото крило, за да види какво злодеяние ще извърши баща й. Бе по-силна, по-бърза и далеч по-умна от бавачките си и в крайна сметка Бона се принуди да признае прегрешенията на съпруга си. Започна да я води в параклиса, за да се моли за херцога. Катерина обаче отказваше да си губи времето.
	— Ако е грешно татко да постъпва така, защо никой не го спира? — поинтересува се веднъж разсъдливо тя.
	Бона, отдадена на Бог, ала не и на философията, не намери отговор. Не след дълго тя се отчая да внушава благочестие на Катерина, защото дъщерята очевидно бе упорита като баща си и най-вероятно също толкова порочна.
	Аз, от друга страна, бях безкрайно признателна на херцогинята и склонна да й угаждам във всяко отношение. Родителите ми несъмнено бяха прокълнати души; майка ми вероятно бе блудница, а баща ми — безбожник, нехаещ за децата си — щом Бона, непоклатима пред лицето на злото, не събираше сили дори да ги спомене. Страхувах се, че влечението им към неописуеми злодеяния ме е заразило, и попивах охотно ревностните й уроци по праведност.
	„Бог е любящ — повтаряше често херцогинята, — но и справедлив. Макар резултатите да не се виждат веднага. Той винаги чува молитвите на смирените. Моли се за справедливост, Деа, и тя непременно ще дойде. Моли се и за себе си, моли се за мъдрост да обичаш грешниците, макар да се ужасяваш от делата им.“
	Заради Бона вярвах безрезервно, молех се често и искрено и чаках Бог да възнагради праведните и да накаже злите. Херцогът бе всемогъщ, телохранителите му — въоръжени до зъби и готови да погубят всеки, дръзнал да помрачи удоволствията на господаря им. Какво друго можех да направя аз, седемнайсетгодишното момиче, освен да се моля и да предлагам на господарката си утеха и привързаност?
	Не успявах обаче да се въздигна до нейната святост по отношение на грешниците, склонни да проявяват жестокост, както херцога и любимката му с ледено сърце Катерина. Душата ми таеше омраза, не любов. Ето защо, когато подхванах мълком молитвите си до херцогинята, молех Бог не за търпение и милосърдие, а за отмъщение — отсъдено по-бързо от обикновено.
	Представях си не умиращия Иисус или Светата Дева, а херцога, предизвикал настъпилата тишина, шепнейки тихо на момичето, сякаш успокоява подплашено животно. Уверява я сигурно, че всички истории за него са лъжа, а той всъщност е милозлив човек и не й желае никакво зло.
	А тя — най-много петнайсетгодишна, от добро семейство, красива, неомъжена и девствена — е влудена от ужас и отчаяно иска да му повярва.
	Копнеех да съм мъж със сабя и с достъп до Негово Сиятелство херцог Галеацо. Представях си как се прокрадвам зад него, докато шепне на момичето, и слагам край на злодеянията му със светкавичен удар с острието. В действителност обаче успях само да кажа един „Отче наш“ и две „Аве Марии“, преди Катерина да изшушука развълнувано:
	— Отиват в спалнята!
	Писъците проехтяха отново, този път нечленоразделни, диви, животински. Сплетох пръсти, докато ме заболяха, и отчаяно се опитах да усмиря въображението си. Откъм стената зад олтара се чу приглушено туптене от тела или крайници и звънтене на чаши, съпроводено от глух, злостен мъжки смях.
	_Света Богородице, смили се над нея. Господи, накажи херцога._
	— Защо не й помогнете? — попита Катерина; в гласа й нямаше загриженост или тревога, само упорита настойчивост. — Той й причинява болка все пак. Бог едва ли иска да бездействате.
	Без да вдига глава, Бона отговори:
	— Ние сме жени, далеч по-слаби от мъжете. Ако те не ни се притекат на помощ, можем да разчитаме единствено на Божията доброта.
	Крайчецът на устната на Катерина се изви презрително.
	— Само страхливците чакат Бог да им помогне.
	Ядосана от атаката срещу Бона, вперих очи в Катерина.
	— Щом мислите така, Ваше Благородие, защо вие не спрете баща си? Любимка сте му. Убедете го. Спасете го от греха и защитете жената.
	Без да отлепя ухо от вратата, тя ми се изплези; вглъбена в молитвата, Бона не я видя.
	— Говорите глупости — отсече. — Първо твърдите, че татко върши грях. После казвате, че Бог го е избрал да управлява и трябва да уважаваме волята му. Е, пожелал е да легне с красива жена. Къде тогава е грехът? А ако е грях, защо Бог е отредил толкова неблагоразумно баща ми да стане херцог?
	Бона не отвори очи, ала иззад булото й се търкулна едра сълза и се плъзна по врата й. Не бе в природата й да подлага на съмнение нито Бог, нито съпруга си.
	— Ако не искаш да се молиш за баща си, моли се поне за момичето — прошепна тя с глас, одрезгавял от мъка.
	— Истината е, че на херцозите им е позволено да правят каквото пожелаят — не отстъпи Катерина.
	Понечи да продължи, но мъжки викове откъм залата със зайците заглушиха думите й.
	— Ваше Сиятелство! Ваше Сиятелство!
	Към пресипналия, носов глас не след дълго се присъединиха други, заглушени от шумно боричкане.
	Заинтригувана, Катерина излезе бързо в преддверието да установи източника на врявата. След минута се върна уплашена в параклиса и коленичи пред олтара от другата страна на Бона.
	Тежки стъпки отекнаха по каменния под на лоджията; не след дълго пред прага на параклиса се появиха трима мъже в мантии и с извадени къси саби. Единият — с широки рамене и внушителен ръст — влезе вътре. Забеляза вътрешния вход към покоите на херцога, натисна бравата, разбра, че е заключено, и кимна на другите двама, които започнаха да налитат срещу вратата, за да я изкъртят.
	Засрамена, Бона извърна лице настрани.
	Междувременно първият мъж — с чуплива, тъмнокестенява коса, разделена на път по средата и спускаща се на два пръста над раменете му — ни се поклони ниско, после се изправи и каза:
	— Достопочтени дами, приемете искреното ми извинение, че наруших покоя в Божия дом и прекъснах молитвите ви, но ваша посестрима е в опасност. Моля ви за търпение, докато разрешим благополучно въпроса.
	Говореше на тоскански диалект, а дикцията му разкриваше образование, запазено за хората с най-благородно потекло. Гласът му обаче звучеше особено носово. Наближаваше може би трийсет — трудно бе да се прецени, защото имаше изключително странно лице: с квадратна челюст и щръкнала напред брадичка, а заради очебийната обратна захапка долната му устна се издаваше, а горната изчезваше, докато говореше. Това не би било чак толкова злощастно, ако не бе съчетано с огромен нос, сплескан най-горе, където се срещаше с междувеждието, а надолу гърбав и наклонен страховито на една страна, с необичайно дълъг, клюмнал връх. Представих си глинен профил, размекнат от твърде дълго очакване да го вкарат в пещта. Щеше да изглежда като глупак или грозник, ако очите му не издаваха буден ум и не излъчваше вродено, самоуверено благородство.
	Изправих се и с неохотен реверанс изрекох с толкова гняв, колкото посмях да покажа пред аристократ:
	— Обезпокоихте господарката ми по време на молитва, уважаеми, и нарушихте светостта на параклиса.
	Погледнах многозначително към двамата му другари, запъхтени след няколкото напразни опита да разбият вратата. И те като него бяха облечени в зимни мантии с яки и ръкави, обточени с кожа на кафява бялка.
	— Просто се опитвам да предотвратя беда — отвърна той, очевидно обезпокоен от факта, че писъците се бяха превърнали в зловещи глухи стенания. — Моля ви за прошка в момент, навярно тежък за всички ви. Ала никой ли в този замък не чува, че жена се нуждае от помощ?
	Бона сведе ниско глава, все още твърде унизена да продума; Катерина остана на колене, но надникна над Бона към новодошлия, очевидно любопитна докъде ще доведе този неочакван развой на събитията. Преди мъжът да успее да продължи, от далечна стая долетя задавен вик, последван от сърцераздирателно ридание.
	Волевото, грозновато лице на непознатия се разкриви от жалост. Той избута настрани другарите си и с всички сили блъсна с рамо вратата. Дебелото, солидно дърво почти не помръдна. Вместо да си тръгне отчаян, той задумка по вратата с дръжката на сабята си.
	— Ваше Сиятелство! Ваше Сиятелство! — извика с игриво увещателен тон. — Аз съм тайният ви гост, пристигнал да се наслади на легендарното ви гостоприемство. Нека се отплатя предварително, като придружа младата дама до дома й. — Отговор не последва и той добави: — Упорит съм, Ваше Сиятелство. Ще чакам пред тази врата, а спътниците ми — пред другата, докато не ни я предадете.
	Обърна се към хората си и им махна към залата със зайците; те го разбраха и излязоха веднага, а той остана в параклиса, прилепил ухо до вратата.
	Мина дълга минута, през която Бона успя да си възвърне самообладанието. Прекръсти се, изправи се и погледна към мъжа. Катерина също стана, наблюдавайки сцената с неприкрито любопитство.
	— Ваше Великолепие — отрони Бона, както винаги овладяна, макар да знаех колко страда сърцето й. — Моят господар, херцогът, ме осведоми да се подготвя за гост, ала не ми съобщи, че сте вие. Боя се, че при тези неприятни обстоятелства не мога да ви приветствам, както се полага.
	Той я погледна, присвил силно очи, и пристъпи бавно към нея. Сбърченото му чело внезапно се изглади и очите му се разшириха.
	— Ваше Сиятелство! — ахна смутено той с поаленели страни. — Благородна херцогиньо! — Поклони се дълбоко и продължи, без да се изправя: — Не мога… Не знам как… Ваше Сиятелство, умолявам ви да ми простите за грубото недомислие! Разумът пак ме предава. Ако ви бях познал, щях да проявя надлежната дискретност.
	Одобрявах горещо желанието му да спаси жената в беда, но не бях готова да му простя унизителното положение, в което бе поставил Бона. Ядът тутакси развърза езика ми.
	— Как е възможно да не познаете херцогинята, достопочтени, след като стои току пред вас? Лошо извинение за подобна грубост!
	Бона пристъпи към мен и ме улови за лакътя.
	— Деа — прошепна тя, — зрението му не е добро. Сега ти също дължиш извинение.
	Зад нас Катерина се разкикоти. Онемяла, се обърнах отново към благородника и срещнах погледа му.
	— Деа — възкликна той с известна изненада и в очите му заискри любопитство. Произнесе името ми, сякаш му е познато.
	Преди да продължи, зад вратата към покоите на херцога се чуха стъпки и всички се извърнахме натам. Изстърга резе и вратата се открехна; благородникът доближи ухо към пролуката и изслуша тихите указания на лакея. Кимна рязко, че е разбрал, и вратата се затвори.
	Обърна се към Бона и се поклони.
	— Ваше Сиятелство, извинявам се още веднъж. Когато се срещнем утре, ще ви поздравя, както заслужавате, и ще се постарая да се реванширам.
	— Когато се срещнем утре или когато и да било, скъпи Лоренцо, няма да говорим за това — каза тихо Бона.
	— Разбира се — съгласи се той, кимна на Катерина и накрая — на мен.
	Обърна се рязко и излезе. Чух как стъпките му се отдалечават през лоджията към залата със зайците.

	* * *

	Както всеки в Италия, бях чувала немалко истории за Лоренцо Великолепни, едва двайсетгодишен станал владетел на Флоренция след смъртта на баща си. Бях го виждала само веднъж, през 1469-а, когато бях на девет и живеех в дома на Бона от година. Заедно с още четирима изтъкнати владетели Лоренцо деи Медичи бе станал кръстник на Джан Галеацо във величествената Миланска катедрала. За разлика от нас, неизвисените простосмъртни, той притежаваше такава интелигентност, увереност и обаяние, че можеше да говори откровено с херцог Галеацо, без да предизвика гнева му, а херцогът, който редовно тормозеше семейството си, придворните, прислугата и поданиците си, се отнасяше към него с уважение.
	Щом Лоренцо излезе от параклиса, Бона се обърна към мен с просълзени очи.
	— Бог отговори на молитвите ни, като го изпрати да помогне на жената… и да ме научи на смирение.
	— Разбира се — съгласих се великодушно, макар да не вярвах, че след осем години брак с Галеацо Сфорца у Бона е останала и капчица гордост. Бях благодарна обаче, че Лоренцо се намеси.
	— Отведи Катерина в покоите й и се погрижи да остане там — заръча ми Бона. — Ти си свободна, докато те извикам отново.
	— Ще я предам на бавачката й, а после ще се върна, ако желаете — предложих тихо.
	Виждах, че херцогинята се нуждае от утеха. Трудно е да приемеш, че съпругът ти е чудовище, и още по-трудно да понесеш истината в благородна компания.
	Извърнала очи, Бона поклати глава и аз внезапно разбрах: засрамена от появата на Лоренцо, господарката ми вече не бе в състояние да сдържа сълзите си. Когато поведох Катерина към лоджията, Бона коленичи пред олтара и преди да подхване отново молитвите си, ми извика:
	— Затвори вратата след себе си.
	Подчиних се и я оставих да плаче сама.
	Катерина се отскубна от мен в мига щом се озовахме в лоджията. Обърна се към мъжкото крило, изруга широките си женски поли, повдигна ги високо и заподтичва към залата със зайците. Бях по-висока, с по-широка крачка и лесно я улових за лакътя.
	Тя се отпита да се измъкне, но аз я стиснах силно, завъртях я и я повлякох към женското крило.
	— Кучка! — просъска тя. — Ще кажа на татко!
	— Че изпълнявам заповедта на херцогинята ли? — Спрях. — Какво би казал баща ти, ако те види в залата със зайците?
	Тя не продума. Сърдита, тръгна с мен обратно към покоите на Бона, където слугите бяха успели да проветрят пушека и бяха затворили прозорците, макар да се усещаше мирис на изгоряла вълна и ядки. В североизточния ъгъл се намираха покоите на Джан Галеацо и Ермес, а след тях — най-северното помещение в женското крило: розовата зала, наречена така, защото стените бяха покрити с розова коприна. Тя се полагаше на дъщерите на Бона — петмесечната Ана и четиригодишната Бианка Мария, вече сгодена за първия си братовчед Филибер, Савойски херцог. Точно до нея се намираха покоите на Катерина. Оставих я там и предадох на бавачката заръката на Бона с пълното съзнание, че своенравната дъщеря на херцога най-вероятно ще избяга, щом ми види гърба.
	Беше ми все едно. Продължих на юг по безкрайната лоджия със стенописи, изобразяващи семейството на Бона сред лятна градина. До покоите на херцогинята имаше картина на Бона, седнала и взряна гордо в невръстния Джан Галеацо в ръцете й. Придворните й бяха скупчени около нея: лелята на херцога Елена де Майно; Емилия Атендоли, служила на майката на херцог Галеацо; дъщерята на Емилия — Антония. На най-новата фреска по-надолу по коридора Ермес подаваше на малката си сестра Бианка Мария ябълка, откъсната от дърво, а десетгодишната Катерина караше една от любимите си хрътки да седне за хапка.
	Моето изображение, както и потеклото ми, не се виждаше никъде.
	Най-сетне стигнах до отворената врата на библиотеката в югозападната ъглова кула. Тук обикновеният каменен под се превръщаше в бял мрамор със сиви жилки, а таванът се издигаше колкото три етажа. Нямаше стенописи; високи дъбови рафтове покриваха стените. На най-горните бяха подредени пергаменти, увити в брокат, дамаска или кадифе. Херцогът не се интересуваше от литература, но притежаваше безценна сбирка, включително препис на Вергилиевата „Енеида“, собственоръчно дело на Петрарка. Затова всички творби бяха прикрепени към рафтовете със сребърни вериги.
	В просторната зала имаше само трима души — библиотекарят и двама млади монаси от близкия манастир в Чертоза. Длъжен да не оставя без надзор владението си, ала нетърпелив да се оттегли след залез-слънце, той ме погледна смръщен. Не му обърнах внимание, защото щях да си тръгна дълго преди монасите, които стояха благоговейно пред един от ръкописите.
	Минах край тях и се насочих към вътрешното стълбище на библиотеката. Бях решила да се изкача чак до наблюдателницата на четвъртия етаж и да се взирам на юг към Рим в опит да зърна съпруга си.
	Когато стигнах до прозореца на стълбищната площадка, с крайчеца на окото си мярнах движение. Край защитния ров до главната порта на замъка двама придворни стояха до прислужник, който държеше с една ръка поводите на два коня и лампа — с другата. В бледия ореол на пламъка безмилостно кръжаха снежинки и падаха на земята.
	Спрях, присвила очи. Не различавах ясно лицата им, но познах силуета на единия — Карло Висконти, чернокос придворен, член на Миланския съдебен съвет. Позата и жестовете му издаваха силни чувства. До него стоеше по-възрастен белокос мъж — баща му, предположих.
	От замъка към тях приближаваше трети мъж, който носеше безжизнена млада жена. При вида й възрастният мъж се заудря по гърдите, после разпери ръце; третият мъж му подаде внимателно момичето.
	Висконти не изглеждаше толкова примирен; извади сабята си и замахна към мъжа, донесъл момичето. Той отскочи назад и вдигна помирително длани.
	Няколко секунди никой не помръдна; предположих, че говорят. Висконти прибра рязко сабята си в колчана и отпусна скръбно рамене. Мъжът, когото бе заплашил, пристъпи напред и сложи ръка върху рамото му.
	Лампата го освети и познах лицето на Лоренцо деи Медичи. Той заговори, бръкна в джоба си и дискретно подаде кесия на Висконти, който я прибра без възражения.
	Снегът заваля по-силно и бащата побърза да яхне единия кон. Протегна ръце към дъщеря си, но тя едва се държеше на крака. Наложи се Висконти и Лоренцо да я качат върху седлото. Висконти и прислужникът яхнаха втория кон. Висконти се поклони леко на Лоренцо, който върна жеста, и триото препусна по спуснатия подвижен мост.
	Останах до прозореца и проследих с поглед как Лоренцо се обръща с развяна от вятъра тъмна коса и поема мрачно към замъка. Пред портата спря и вдигна очи към прозореца на библиотеката — право към мен, сякаш ме виждаше въпреки лошото си зрение.


>>	II

	Цяла нощ валя сняг. На сутринта облаците се разпръснаха, оставяйки след себе си синьо небе и безкрайна бяла шир, блещукаща под слънчевите лъчи. Беше още по-мразовито, но вятърът бе стихнал — хубаво време за пътуване, окуражи ме Бона, и обеща, че след два дни Матео ще си бъде у дома.
	Усмихнах й се вяло, макар безпокойството ми да не бе стихнало; събудих се с толкова свит корем, че на закуска не успях да хапна нито залък. Ала се молих от сърце до Бона в параклиса: „Боже, пази своя слуга Матео да Прато и го върни невредим вкъщи при мен. Благословена Дево, Божия Майко, закриляй съпруга ми. Свети Христофор, покровителю на пътниците, бди над него…“.
	После облякох дебелата си мантия и слязох в градината, където дърварите бяха натрупали купчина елхови клони, висока до раменете ми. Взех няколко и прекосих внимателно хлъзгавия под на откритата лоджия; от другата страна стара прислужница метеше снега с метла, а още по-немощният й съпруг носеше ведро с пепел и го разпръскваше върху камъните.
	Покоите на Матео, разположени точно под спалнята на херцога, се намираха на две врати от откритата лоджия. Само най-приближените служители на Галеацо бяха настанени на втория етаж с херцогското семейство; Чико Симонета — секретар и дясна ръка на Галеацо — се радваше на привилегията да живее в съседство с херцога, по-близо до него дори от Бона. Заради интелигентността и предаността му обаче бяха възнаградили Матео с едно от по-хубавите помещения на долния етаж.
	Спрях пред входа на покоите му, борейки се с благоуханния си товар, за да извадя ключа от джоба на мантията си. Както началника си Чико, Матео винаги заключваше покоите си; херцогът доверяваше всички държавни тайни на секретаря си, а той на свой ред споделяше някои от тях със съпруга ми. През онези опасни времена владетелите пишеха в шифър посланията си, за да не може да ги прочете никой друг, освен получателя им; пратениците невинаги заслужаваха доверие. Чико — дясната ръка на херцога — бе заслужил високия пост с вродената си дарба в изкуството на шифрите. Съпругът ми не му отстъпваше в умението да създава и запаметява трудни за разгадаване шифри — поглеждаше писмо на латински или на местен диалект и го кодираше за минути. След като седем години го посвещаваше в най-поверителните държавни дела, херцогът го избра за младши посланик в Рим. През пролетта, преди да се оженим, бе пътувал веднъж дотам, а не след дълго щеше да се върне след второто си посещение. Не му задавах никакви въпроси, но се гордеех — не се съмнявах, че разговаря с членове на Кардиналската колегия, дори със самия папа.
	Стопеният сняг бе раздул дървената врата; макар и отключена, тя се отвори едва когато я ритнах силно. Оставих елхов клон пред прага и изтрих краката си върху него; после затворих и разпръснах благоуханния наръч по каменния под.
	Матео бе заминал преди почти два месеца, ала стаята още миришеше на него — на розмаринова вода и зехтинов сапун, на пергамент и мастило, на неописуемото ухание на мъжка плът. Въздухът леденееше; камината не беше палена отдавна. Тази сутрин бях обещала на Бог да надмогна постоянните си страхове за Матео и да повярвам, че молитвите ми за него ще бъдат чути. Като доказателство за твърдото ми убеждение дадох дума да запаля камината, та покоите да са уютни, когато съпругът ми пристигне.
	Предишния ден бях натрупала дърва върху решетката, включително стратегически поставена хвойнова кора за подпалка; сега взех кутията с прахан от полицата над камината, кремъка и огнивото. Едва след няколко опита искрата подхвана дървата; клекнах и раздухах пламъка, замислена за странния си брак.
	Другите жени биха ме сметнали за изключителна щастливка. Дори без благородническа кръв и удобството на изтъкнато семейство, благодарение на будния си ум Матео бе успял да се издигне до достойно за възхита положение. И бе достатъчно привлекателен — по-висок от повечето мъже; с дълги, макар и малко слабовати крайници; с права, гъста коса, толкова тъмнокестенява, че след залез изглеждаше черна. Подстригваше я късо и често я криеше под червена филцова шапка, прилепнала върху темето в стила на началника му Чико. Имаше естествено бледа кожа със загар от пътуванията; очите му бяха ясни, лешниковокафяви, замислени и спокойни, устните — плътни и красиви, макар че върху горната имаше белег от детска лудория. Говореше меко и винаги мило. Понякога, ако се случеше да е изморен или да избухне, тосканският му диалект се долавяше забележимо.
	През седемте години, прекарани в двора на херцог Галеацо, Матео винаги бе близо до мен. На екскурзии, излети, летни игри или на лов той намираше начин да се усамоти с мен; изглежда, знаеше доста за житейската ми съдба и се интересуваше искрено как се чувствам и особено как напредва обучението ми. Разпитваше ме добра ли е Бона към мен, нагрубява ли ме Катерина; кои са любимите ми учебни предмети и занимания, какви книги съм прочела. Отговарях със свои въпроси и разбрах, че идва от Флоренция и по-точно от Оспедале дели Иноченти — най-голямото сиропиталище в града.
	— Там отраснах, но през юношеството ме спаси благодетел — разказа ми той. — Образоваха ме монасите от „Сан Марко“ във Флоренция. После постъпих в Университета в Павия, където ме нае Чико.
	— Значи сега във Флоренция нямаш никого? — попитах. — Нито благодетел, нито приемно семейство?
	Той понечи да отговори, ала замълча и ме озари с усмивката си като лунен сърп.
	— Да — рече най-сетне. — Но имам много приятели. — Поколеба се. — Флоренция ще ти хареса. Там няма страх както тук… — Сведе внезапно глава, осъзнал, че е изрекъл политически опасни думи. — Хората са по-щастливи и говорят по-свободно. Най-добрите творци живеят там, защото благородниците ги подкрепят.
	— Едва ли има по-красив град от Милано — възразих твърдо; не бях пътувала и се страхувах да пътувам; Бона бе моето убежище.
	— Видиш ли Флоренция, ще си промениш мнението — отвърна Матео.
	Не отдавах особено значение на приятелството си с него, защото интересът му към мен бе добросърдечен, ала ненатрапчив. Случваше се обаче да вдигна глава по време на разговор с дворцов служител и да забележа как ме гледа; той винаги поруменяваше и отвръщаше очи.
	Когато поотраснах, изпитах известно влечение към него, но в резултат на стриктните религиозни напътствия на Бона и желанието ми да се отърся от греха на родителите си, не проявявах интерес нито към брака, нито към плътските наслади. Светът бе страшно, зловредно място, а аз — щастлива да живея под благочестивото крило на господарката си. На дванайсет я помолих да ме изпрати в манастир, но тя отказа. (Сега съм й благодарна, защото по-късно научих, че напие ли се, Галеацо посещава манастирите и се възползва от властническите си привилегии за сметка на клетите жени в тях.) Дадох обет да не се омъжвам — да остана девствена и до края на дните си да служа единствено на Бог и на Бона. Затова не обръщах внимание на платоничния интерес на Матео към мен.
	Херцогът обаче не се съобрази с обета ми. Когато навърших шестнайсет, настоя Бона да ми намери съпруг — макар да нямах зестра и да бе невъзможно да открие сносен кандидат. След няколко месеца херцогът осъзна, че тя протака преднамерено, и реши да ме омъжи за Ридолфо — наскоро овдовелия управител на конюшнята й. Ридолфо имаше посребряла коса, дебел корем и не проявяваше никакъв интерес към изкуствата. Разбираше само от кучета и коне, ала явно неособено добре, защото един жребец, възмутен от безмилостния му камшик, го бе лишил от предните му два зъба. Кучетата му го мразеха по същата причина. Покойната му съпруга несъмнено бе напуснала с облекчение компанията му. Дори преди смъртта й Ридолфо постоянно заглеждаше похотливо мен и по-младите момичета. Очевидно бе сметнал, че младата девствена плът компенсира отсъствието на зестра.
	Когато разбрах за женитбата, плаках и умолявах Бона да я отмени или да ми позволи да избягам. Тя прояви дълбоко съчувствие, но не пожела да се противопостави на съпруга си. Отброявах с ужас дните до сватбата.
	После Матео отиде при херцога и поиска ръката ми.
	На сватбата през юли — скромна церемония в параклиса, на която присъстваха Бона, придворните й дами, Чико и колегите на Матео — женихът изглеждаше твърде поразен от собственото си решение, та да ме погледне в очите. След ритуала не ме целуна по устните, както се полага между мъж и жена, а по челото. На семплото тържество в залата на приземния етаж, отреден за прислугата, погледът му отново бе насочен към всички други, но не и към мен. Изпих повече от полагаемата ми се порция вино, той — също. Явно не само булката се страхуваше от първата брачна нощ.
	В покоите му видяхме, че леглото е обсипано с розови листенца; камериерката на Бона — Франческа — ми помогна бързо да се съблека по долна риза, докато зад отворената врата на гардеробната си Матео се суетеше със своите дрехи. Франческа си тръгна, седнах на леглото, отметнах завивките и зачаках голият ми съпруг да се появи.
	Матео се появи без туника, ала по къса риза и гамаши. Посочи кожения килим пред студената камина.
	— Ще спя тук — осведоми ме, отново без да ме поглежда.
	Втренчих се изумена в него. Мисълта за обладаването ме ужасяваше, но свещеникът ни бе обявил за съпруг и съпруга. Според мен бяхме длъжни да изпълним задължението си, независимо дали искаме, или не.
	— Защо не в леглото?
	Лицето му почервеня.
	— Деа, не бих понесъл да те омъжат за жесток мъж под социалното ти положение. Но…
	— Не ме обичаш — довърших спокойно. Колко погрешно бях тълкувала замечтаните му погледи! — Просто си се смилил над мен, разбира се.
	Той си пое дъх, изопна рамене и седна до мен. Улови ме за ръката и най-сетне ме погледна в очите.
	— Обичам те повече от всекиго на този свят, Деа — увери ме пламенно. — И се заклевам да те закрилям и да се грижа нежно за теб. Аз съм най-преданият ти приятел, ала не мога да бъда повече от това. Разбираш ли?
	— Да — кимнах. — Значи не харесваш жени.
	Той отвърна с кратък, безрадостен смях.
	— Нищо подобно. Просто… е твърде сложно за обяснение. Скоро обаче ще настъпи моментът да ти разкрия причината. Засега те моля да ми се довериш. И още нещо…
	Повдигнах очаквателно вежди.
	— Наложително е да се преструваме, че сме консумирали брака си. Така е най-безопасно и за двама ни. Ще го направиш ли, Деа? Ще ми се довериш ли, че те обичам и ти желая само най-доброто?
	Очите и думите му излъчваха топлота; стори ми се, че долавям искрено терзание в гласа му. Въпреки това се ядосах. „Сигурно предпочита мъже — казах си, — но не иска да се опозори, признавайки грях, който се наказва със смърт.“ Разгневих се обаче, че уж сме добри приятели, а не ми доверява истината.
	Пуснах ръката му, грабнах пухената възглавница до мен и с всички сили го ударих по лицето с нея. После се проснах на леглото с гръб към него и полежах няколко минути, докато излея яда си в сълзи. Дори сега нямам представа защо се разплаках толкова горчиво, вместо да изпитам облекчение.
	Матео легна до мен и ме прегърна през рамо. Не се отдръпнах. Цялата нощ прекарахме така.
	Гордостта ми бе наранена, но бързо се окопитих. Все пак имах нещо, което не познавах преди — семейство, макар да се състоеше само от Матео. За пръв път принадлежах истински на някого, а той — на мен. И за разлика от другите жени не копнеех за деца — всъщност тайно смятах, че е жестоко да доведеш нова душа в толкова злонамерен свят. Радвах се на компанията на Матео и реших да живея щастливо с него без плътска близост.
	Решенията са толкова нетрайно нещо.
	Очаквах да го обикна като приятел или брат. Не очаквах винаги да е грижовен към мен, ежедневно да ме изненадва с дребни жестове и подаръци и да споделя радостта ми. Не очаквах да лежа в леглото му, преструвайки се на заспала, докато той работи до късно нощем на малкото писалище в стаята. Не очаквах лампата да позлатява кожата му, да рисува сенки по скулите и врата му, да озарява косата му с медни отблясъци.
	През деня Матео работеше горе в мъжкото крило с Чико и другите писари, а аз прекарвах времето с Бона. Нощем той изпълняваше най-тайните задачи сам в покоите ни. Гордеех се, че Чико му възлага най-деликатните въпроси, и същевременно се дразнех, задето го преуморява. Матео бе дискретен — никога не обсъждаше с мен работата си, не оставяше документи на видно място. Понякога четеше; през повечето време пишеше ли, пишеше. Когато приключеше, подреждаше книжата си и тихо ги прибираше в тайник зад ламперията; ключа носеше провесен на кожена връв на врата си.
	Веднъж минах край писалището, докато работеше, и пропуснах да извърна поглед. Зърнах шифър, написан с равния му почерк — красиво творение, шевица от цифри, латински букви и математически символи, елегантно извезани върху листа без разредка и пунктуация. Опитах се да забравя видяното, ала не успях — и аз като Матео имах тайни. Само Бона, научила ме да чета и пиша, знаеше истината — видех ли надпис на родния ми език, френски или латински, го запечатвах в паметта си. Бона остана шокирана, че Бог е дал на жена подобен безполезен талант; по нейно настояване не споделях с никого каква дарба притежавам.
	Криех го и от Матео, защото присъствието му в спалнята ме успокояваше; не исках да се разтревожи, че любопитството ми ще надделее.
	Скоро след сватбата се събудих една нощ и видях синкавия пламък на лампата да мъждука. Матео все още седеше на стола, изправил гръб, с ръце, отпуснати до тялото. Очите му бяха затворени, лицето — умиротворено; устните — извити в блажена усмивка. „Сънува“ — помислих си, и понечих да стана, за да го подканя да си легне; щом се размърдах обаче, очите му се отвориха бавно. Беше буден.
	— Помислих, че спиш — сепнах се.
	— Размишлявах — отвърна той, сякаш обяснението бе предостатъчно; очите му бяха блеснали и ласкави. — Ако не възразяваш, бих искал да помисля още малко.
	— Разбира се.
	Обърнах се с гръб към него, ала не успях да заспя отново; изражението му не излизаше от ума ми.
	Към мен съпругът ми винаги проявяваше търпение и доброта. Видях го ядосан само веднъж — една вечер, когато началникът му Чико отвори с трясък вратата на покоите ни и тласна Матео вътре. Той се строполи шумно на пода. Извиках и се втурнах към него — горната му устна бе разцепена и кървеше, лявото му око бе подуто и слепнало. Обгърнах го през раменете и му помогнах да седне. Разтреперан от гняв, той ме отблъсна и се опита да се изправи на крака, но Чико влезе бързо в стаята и с ритник го повали отново на пода.
	— Глупак! — изрева той; бе с четирийсет години по-възрастен от Матео, побелял, ала набит и висок като дъб. — Да умреш ли искаш? Стой тук и си потопи главата в студена вода, та да си проясниш ума!
	При тези думи Чико се обърна и излезе, затръшвайки вратата след себе си.
	Засуетих се край Матео. Избърсах окървавеното му лице; предният му зъб бе нащърбен, горната му устна — разкъсана на мястото на детския му белег, а нежната кожа около окото — подута и посиняла. Поинтересувах се нежно каква е била причината за схватката. Матео не продума. Потресен, мълча часове. Предположих, че е видял да влачат жена през лоджията, и се е намесил. След толкова години работа за херцога би трябвало да знае какво го очаква.
	Не говорихме през онази нощ; помогнах му да се съблече и отметнах завивката на леглото, но той не пожела да легне. Не извади и книжата си; седна до писалището и се втренчи в ламперията.
	Събудих се след полунощ и видях лампата да свети, а Матео — да седи на стола. Очите му — едното подуто и оцветено в стряскащо мораво — бяха затворени, а лицето му изглеждаше ако не блажено, то поне спокойно.
	— Какво правиш там? — попитах тихо.
	Той си пое дълбоко дъх и го изпусна с треперлива въздишка.
	— Опитвам се да видя нещата каквито са — отговори ми.
	В тона му долових изненадващ оптимизъм. Прекосих боса стаята, духнах лампата и го поведох към леглото. Той ме прегърна през рамо и заспа. Не споменахме повече сблъсъка с Чико, но наблюдавах как ден след ден подутата му горна устна заздравява и върху нея остава още по-плътен белег.
	Месеците след сватбата ни минаваха бързо. Настъпи краят на юли, дойде август. На всяко празненство, на всяка венчавка седяхме с Матео един до друг и танцувахме, грейнали от щастие, както се полага на младоженци. Поруменявахме, когато някой ни подкачеше за плътските ни удоволствия, и отговаряхме на въпросите за предстоящата поява на деца с усмивки и повдигнати рамене.
	Започнах да се влюбвам. Не го очаквах; не вярвах да има мъж, чиято доброта, нежност и всеотдайност надминават великодушието на Бона. Винях Матео за чувствата си. Нямаше да го обикна, ако в очите му не съзирах толкова искрена привързаност. Бях се убедила също — в резултат на зорко ежедневно наблюдение — че не предпочита мъже.
	Какво тогава го задържаше далеч от обятията ми?
	През последните дни на август започнах да опипвам почвата с дребни прояви на обич. Когато целият двор празнуваше края на лятото с пиршество на открито, го улових за ръка след танците и го поведох към езерце до ловния парк на херцога. Пълната луна се отразяваше в тъмната, неподвижна вода; посочих му диамантеното звездно небе над нас.
	Споделих с него тайна, която не бях разкривала пред никого. Незнайно защо бях сигурна, че Матео ще ме разбере.
	— Виждаш ли звездите сред облачните воали? Образуват обърната четворка.
	Матео ги забеляза и ме погледна остро.
	— Да.
	— Различаваш ли мъж, обърнат с главата надолу? Кракът му е свит зад другия и очертава четворка.
	— Обесеният мъж — прошепна той.
	Не успях да разгадая тона му.
	— Може би — кимнах и се понесох върху крилете на въображението. — Ако си представим въже, завързано около глезена му, и как виси с главата надолу със свито коляно… Матео, това си ти…
	Погледнах го да видя как ще реагира. Очаквах да се усмихне и да си помисли, че се шегувам. Той обаче се взираше в мен съсредоточено както в шифрите си.
	— Какво имаш предвид? — попита ме.
	Вдигнах отново очи към обесения мъж и внезапно се вледених от страх. Щеше да се случи нещо много лошо, но да донесе голямо добро, което ще обнадежди Матео.
	— Назряват промени — отроних; не събрах сили да уточня, че ще са непоносимо трудни.
	Нощта бе топла, ала когато заговорих, лъхна вятър. Матео потрепери леко и след миг се овладя.
	— Често ли виждаш подобни… знаци, Деа?
	— Те са навсякъде — отвърнах, окуражена, че не ми се надсмива. — Понякога просто ги забелязвам преди другите. Но винаги са верни. — Поколебах се. — Бона би казала, че са от Дявола.
	— Бона би сгрешила — възрази той по-бързо, стори ми се, отколкото му се искаше, защото замълча за момент. — Споделяла ли си с другиго?
	— Не. Надявах се ти да ме разбереш.
	— Разбирам те. Ала никога, за нищо на света, не разкривай тайната си пред Бона или когото и да било. — Замисли се. — Не е от Дявола. Опасно е обаче да се обсъжда, защото някои вярват, че е така. Убиват хора и за по-малко…
	— Ще споделям само с теб.
	— Благодаря ти. Предупреди ме, ако забележиш нещо, което според теб би ми помогнало… — Продължи с по-топъл глас: — Бъди каквато си, Деа! Не задушавай дарбата си. Ала само ти и аз трябва да знаем.
	Усмихнах се, доволна, че със съпруга ми имаме обща тайна.
	Той пак погледна към небето. Възползвах се от случая да протегна ръка и да погаля топлата му буза. Той ми се усмихна, ала разчете изражението ми, отдръпна се и отиде при другите.
	Не се отказах лесно. Целомъдрените ми целувки при събуждане и лягане започнаха да се отклоняват от бузите към устните му. Отбелязвах колко привлекателен изглежда, какво щастие е да съм негова съпруга, колко съм благодарна за нежността му към мен. Останеше ли да работи дълго след полунощ, отивах до него, облягах глава върху рамото му и го молех ласкаво да дойде при мен в леглото. Копнеех за допира му и се страхувах от него.
	Матео винаги ме отблъскваше топло, нежно; отбягваше целувките ми, извръщайки деликатно глава, и измъкваше ръката си от моята, когато я задържах твърде дълго. Комплиментите ми предизвикваха плахи, напрегнати усмивки. Една вечер в началото на ноември съпругът ми седеше зад писалището си, а аз — по нощница — стъквах огъня.
	— Толкова ли ще е ужасно, ако наистина заживеем като съпрузи? — погледнах го през рамо.
	Протяжното му мълчание послужи вместо отговор. Втренчих се унизена в пламъците и се постарах да скрия сълзите си.
	След известно време той прошепна:
	— Обичам те, Деа, но не по този начин… След няколко дни заминавам за Рим. Чико ме изпраща от името на херцога. Когато се върна, ще ти обясня всичко. По-късно ще отидем заедно във Флоренция, за да се срещнем с приятелите ми.
	— Флоренция! — възкликнах остро. — Какво общо има Флоренция с това?
	По лицето му се изписа тъга. След дълъг миг отрони:
	— Ако знаеше, нямаше да се гневиш. Моля те, Деа, довери ми се още малко.
	Не отговорих. Разбутах яростно огъня с ръжена и си легнах сърдита. Най-сетне се отегчих от самосъжалението и заспах.
	Няколко часа по-късно се събудих в среднощното мъртвило. Стаята бе тъмна; кепенците на единствения прозорец бяха спуснати и Матео бе изгасил лампата, но не лежеше до мен. Крачеше бос — с бавни, леки стъпки — по килима и каменния под и жестикулираше с ръце в мрака. Зрението ми най-сетне се приспособи към липсата на светлина; видях го да спира пред южната стена и да очертава във въздуха сложна фигура; чух го да шепне тихо, едва доловимо, ала необичайно властно. После се обърна на запад и ръцете му пак описаха същата фигура; когато стигна до северната стена, вече се досещах, че очертава лъчи на звезда и ги свързва с кръг.
	Прозрението накара космите по тила ми да настръхнат — звездите и кръговете принадлежаха на магическия свят, а Бона ми бе втълпила, че подобни неща са дяволски. Само половината ми същност обаче се ужаси; другата половина се заинтригува и дори се успокои, защото кръгът на Матео обхващаше цялата стая, включително леглото, където бях аз. И двамата бяхме защитени от злото, дебнещо отвъд.
	В мрака съпругът ми не призоваваше демони или мъртъвци. Застана в средата на кръга — до леглото ни — и разпери ръце, обърнал лице към невидимото небе. Реших, че се моли.
	На другата сутрин не му казах какво съм видяла; не споменах нищо и през следващите дни, макар че той всяка нощ рисуваше звездите. Докато си подготвяше багажа за пътуването до Рим, изглеждаше все по-умислен; понякога имах чувството, че се кани да ми разкрие голяма тайна, ала нещо го възпира.
	Сутрин и вечер, коленичила до Бона в параклиса, се молех: „Нека делата на Матео са добри, а не зли. Нека ме обича. Пази го“.
	Пое към Рим в мразовито ноемврийско утро. Не ми позволи да го изпратя до конюшнята, въпреки че беше рано и едва след час трябваше да се кача в покоите на Бона. Сложи си дебелата вълнена мантия и шапката, но когато се опитах да го последвам, спря пред прага и се обърна.
	— Деа, искам да се сбогуваме още сега.
	За моя изненада стисна крепко дланите ми и ме погледна съсредоточено, сякаш търсеше да открие нещо неочаквано в лицето ми; очите му бяха толкова блеснали и ласкави — помислих си, че ще ме целуне по устните.
	— Бързо — съгласих се. — Не обичам да се сбогувам.
	Затворих очи и се приведох, изтръпнала от желание за целувка.
	Не я получих. Той пусна рязко ръцете ми и когато отворих очи, видях как се пресяга към врата си, изхлузва нещо и ми го подава. Втренчих се за миг във връвта, провесена през дългите му пръсти.
	Малко черно ключе, нанизано на кожен шнур. Взрях се изненадана в него.
	— Използвай го, ако възникне нещо непредвидено — каза ми Матео.
	— За тайника в стената — сбърчих невярващо чело, — където държиш документите си.
	Той кимна.
	— Защо не го дадеш на Чико?
	— Защото документите не са за Чико. Или за когото и да било, освен теб. При това само ако възникне нещо непредвидено — обясни ми Матео.
	— Няма да възникне нищо непредвидено — предупредих го строго, взех ключа и си го окачих на врата.
	Думите му породиха десетки тревожни въпроси: „Ако не работиш за Чико, тогава за кого…? Защо? Какво представляват документите в тайника?“. Не зададох нито един. Той стоеше пред прага, готов да тръгне.
	— Ще ти го върна, когато се прибереш вкъщи.
	На Коледа, едва не добавих, и осъзнах колко дълга ще е раздялата.
	— Деа — прошепна той и се опита отново да улови дланите ми, но аз го прегърнах; този път той прие прегръдката и откликна с все сърце. — Моя Деа — повтори, отдръпна се и ме озари с чистата си, любяща усмивка. — Бог да те закриля.
	— И теб — отговорих, борейки се да запазя спокойствие. — О, Матео, пази се!
	Не отивай в Рим, прииска ми се да кажа. Усетих, че пусна ли го, ще си отиде завинаги.
	Той се приведе и ме целуна по устните — закрилнически, като по-голям брат.
	— Ще ме видиш отново, Деа.
	— Разбира се — кимнах, а той се обърна и излезе.

	* * *

	Докато Матео го нямаше, спях на тесния нар до краката на Бона, където винаги нощувах преди сватбата. Без Матео покоите му ми изглеждаха тъжни и пусти. Не можех да спя сама в леглото му.
	През онази сутрин не останах дълго там: Бона ме чакаше, както и приготовленията за ежегодното коледно пътуване до Милано.
	Все пак поспрях, преди да изляза, и стъкнах огъня за последно, та димът да се отточи, както трябва, през комина. Взирайки се в златните пламъци, видях как по-малките клонки, натрупани върху дебелите цепеници, са очертали цифра — обърната четворка. Обесеният мъж.


>>	III

	През онази сутрин Бона бе необичайно лъчезарна. Обикновено жестокият разгул на съпруга й я разтърсваше и наскърбяваше задълго. Още щом влязох в покоите й обаче, тя ме осведоми, че херцог Галеацо склонил да изпълни молбата й да почете „тайния гост“ с обяд. Херцогът се съгласил неохотно, защото Лоренцо настоял да се реваншира, задето бил „обезпокоил дамите в параклиса“.
	Обядът щеше да протече в тесен кръг. Разположена в ъглова кула, личната трапезария на Галеацо имаше много висок сводест таван; персийски килими в алено, сребристо и златисто покриваха каменния под, за да заглушават отекващите стъпки на прислужниците и тракането на бокалите и подносите. Два прозореца с арки гледаха на север и на изток; през онзи ден кепенците им бяха спуснати, за да препречват пътя на любопитните погледи и хапещия студ, а в голямата камина гореше толкова силен огън, че започнах да се потя още щом влязох в залата. Два големи гоблена бяха окачени от двете страни на източния прозорец, а по голите стени бяха нарисувани цъфнали пълзящи храсти. Според мен обаче най-забележителни бяха осемте дълги овални огледала — четири на стената зад масата и още толкова на стената пред нея — в които херцогът виждаше и своето отражение, и отраженията на хората пред или зад него. Огледалата, наред с четиримата прислужници, които опитваха всичко, преди да попадне в чинията или чашата му, успокояваха донякъде Галеацо, защото дори той съзнаваше колко врагове си е създал.
	Лоренцо ни чакаше. Ние, жените, пристигнахме час преди пладне и той ни посрещна с широка усмивка, която подчертаваше щръкналата му долна челюст и разкриваше долните му зъби, ала някак си смекчаваше грозотата му. Нямаше придружители и носеше семпла дълга туника от сива вълна. Нямаше и бижута, а до правата му коса не се бе докосвала маша за къдрене. Когато оповестиха появата на Бона обаче, той се поклони и целуна протегнатата й ръка с шлифован финес; представяше се за обикновен човек, но увереността и достолепието му показваха, че не стои по-долу от домакините си. Катерина получи същото посрещане. Аз влязох без фанфари и не очаквах поздрав. Лоренцо обаче ми се поклони ниско и прие реверанса ми с думите:
	— Деа, нали? Съпругата на Матео да Прато?
	— Да — кимнах, поруменяла; бях свикнала само Бона да отбелязва присъствието ми.
	— Познавам съпруга ви от години — продължи той. — Всъщност аз препоръчах на херцога да го наеме.
	Поразена от самоувереността и обаянието му, изгубих ума и дума и не успях да отговоря.
	Херцог Галеацо закъсня. Докато го чакаха, Бона и Лоренцо разговаряха любезно половин час. Дясната ръка на херцога — дебеловратият секретар Чико Симонета — пристигна пръв. С недодяланата си прическа — дълга на темето и подкастрена ниско над чудновато дребните му уши — и кръглото, месесто лице Чико лесно би минал за невеж селяк, ако не бяха изисканите му дрехи и будните очи. Херцогът нямаше тайни от Чико, който поздрави Лоренцо без усмивка и доста сдържано.
	След появата на трима намръщени, мълчаливи телохранители и на личните прислужници и виночерпеца му от кухнята, дойде и самият Галеацо — без обичайния вой на тромпети, защото присъствието на Лоренцо в замъка Павия не биваше да се разгласява. Гордостта на херцога обаче изискваше влизането му да е съпроводено с хвалебствено песнопение, като за целта се погрижи един от кастратите тенори, забавлявали ни предишния ден в покоите на Бона.
	Месец преди трийсет и третия си рожден ден Галеацо Мария бе в разцвета на силите си. Както всички от рода Сфорца, той имаше яко, мускулесто тяло и обожаваше спорта. Туниката му от сиво-зеленикава моарирана коприна, извезана с бронзови лилии и с яка, обточена с бял хермелин, бе скроена така, та да подчертава крепките му гърди и плещи. Червеникавокестенявата му коса бе подстригана на пластове и покриваше ушите му, но не стигаше до раменете; както повеляваше модата, грижливо оформени къдрици обрамчваха лицето му. Най-отличителната му черта бе едрият нос, толкова лошо счупен на младини, че върху костта изпъкваше гърбица. Очите му бяха дълбоки, кръгли и опасани със сенки; устните — тънки и постоянно присвити в арогантен присмех.
	Този мъж бе заповядал да приковат един от враговете му към ковчега и така да го погребат жив; вместо да прояви щедрост към изгладнял селянин, дръзнал да улови заек в ловния му парк, го бе убил, принуждавайки го да погълне животното неодрано; в пристъп на ревност бе отсякъл ръцете на придворен, погалил бившата му любовница. Херцогът не бе потомък на безжалостни родители, а на храбър воин, Франческо Сфорца, и на горда и волева, ала благодетелна жена — Бианка Мария Висконти, дъщеря на миланския херцог. Поданиците им ги обичали и когато най-големият им син отраснал, двамата били поразени от арогантността и безпощадността му. След смъртта на баща си Галеацо предявил правото си да го наследи и спрял да се вслушва в съветите на майка си; тя умряла от загадъчна треска — или отровена, според някои, по заповед на сина си.
	Щом гласът на певеца стихна, Галеацо изгледа кръвнишки съпругата си и вирна брадичка към мен.
	— Какво прави тук тя? Исках възможно по-малко хора да научават за това.
	Втренчих се в килима, а Бона занемя.
	Лоренцо се намеси невъзмутимо:
	— Аз настоях, Ваше Сиятелство, не помните ли? Вчера наруших спокойствието на трите дами по време на молитва и пожелах да им поискам прошка днес.
	Галеацо се намръщи; времето, попречило му да излезе на лов, подклаждаше допълнително обичайната му сприхавост. Страхувах се да не избухне при деликатния намек за инцидента с младата жена. Присъствието на Лоренцо обаче го усмири и той се усмихна неохотно.
	— Добри ми Лоренцо! Как поминуваш?
	— Добре, Ваше Сиятелство — отвърна Лоренцо, — особено в обкръжението на толкова прекрасни жени — и ни посочи.
	Комплиментът разтегли устните на херцога в по-широка усмивка.
	— Красива е, нали? — попита гордо и улови ръката на дъщеря си Катерина.
	Целуна я по устните. Катерина се приведе в реверанс и ни изгледа злорадо.
	После Галеацо се приближи до Лоренцо. Двамата се здрависаха и се потупаха по раменете по-сърдечно, отколкото бях виждала херцога да поздравява братята си. Милано и Флоренция бяха солидни съюзници; Козимо, дядото на Лоренцо, бе подкрепил бащата на Галеацо да оглави херцогството.
	След като попита Лоренцо как му се е отразило пътуването от топлата Флоренция през по-мразовити земи, херцогът мина край съпругата си с небрежно кимване и повече не ме погледна. Докато вървеше към масивната абаносова маса с крака, чиято горна част бе издялана във формата на символа на рода Сфорца — змия с драконова глава, поглъщаща голо дете — един прислужник притича да му дръпне най-високия стол с червена кожена тапицерия. Херцогът се настани удобно и щракна с пръсти. Тутакси виночерпецът му се приведе напред и сложи златен бокал, инкрустиран с аметисти, в протегнатата му ръка. Галеацо ни посочи къде да седнем: Лоренцо вдясно от него, мълчаливият здравеняк Чико — вляво, Бона — срещу съпруга си, Катерина вдясно от нея срещу Лоренцо, аз — вляво от херцогинята.
	Неколцина прислужници запалиха чевръсто свещите в двата тежки свещника върху масата; Галеацо се обърна към единия:
	— Донесете виното и храната. Гладен съм, а Лоренцо не бива да се бави. — Погледна към Бона. — След като се нахраните, вие, жените, ще се оттеглите. С Лоренцо ще говорим на четири очи.
	— Тогава, Ваше Сиятелство, позволете ми да поднеса на Нейно Височество подарък за гостоприемството й с надеждата да ме извини за безпокойството, което й причиних — намеси се Лоренцо.
	Дори да се бе разгневил или обидил от втория завоалиран намек за обезчестената жена, Галеацо не го показа. Кимна отегчено и проследи с поглед как Лоренцо бръква в джоба на туниката си и изважда кутийка от червено кадифе, инкрустирана с дребни диаманти.
	— За вас, благородна — усмихна се той на Бона и се изправи да й я подаде през масата. — Моля се този скромен подарък да ви достави удоволствие.
	Бона забрави смущението си и се усмихна широко.
	— Ваше Великолепие, скъпи Лоренцо, никой гостенин не е по-добре дошъл от вас… и по-щедър. — Взе кутийката и я вдигна, та златната бродерия и диамантите да заблестят в светлината на свещите. — Колко е красива!
	— Погледнете вътре, Ваше Сиятелство — подкани я Лоренцо.
	Херцогинята повдигна внимателно капака. Под него, завързан с копринена панделка, имаше обемист правоъгълен предмет, малко по-дълъг и по-широк от дланта на Бона. Тя го извади от кутията. Оказа се тесте карти, изработени от плътен пергамент, покрит с бял ваятелски гипс и изрисуван.
	Бона се постара да прикрие чувствата си, но аз знаех, че не одобрява игрите на карти. Усмихна се насила и развърза панделката. Взрях се с нея в гърба им, красиво илюстрован с цветя и вази, вписани в рамка от ангели.
	— Прекрасни са. Благодаря — кимна тя на Лоренцо.
	— Обърнете ги — настоя нетърпеливо Катерина.
	Бона я послуша и двете с Катерина ахнаха смаяни.
	Отпред картата бе позлатена с ювелирно гравирани геометрични фигури, чиито контури отразяваха светлината. На ослепителния им фон бе нарисуван просяк — млад, бос мъж с ококорени очи, облечен в дрипи и преметнал тояжка през рамо; стоеше на самия ръб на тъмна бездна; смарагдови и сапфирени хълмове се стелеха зад него.
	Бона започна да обръща картите една по една.
	— Красиви са — отбеляза възхитена.
	— Знам колко обичате илюстровани ръкописи — обясни Лоренцо. — Надявах се да ви харесат. Първата карта в тестето се нарича Шутът.
	Галеацо се засмя.
	— Знам какво представляват! Това са сувенирни карти! Ще смайвам гостите си с тях. — Сниши глас и намигна лукаво на Лоренцо. — Още един начин да губя пари на комар.
	Херцогинята застина; Лоренцо забеляза и отвърна дипломатично:
	— Имате право, Ваше Сиятелство. Но това тесте е по-специално. Някои биха предпочели да го използват за по-сериозни цели.
	Галеацо сбърчи объркано чело.
	— Например?
	— Да видят бъдещето.
	Херцогът повдигна вежди и се втренчи в картите с подновен интерес.
	— Така ли?
	Под масата Бона сключи юмрук; само аз забелязах и само аз разбрах, че от страх й се прииска да се прекръсти.
	— Дяволско изкушение — прошепна тя съвсем тихо, ала за моя изненада Лоренцо я чу.
	— Нищо подобно, Ваше Сиятелство — успокои я той. — Те разкриват за бъдещето каквото Бог иска да ни покаже, за да направлява по-пряко душите ни. Предполагам обаче, че човек с коварно сърце би злоупотребил с тях…
	Продължи да говори, ала аз не чух думите му, защото Бона бе разкрила дванайсетата карта. Втренчих се в изображението на мъж, провесен с главата надолу с въже, завързано за глезена му. Безпомощните му ръце бяха скрити зад гърба, а свободният му крак бе свит в коляното и скръстен зад другия, образувайки обърната четворка.
	Като омагьосана се пресегнах към картата, взех я и я вдигнах пред очите си. Не виждах нарисувания мъж със златни къдрици, а Матео с тъмнокестенявата му коса, паднала над лицето. Изобразеният на картата мъж имаше тъмни очи, ала аз виждах Матео със затворени клепки, побледнял, мъртвешки вцепенен. Безжизнен и умиращ…
	Този образ бях прочела в звездите, в огъня. Вледених се въпреки пламтящата камина. Смърт грозеше Матео, а аз бях безпомощна да го спася.
	— Деа — просъска Бона в ухото ми и измъкна картата от ръката ми.
	Вдигнах поглед и осъзнах, че разговорът е продължил, докато съм била другаде. Междувременно супата се бе появила като с магическа пръчица — пред мен димеше чиния.
	Лоренцо ме наблюдаваше съсредоточено.
	— Почитаема Деа, какво видяхте? — попита ме тихо.
	— Съпруга си — промърморих едва-едва.
	Той се пресегна и дългият му, заострен пръст посочи картата.
	— Наричат я Обесения мъж. Ясно е показано обаче, че той не се съпротивлява.
	_Предава се на злите сили_, представих си го да казва, макар да не изрече нито дума повече, _като жертвоприношение_.
	— Нима вижда неща в картите? — подметна шеговито херцогът. — Може ли да ни предскаже бъдещето? — Пренебрегнал изопнатото лице на Бона, Галеацо ме посочи. — Събери ги. Разбъркай ги и избери бъдещето ни. — Разкикоти се. — Никакъв хазарт в присъствието на дамите.
	Бона сви рамене, но ми подаде тестето. Смущението на двете ни извика искри на любопитство и злорадство в очите на Катерина. Галеацо щракна с пръсти и даде знак на прислужника да отнесе чинията ми.
	Картите бяха големи, неподатливи, твърди от гипсовия слой. Очаквах да са хладни, ала се оказаха топли, сякаш са живи. Взрях се в излъсканата до блясък абаносова маса и усетих как настоящето се стопява.
	Оставих тестето наопаки и го разперих като ветрило. Картите бяха прекалено твърди, за да ги разбъркам, затова ги разместих няколко пъти, та обърнатите по-рано от Бона да се изгубят сред другите.
	— Изберете карта, Ваше Сиятелство.
	Галеацо погледна развълнувано към Лоренцо, ухили се и посочи. Побутнах картата към него, но реших, че още не е време да я разкрия.
	— Сега е ред на Негово Великолепие — разпореди херцогът.
	Лоренцо ми се усмихна насърчително. Изпитвах неудобство, че непознат изважда наяве тайната, която съм споделила единствено със съпруга си, ала се доверявах на госта. Той протегна ръка и почука по дървото до избраната карта.
	Плъзнах я към него. Чико, както винаги преценяващ другите, без да издава своите чувства, прие безмълвно своята карта.
	— Ще позволите ли и на дамите да участват? — попита Лоренцо с подчертана любезност.
	Галеацо изсумтя с досада, но ми кимна. Преместих стола си към Бона, ала тя поклати леко глава.
	— Картите са изящни и винаги ще ги ценя високо, както ценя приятелството си с великолепния Лоренцо. Ще се задоволя обаче да изчакам Бог да ми разкрие бъдещето, когато реши.
	Галеацо й се намръщи и изцъка с език.
	— Хайде, не разваляй веселбата! — кипна той и щеше да излее яда си върху Бона, ако Катерина не се бе намесила.
	— Една за мен тогава! Една за мен!
	— Младата дама, Ваше Сиятелство, явно не е склонна да чака — усмихна се ведро Лоренцо.
	Херцогът въздъхна отстъпчиво и ми махна да дам карта на нетърпеливата му дъщеря. Послушах го. Вместо да изчака другите обаче, тя обърна веднага картата си.
	— Но това е Шута! Искам втора!
	Лоренцо ме стрелна с очи и промълви:
	— Тази карта има добри страни, почитаема Катерина. Размислете, преди да я смените.
	Огледах картата. Очите на Шута бяха безстрашни и невинни, позата му — дръзка. Стоеше пред прага на тягостни и смутни времена, невеж като дете за дебнещите го опасности. Решението зависеше от него — да се обърне, да тръгне към безметежните планини зад гърба си и да стигне до най-високия връх; или да пристъпи напред и да падне в тъмната зейнала бездна.
	— Предстои ви дълго пътуване — подхванах. Катерина се наведе пред Бона, за да вижда и да чува по-добре; със заинтригувано изражение се облакъти върху масата, подпряла брадичка в длан; пищните й златни къдрици се люшнаха напред и уловиха светлината. — Най-важното пътуване в живота ви — продължих. — Бъдете предпазлива и разсъдлива, за да не ви сполети беда.
	Задоволила любопитството си, тя се отдръпна назад. Усетила подканящия поглед на Лоренцо, изтеглих една последна карта за себе си и я отделих настрани.
	Въодушевен, Галеацо се усмихваше отново.
	— Да продължим по обратен ред. Първо нейната карта — посочи мен. — После вашата, Лоренцо. Сетне на Чико и накрая — моята.
	Обърнах картата си и потънах в картината, долавяйки като далечно ехо сподавеното възклицание на Бона.
	Видях жена в надиплена златна роба и пелерина, седнала на трон. Върху косата й имаше бяло монашеско покривало, а над него — тривърха папска корона. В едната си ръка държеше свещена книга, в другата — дълъг жезъл със златен кръст.
	Беше жена папа — скандално изображение — ала аз не се отвратих ни най-малко. Доверявах й се с безразсъдната сигурност, с която вярвах на Лоренцо. Взрях се в пейзажа, търсейки ориентир къде ще я открия — зад нея се ширеше зелена, грижливо поддържана градина.
	Явно съм се увлякла, защото остра болка в пищяла ме изтръгна от унеса. Катерина ме бе ритнала под масата.
	— Тя е… — затърсих отчаяно дума, която не би оскърбила Бона; изключих тутакси папа и свещеник и най-после се сетих — игуменка. Изключително мъдър духовен съветник.
	Картата на Лоренцо се оказа мъжката версия на моята — белокос, брадат мъж със златна папска корона и жезъл със златен кръст. Рисунката обаче бе обърната наопаки и при вида й изпитах страх.
	Грозноватото лице на Лоренцо придоби сериозно изражение.
	— Папата… опозорен — отрони той.
	Вгледах се отново в картата и видях десетки мимолетни картини, твърде много, за да ги опиша — отмъстителен старец оплаква мъртвия си син, дими тамян, просветва острие, бликва кръв, странно познат глас ахва „Лоренцо“… Страхът ми явно бе проличал. Когато вдигнах глава, жените ме наблюдаваха с разширени очи, а Галеацо — намръщен, ала укротен.
	Помъчих се да изразя видението с думи.
	— Съзирам мъст, тъга и жестоко предателство. Ако не внимавате, ще се пролее кръв.
	Бона се прекръсти; херцогът и Лоренцо се спогледаха тревожно, многозначително.
	— Вече знам как да се справя с обстоятелствата — заяви Лоренцо с категорично оптимистичен тон; усетих, че в думите му се крие не толкова истина, колкото желание да успокои херцог Галеацо. — Ще внимавам. Благодаря ви, почитаема Деа.
	— Колко сте сериозни! — сгълча ни Галеацо. — Нали щяхме да се забавляваме? — Втренчи се строго в мен. — Разчети картата на Чико и гледай да не ни развалиш обяда! — Сръга шеговито с лакът Лоренцо и ми заръча: — Говори ни за песни, спорт и любов!
	Извиних се с половин уста и обърнах картата на Чико. Десет златни монети блестяха на бял фон, украсен с цветя; въздъхнах с облекчение.
	— Ще получите солидна сума — предсказах.
	Чико се подсмихна и кимна; херцогът се ухили доволен.
	— Плащам му твърде щедро! — отсече той. — Да видим сега дали ще извадя по-голям късмет от секретаря си.
	Обърнах картата на херцога. И тя се оказа наопаки. На трон седеше крал с корона и позлатени доспехи. В лявата си ръка държеше позлатен щит, в дясната — дълга сабя със злокобно заострен връх. На картата косата му бе златна, ала аз познах тъмнокос, освирепял придворен, замахващ със сабята си към Лоренцо деи Медичи.
	Усетих прилив на мрачно задоволство.
	— Най-сетне справедливост — промълвих.
	Херцогът се намръщи.
	— За какво?
	Отърсих се от тягата на картата и се овладях. Исках отчаяно да видя какво ще предприеме този крал и дали ще постигне целта си; надявах се Негово Сиятелство най-сетне да си получи заслуженото, но се страхувах да го предупредя. Не исках да му помогна да се защити.
	Престорих се, че разглеждам по-внимателно картата, после възможно най-нехайно предрекох:
	— Нещо ще приключи. Няма да е в полза на Негово Сиятелство, освен ако не внимава много.
	— Какво нещо? — настоя той; поредната мрачна карта бе пробудила гнева му; раздразнеше ли го отговорът ми, всички щяхме да платим.
	Отвърнах безизразно:
	— Политически въпрос. Няма да се впускам в подробности, защото според мен делата са потайни. Вярвам, че ако Негово Сиятелство обмисли посланието на картата, ще намери мъдро разрешение и ще избегне затруднението.
	Той кимна, преструвайки се, че разбира, и се втренчи замислено в картата. Катерина, присвила любопитно сините си очи, възкликна:
	— Вярно е значи, че майка ти е била вещица!
	Сепнах се. До мен херцогинята се обърна към нея и просъска:
	— Мери си думите!
	От девет години живеех с Бона и за пръв път я чувах да упрекне Катерина, камо ли да й се скара. Херцогът също се изненада — приведе се над масата и изгледа съпругата си с очи, вещаещи физическа разправа.
	— Катерина се шегува — процеди през зъби той.
	И се засмя, за да го докаже. Улових случайно погледа му обаче и зърнах страх.

	* * *

	Час преди залез-слънце слязох в покоите на Матео, уж да стъкна огъня. Всъщност исках да остана сама и да се наплача. Появата на Обесения мъж бе задълбочила безпокойството ми. Предположението на Бона, че съпругът ми ще пристигне днес, не се беше сбъднало. Картата само бе потвърдила предусещането ми за надвиснала беда.
	Не ме ободри и реакцията на Бона спрямо картите — или по-точно реакцията й на моята реакция. След като се сбогува топло с Лоренцо, херцогинята се върна в покоите си необичайно мълчалива. Подаде кадифената кутийка на камериерката си с указания „да я скрие добре, за да не й се мярка пред погледа“. Катерина също бе нехарактерно тиха, макар да наблюдаваше смущението ни с присмехулно изражение.
	Признавам, че проследих внимателно как камериерката вдигна капака на сандъка в ъгъла до леглото на херцогинята и пъхна кутийката под една кожена наметка.
	Когато Бона се оттегли в гардеробната си, за да облече по-свободна дреха, аз се взрях през прозореца с изглед към ловния парк на Галеацо. Катерина приближи до мен. Уверих се, че вниманието на херцогинята не е насочено към нас, и попитах момичето:
	— Ваше Благородие, защо казахте, че майка ми е била вещица?
	— Да си беше видяла очите — просъска ми Катерина, разширявайки своите, докато се белнаха като на таласъм. — Кълна се, че на моменти нямаше представа къде се намираш… Виденията те бяха погълнали!
	Настоях нетърпеливо:
	— Какво общо има това с майка ми, почитаема? Говорите, сякаш сте чували слухове.
	— Чувала съм — тросна се тя.
	— От кого?
	— От Нона Беатриче — отговори.
	Нона, покойната бавачка на Бона, я бе придружила от Савой след сватбата й с Галеацо.
	— Каза, че майка ти била вещица и предричала бъдещето.
	Овладях порива да уловя за раменете любимата дъщеря на херцога и да я раздрусам.
	— Какво друго казваше за нея? Какво?
	Катерина сви рамене; розовите й като раковина устни се извиха нагоре, изразявайки задоволство от вълнението ми.
	— Само това.
	Не успях да изтръгна нищо повече. Не след дълго херцогинята влезе при нас с рязка забележка:
	— Предсказанията никога не водят до добро.
	С тези думи тя приключи темата и пренебрегна всички опити на Катерина да я подхване отново. До края на деня наблюдавах движението на слънцето и се борех да потисна нарастващия си ужас. На здрачаване Бона ме освободи. Докато се събличаше и камериерките не гледаха към мен, направих нещо немислимо и необяснимо: приближих до сандъка, мушнах ръка под кожената наметка и извадих кадифената кутийка. Увих шала си плътно около тялото, скрих ръката си с кутията под него, притиснах я до кръста си и тръгнах към покоите на Матео.
	В лоджията на приземния етаж забелязах Лоренцо — излизаше от крилото за гости с двамата си спътници; всички носеха мантии, шапки и ръкавици за езда и държаха седла.
	Понечих да отворя вратата, но Лоренцо ме видя и ми махна.
	— Почитаема! — подвикна ми, подаде седлото на един от придружителите си и им даде знак да тръгват към конюшните. „В странен час — помислих си — поемат към далечната Флоренция.“
	— Няколко думи! — Лоренцо се приближи до мен. Лоджията обаче бе пълна с прислужници, прибиращи се изморени в спалните си; двама млади помощници на Чико минаха край нас, смеейки се на някаква шега; Негово Високоблагородие погледна многозначително вратата към покоите на Матео. — Бих предпочел да се усамотим.
	Сведох очи. Лоренцо наближаваше трийсетте (грозноват, разбира се, но с изваяни рамене на майстор в изкуството на фехтовката), а аз — млада жена. Молбата му не бе съвсем порядъчна, но поведението му не издаваше ни помен от неблагоприличие. Освен това безспорно бе по-висшестоящ от мен. Отключих вратата и го поканих с ръка да влезе. Жестът неизбежно разкри кадифената кутийка в ръката ми; той не отбеляза какво е видял, аз не предложих обяснение.
	Вътре въглените тлееха, но камината излъчваше достатъчно топлина. Застанах до прага, стиснала кутийката.
	Лоренцо не си свали нито мантията, нито ръкавиците. Лицето му изглеждаше по-сериозно от всякога.
	— Простете ми за дързостта, почитаема — подхвана той. — Уверявам ви, че нямам неблагопристойни намерения. Не искам обаче да ме подслушват. — Замълча. — Както споменах, познавам добре съпруга ви. Очаквах да се върне у дома вчера.
	— Да — кимнах, смутена, че гласът ми издава стаените сълзи.
	Предположих, че ще ме окуражи, ще каже нещо успокоително. Лоренцо обаче очевидно не бе лъжец. Или и той като мен бе предусетил каква опасност вещае Обесения мъж.
	— Съжалявам за тревогата ви — прошепна той. Надявах се да поговоря насаме с него. Ала не бива да се бавя повече. Децата и съпругата ми няма да ми простят, ако не се върна у дома за Коледа. — Очите му се задържаха дълго върху мен. — Мога да ви се доверя да му предадете лично съобщение, нали, почитаема?
	— Разбира се — отвърнах и той се подсмихна, доловил раздразнението в гласа ми.
	— Ако Матео се върне до утре вечерта, кажете му, че съм тръгнал на север и ще го чакам в хижата. Той знае къде.
	Повдигнах вежди, изненадана от посоката, защото Флоренция се намираше далеч на юг от Павия и Милано.
	— Непременно, Ваше Великолепие.
	— Лоренцо — поправи ме с усмивка той, ала лицето му бързо помръкна; погледна към кадифената кутийка в ръката ми. — Бог ви е дал дар, почитаема Деа. Не го разгласявайте и го разкривайте пред малцина. Радвам се, че проявявате интерес към него. Не е редно да давам съвети на нови познайници, но…
	— Бих искала да го чуя — отвърнах прямо.
	— Херцогинята и другите имат добри намерения, ала… Не им позволявайте да ви попречат да развиете дарбата си. Тя е дадена, за да се използва. Помнете баснята за слугата и уменията.
	— Добре — кимнах.
	— Е… Бог да ви пази, почитаема Деа, докато се срещнем отново.
	— И вас.
	Проследих го с поглед, докато излизаше през вратата, обзета от внезапното убеждение, че ще се срещнем твърде скоро.


>>	IV

	Цяла вечер се взирах в позлатените изображения върху картите. Понякога картините събуждаха неочаквани спомени и потопена в тях, за известно време успях да забравя тревогата. Изтощението най-сетне надделя, подредих картите, прибрах ги в кутийката и я скрих в сандъка до краката на леглото.
	През онази нощ спах лошо; непрекъснато се будех от трополенето на суграшицата по прозореца в покоите на Бона. Призори вихрушката постихна, украсила стъклото с вълнисти пластове лед. През залостените кепенци се чуваха стенанията на дърветата, а от време навреме ме стряскаше оглушителен пукот от прекършен клон. По пладне облаците се разнесоха и слънцето набра сили. Ледът по прозореца започна да се топи, разкривайки ловния парк отвъд, покрит с ледена корица и блещукащ като скъпоценност.
	На шестия ден преди Коледа всички в замъка „Павия“ бяха в приповдигнато настроение, заети още по-трескаво с приготовленията за шествието до Милано. Дори Бона бе забравила мъката от случилото се с младата жена и реакцията ми при вида на изрисуваните карти. Наближаващият празник я изпълваше с още по-голяма щедрост от обикновено и тя покани прислужниците и придворните си на пиршество в главната трапезария, където бяха сервирали сладък милански хляб — панетон — сирене и хубаво вино. Храната обаче ми присядаше. В ранния следобед херцогинята ме освободи великодушно. Слязох да запаля камината в покоите на Матео, после се качих в югозападната кула и часове наред се взирах към Рим.
	Дойдоха на здрачаване — по Ломбардската равнина галопираха самотен кон и ездач, черен на фона на оловното небе и сивеещия сняг. Възкликнах с безкрайно облекчение; дъхът ми замъгли стъклото и аз го изтрих припряно, присвила очи да разпозная конника.
	Най-сетне той стигна до защитния ров, дръпна юздите и извика на кастелана да свали подвижния мост. Едва тогава видях тялото, простряно върху седлото; ахнах и залепих пръсти върху вледененото стъкло.
	Успокоих се някак си, повдигнах поли и заслизах бързо по стълбите. Изтичах навън, прекосих студения, безкраен двор и стигнах до главната порта точно когато копитата на коня за последен път отекнаха глухо по дървения мост и зачаткаха звънко по плочника зад стената.
	Втурнах се към Матео, провесен по корем върху седлото. Дългите му крака висяха над единия хълбок на разпенения кон, главата и безжизнено отпуснатите му ръце — над другия. Щеше да се плъзне на земята, ако ездачът не го държеше здраво.
	Помислих, че е мъртъв, и извиках. Той обаче простена, докато скочилият от седлото ездач му помагаше да се свлече в обятията ми.
	Не помня как ездачът го е пренесъл в леглото му, нито как е разпоредил да доведат лекар. Други дотичаха да помогнат, ала не помня и тях. От отчаяните минути преди появата на лекаря помня откъслечни картини — лешниковите очи на Матео с почервенели орбити, влажни, невиждащи; челото и бузите му на грозни виолетови петна; потната му, лъщяща кожа; краката му, присвиващи се конвулсивно към корема. Придържах главата му, докато повръщаше жълто-зеленикава слуз с кървави нишки. Бършех изпитото му лице със студена кърпа, появила се незнайно как в ръката ми, и виках името му, ала той не ме познаваше.
	Ако е било писано да го изгубя, защо не умря като Обесения мъж — бездиханен, умиротворен? Защо трябваше да изстрада кански мъки? „Бог е милостив и справедлив“, повтаряше Бона, ала нямаше милост, нямаше справедливост в смъртта на Матео; имаше само безпощадна жестокост.
	_Чума_, прошепна някой и се прекръсти, но не беше чума. Лекарят на Бона дойде с пиявици и горчива отвара. Матео обаче повърна малкото, което успя да погълне, а ръцете и краката му се гърчеха толкова неудържимо, че смачка повечето пиявици и лекарят извади останалите от страх да не изгуби и тях.
	_Треска_, каза той, ала не бях виждала такава треска. Дойде и Чико, началникът на Матео; грамадното му тяло изглеждаше смалено, малките му очички — разширени, месестите му черти — размити от страх. Матео не позна и него и секретарят не остана дълго. Бона ми прошепна, че трябва да си отдъхна; тя щяла да бди при Матео. „Нелепо предложение“, помислих си, защото нямах представа, че вече се развиделява. Отпратих я. Отпратих и лекаря. Изпратих и ездача, който се помайваше в ъгъла на стаята. Останах сама със съпруга си.
	Когато сутрешният светлик заструи през отворените кепенци, Матео най-сетне спря да се мята, и аз ги затворих с надеждата да заспи. Като по чудо огънят в камината продължаваше да гори; някой сигурно го бе стъкнал. Обърнах се към леглото, към стройното, голо тяло на Матео, проснато върху тъмните подгизнали чаршафи, и чух дрезгав шепот.
	— Лоренцо.
	Седнах бързо на стола до леглото и сложих хладна длан върху бузата му. Очите му бяха безжалостно помътнели; моравите петна бяха избледнели и лицето му сивееше като пепел.
	— Лоренцо се върна във Флоренция — прошепнах в отговор; нямаше смисъл да споменавам, че е свърнал на север с надеждата да се срещнат. — Не се безпокой за него.
	Клепките му трепнаха.
	— Деа — отрони сподавено с прегракнал до неузнаваемост глас; гърлото сигурно го болеше ужасно.
	Притиснах устни с кокалчетата на пръстите си.
	— О, Матео… Мой скъпи Матео…
	— Умирам — промълви той и усетих как се топя, — кръвта, костите, плътта ми изгарят и остава само заслепяващата болка в гърлото и в гърдите ми.
	— Няма да ти позволя — изхлипах, но той вдигна отчаяно, нетърпеливо дясната си ръка; беше толкова изнемощял, че затаих дъх, за да го чуя.
	— Перото ми…
	Втурнах се към писалището му, взех перото и вдигнах мастилницата с разтреперани, непохватни ръце. Взех пергамент и дървената му подложка и го подпрях на възглавниците.
	Той се опита да потопи перото в мастилницата, която му придържах, но се сгърчи и го изпусна. Простена отчаяно, овладя се и ме погледна. Устните му бяха гълъбовосиви и трепереха.
	— Закълни се — прошепна.
	— Всичко… ще направя всичко за теб — отвърнах.
	Думите му причиняваха болка, от челото му капеше пот.
	— В живота си — отрони. — Отнеси ме в „Сан Марко“. И документите. Прочети ги. Само ти. Кажи на Лоренцо: „Ромул и Вълка искат да те унищожат“.
	Замълча внезапно.
	— Кълна се — казах.
	В същия момент тялото му се вцепени, от устните му се изтръгна ужасяващ сподавен стон и червата му се изпразниха. Няколко секунди лежа изпружен и треперещ, после краката и ръцете му започнаха да се мятат. Извиках името му и се опитах да го прегърна, за да не се нарани, ала силите не ми стигнаха.
	Най-сетне той замря; затвори очи и задиша на пресекулки. Половин час по-късно дъхът му секна, очите му бавно се отвориха; взрях се в тях и разбрах, че е мъртъв.
	Събрах мръсните чаршафи и ги оставих на пода; с водата в легена, донесен незнайно от кого, измих съпруга си. След като го почистих, го облякох в най-красивата му туника и гамаши, легнах до него и го прегърнах.
	След време някой почука на вратата. Не отговорих, но бях забравила да дръпна резето и Бона влезе. Опита се да ме придума да стана; не исках и да чуя, не исках да оставя Матео. Тя излезе и се върна с други, включително Чико с разчорлена от съня коса. Тромавият като мечка мъж, обикновено сдържан, избухна в плач при вида на Матео — най-блестящия му ученик. Понечи нежно да ме отскубне от съпруга ми, ала аз отново не отстъпих; наложи се да извика втори мъж. Драсках и ритах. Напразно. Уловиха ме за ръцете и ме откъснаха от възлюбения ми.
	Пищях, мятах се. Хлипащият Чико ме държеше, за да не се нараня. Когато най-сетне се изтощих и седнах, Бона ме убеди да отпия глътка вино с особен, горчив вкус. Бе довела свещеника си — отец Пиеро — и след като изпаднах в странно състояние между съня и бодърстването, отец Пиеро ми каза:
	— Трябва да го приемеш. Човеци сме, слаби и не разбираме още, че това е Божията воля.
	— Бог е убиец — промълвих безжизнено — и лъжец. Кара ни да се молим, но не ни чува. Обгражда ни със зли хора и е безмилостен към жертвите им.
	— Деа! — ахна поразена Бона. — Бог да се смили над теб!
	Прекръсти се, закри очите си с длани и се разплака.
	Обърнах се спокойно към нея.
	— Кога ни е чувал? Чувал ли ни е някога?
	Тя не отговори. Влезе кардинал в алена роба, очевидно един от папските пратеници, пътували с Матео от Рим. Той извади стъкленица с миро, натопи пръст в него и докосна очите, ушите, носа, устните, ръцете, стъпалата и слабините на любимия ми, молейки се:
	— Per istam sanctan unctionem et suam piissimam misericordiam, indulgeat tibi Dominus… C това свещено миро и най-благодатната Си милост, нека Бог опрости греховете ти…
	„Матео не се нуждае от опрощение — реших, — Бог трябва да се извини на съпруга ми.“
	Когато отварата на Бона ме омаломощи достатъчно, Франческа и камериерките ме отведоха в покоите на херцогинята и ме облякоха в дълга черна рокля и було, което затъмни света. Все едно. Не исках да виждам нищо.
	Занизаха се окаяни, безсмислени часове. После ме отведоха в параклиса, където Матео лежеше пред олтара в дървен ковчег, а ръцете му бяха положени над разпятието върху гърдите му. Оброчните свещи, които бях запалила за него, още горяха върху олтара. Грабнах ги и ги захвърлих в другия край на параклиса, пренебрегвайки стъписаното ахване на хората край мен и палещия восък, разлял се по ръката ми.
	През онази първа нощ не спах изобщо.
	На другия ден с Бона седнахме в параклиса до Матео, а придворните минаваха един по един край тялото му. Сред познатите лица се появи непознато — с брада, коса и очи, черни и лъскави като въглен. Не го познавах, но имах чувството, че съм го виждала. През рамото му бе преметната кожена торба за седло и когато приближи, той падна на коляно и ми подаде торбата като дар.
	Тогава осъзнах, че пред мен стои ездачът, откъснал се от групата на папските пратеници, които съпругът ми придружаваше от Рим до Милано, за да доведе Матео по-бързо у дома. Бе останал очаквателно в покоите му, докато не го бях прогонила.
	— Беше на съпруга ви, почитаема — рече той с дълбок и мек глас и сведени очи; дори да го вълнуваха някакви чувства, не ги издаваше. — Помоли ме да ви я предам.
	Изглеждаше връстник на Матео и външността му би привлякла вниманието на херцога, ако не бе големият му, остър нос.
	Благодарих му. Торбата се оказа по-тежка, отколкото предполагах, и когато ми я подаде, се изплъзна от ръката ми и тупна на пода. Не събрах сили да погледна вътре, не и там, пред погледите на другите. Мъжът се поклони и се оттегли, а аз не се сетих повече за него.
	Херцог Галеацо дойде последен. Взря се отвратен в тялото на съпруга ми и каза с равен тон:
	— Жалко. Беше един от най-способните ми писари. Отрова, нали?
	Ахнах при тези думи. Чико придружаваше херцога. Погледна ме със зачервените си очи, прошепна нещо на Галеацо и го дръпна настрани. Аз обаче се изправих и го помолих за обяснение. Каква отрова? Лекарят ли е казал така? Защо никой не ми е споменал?
	Опитах се да си проправя път през множеството и да открия чернокосия мъж, донесъл ми торбата на Матео. Той бе пътувал с него; сигурно знаеше дали са го отровили.
	От мъжа обаче нямаше и помен, а Франческа и Бона ме помолиха да седна. Настояха, че Негово Сиятелство е допуснал грешка. Объркал Матео с друг човек и друг случай. Не им повярвах и се разплаках сърцераздирателно.
	След известно време дойдоха свещеници и римски пратеници. Последваха молитви и псалми, но не и погребение. Никой не помнеше подобен случай. Дебел слой лед покриваше земята и не можехме да го положим в нея, преди да се разтопи.

	* * *

	Отнесоха тялото на Матео — някъде навън, подозирах, защитено от животните, но не и от вледеняващия студ; благоразумно не ми казаха къде. Бона ме поведе към общата трапезария до параклиса и маса, отрупана с отблъскваща храна. Повдигаше ми се при вида й. Камериерките на херцогинята се принудиха да ме върнат в покоите й и пак пих от виното с натрапчива миризма на макове. Часове наред се взирах в пламтящия огън.
	Бяха убили Матео. Ромул и Вълка го бяха убили, за да му попречат да говори. Щяха да убият и Лоренцо. А аз бях лишена от разсъдък и воля и не можех да направя нищо. На кого да кажа? На кого да се доверя?
	Когато се стъмни, Франческа ми помогна да се съблека и да си сложа нощницата. Предложи ми още горчиво вино. Отказах й и се завих в тясното си легло. Херцогинята дойде и се помоли, преди да легне. Слушах шепота й и треперех от стаен гняв. Прииска ми се да я ударя, да изтръгна броеницата от пръстите й, да изкрещя, че ме е лъгала; Бог не е нито любящ, нито справедлив и аз го мразя.
	Не продумах. Изтерзана, зачаках Бона да заспи и Франческа да захърка. Станах и на светлината от камината намерих шала и чехлите си. Излязох в лоджията.
	Слязох в откритото преддверие и мразовитият въздух спря дъха ми. Залитах в мрака, на два пъти се подхлъзнах върху леда и едва не паднах. Треперех неудържимо, когато влязох в покоите на Матео — студени и тъмни; огънят под отворения комин бе угаснал, но не си направих труда да го запаля. Беше ми все едно дали ще се разболея, или ще измръзна. Охотно бих приветствала смъртта.
	Не съм сигурна защо отидох в покоите на съпруга си. Исках, предполагам, да крещя до изнемога, макар че щяха да ме чуят дори през затворените кепенци. Знам само, че когато влязох и дръпнах резето, видях перото на Матео, паднало върху килима.
	Явно се бе заплело в чаршафите, когато ги събирах, за да го почистя. Строполих се на колене до него и скръбта се изля от мен като водопад. Разтърсена от хлиповете, се свлякох върху килима, притиснала перото до гърдите си.
	Плаках поне половин час. Накрая от очите, носа и устата ми се стичаха вади, горкото перо бе смачкано. Борейки се да си поема дъх, се надигнах и усетих нещо дребно и метално да се плъзва в пазвата ми под нощницата.
	Ключът на Матео.
	„Използвай го в случай на беда.“
	Избърсах си очите и носа с ръкава и погледнах към писалището и тайника до него, скрит зад тъмната ламперия. Изнемощяла и разтреперана след пороя от сълзи, пропълзях на четири крака до писалището и се надигнах, подпирайки се на стола, за да запаля лампата. Маслото бе малко и пламъкът — слаб; пипнешком открих миниатюрната черна ключалка.
	Усуках кожената връв около дланта си и пъхнах ключа в ключалката.
	Вратичката на тайника изщрака и тихо се отвори. Зад дървения панел липсваше голяма тухла от стената; в празнината имаше пакет с размера на библиотечен ръкопис. Извадих внимателно документите, оставих ги върху писалището и придърпах по-близо лампата.
	Най-отгоре имаше черна копринена кесийка, завързана с червена панделка, а под нея — писмо върху прясна хартия, сгънато на третини, запечатано с восък и адресирано _До любимата ми_. При вида му се опитах да се подготвя мислено за прилива от чувства и отворих кесийката. Предполагах, че съдържа накит за спомен от него, но вътре имаше само зърнист сивкавокафяв прах.
	Взех писмото, надявайки се най-после да разбера защо съпругът ми отблъскваше ласките ми.
	Не очаквах да се изплаша.
	Не открих прощално любовно послание, а диаграма — кръг с основните посоки, отбелязани с почерка на Матео. Странно — вместо север, горе се намираше изток, а долу — запад. До всяка посока имаше нарисувана звезда с пет лъча и стрелки, сочещи грижливо как се очертава. Под всяка звезда бе написана дума — на староеврейски, предположих — с обяснение как се произнася, но не и какво означава.
	Под първия кръг имаше втори, отново с четирите посоки, този път придружени от хексаграми и други непонятни думи.
	Същата магия бях видяла през нощта, когато се преструвах на заспала в леглото. Спомних си как признах на Матео, че виждам поличби в облаците, небето и звездите. „Бона би казала, че това е от Дявола“, добавих, а той ми отвърна: „Бона греши“.
	Под двата кръга имаше указания на милански диалект, описващи ритуалите. Не успях да съсредоточа изтормозения си ум достатъчно дълго, та да ги разбера. Оставих диаграмата, за да видя какво има под нея, и косъмчетата по ръцете и на тила ми настръхнаха.
	Беше парче пожълтял пергамент, излинял от времето, сгъван много пъти и на път да се разпадне. Разгънах го внимателно върху писалището. Ръждивокафявото мастило бледнееше, почеркът изглеждаше стар, непознат. Бона ми бе забранила да уча гръцки; разпознах писмото обаче и латинският превод под него, явно добавен по-късно, не ме затрудни.
	Взирах се в заклинание, призоваващо незнайно какво — скръбта бе изцедила силите ми и не бях в състояние да се задълбочавам. Оставих го грижливо настрани. Под него имаше манускрипт, състоящ се от няколко десетки страници на латински. Хартията и почеркът бяха съвременни; заглавната страница гласеше: „De Mysteriis Aegyptiorium“, „За египетските мистерии“.
	Най-отдолу имаше документ, написан с педантичния, плавен почерк на Матео. Буквите от латинската азбука бяха подредени една под друга, а под всяка имаше буква, цифра или символ. Буквата „а“ например бе представена с цифрата 9, „б“ с „х“, „в“ с „л“. В горния край на листа бе отбелязано: „премахни всяка четвърта“. Осъзнах, че е шифър, който съпругът ми бе използвал вероятно за тайна кореспонденция.
	Облакътих се върху писалището и притиснах челото си с пръсти.
	— Защо си ми оставил това? — почудих се гласно.
	Прииска ми се да хвърля всичко в гаснещия огън — магията не бе съумяла по-успешно от Бог да опази живота на Матео. Друга мисъл обаче потуши гнева ми — споменът за позлатената карта с Обесения мъж. „Предава се на злите сили, за да извърши жертвоприношение.“
	Разтърках с длани пламналите си очи и се опитах да разсъждавам ясно. На тръгване Матео явно бе предусетил дебнещата го смърт, иначе нямаше да ми даде ключа.
	Подтикван от невинна любов, се бе оженил жертвоготовно за мен. Дали беше извършил втора саможертва, за да ме защити? За да ме предупреди ли бе оставил документите?
	Ако не бях разгневена на Бог, щях да изгоря всичко. Взрях се обаче в непонятната бродерия от цифри и букви върху листа и чух думите на Лоренцо Великолепни.
	_Всъщност аз препоръчах на херцога да наеме Матео._
	И сякаш в отговор си спомних признанието на съпруга ми: „На младини ме спаси богат закрилник… След време ще отидем заедно във Флоренция“. Спомних си и молбата му: „Погреби ме в «Сан Марко». Прочети ги. Само ти. И кажи на Лоренцо: Ромул и Вълка искат да те унищожат“.
	Почти цял час седях вцепенена. После стъкнах огъня. Щом пламъците лумнаха нависоко и стоплиха стаята, отворих кепенците и видях торбата за седло на Матео, оставена под прозореца. Развързах ремъците и я изпразних върху леглото: перо, мастилница, попивателна, два панталона, две вълнени долни ризи, месингова чаша, гребен и малка книга, завързана с кожена връв. Половината й страници бяха запълнени със същия неразгадаем шифър — цифри и букви, редуващи се със звезди и символи — от документите в тайника. Прелистих книгата, ала не успях да разчета нищо.
	Черното небе посивя. Качих се в покоите на херцогинята. Бона спеше. Приближих се на пръсти до леглото й, дръпнах балдахина и нежно отпуснах длан върху рамото й. Тя обаче се събуди с уплах.
	— Трябва да отнеса Матео във Флоренция — казах.


>>	V

	Херцогът отхвърли молбата ми да погреба Матео в гробището на „Сан Марко“. Първо, било твърде опасно жена да пътува дори на юг пет дни в коварната зима, макар слабото слънце да бе разтопило леда. Второ, всички придворни били длъжни да присъстват на коледните празненства в Милано, независимо дали са в траур, или не.
	От стотиците владетели в Италия никой не честваше Рождество по-тържествено от херцог Галеацо. Той изискваше не само придворните, но и посланиците, и феодалите да се съберат в Милано за празника и да подновят клетвите си за вярност към него на другия ден — Деня на свети Стефан. Присъстваха всички, с изключение на умиращите и смъртно болните, защото тържествата отбелязваха края и началото на годината. Херцогът раздаваше подаръци на подчинените си и милостиня на бедните; опрощаваше наказанията на осъдените. През седмицата той посещаваше литургиите в различни църкви, та всичките му поданици да го видят. На двайсет и шести — Деня на свети Стефан — ходеше в църквата „Санто Стефано“; на двайсет и седми — Деня на свети Йоан Богослов — в „Санто Джовани“ и така нататък.
	С просълзени очи Бона ми предаде решението на херцога; на другата сутрин дворът щеше да потегли към крепостта „Порта Джовия“ в центъра на Милано и аз, в черно було, щях също да тръгна. Извърнах безмълвно лице, но тя сложи длан върху рамото ми.
	— Ще го балсамират. — Разбрах, че говори за Матео. — Ела с мен в Милано. Когато се върнем в Павия, други занимания ще отвлекат вниманието на херцога, а аз ще се погрижа да погребеш Матео във Флоренция.
	На следния ден яздех мълчаливо до Франческа и останалите бъбриви камериерки край драпираната с кадифе карета, където се возеха Бона и децата. Ярко слънце озаряваше синьото небе, но не топлеше заради мразовития вятър. Пътищата бяха кишави и пелерината ми се окаля веднага. Чантата на Матео с малката книга с шифъра и изрисуваните карти на Бона се поклащаше, завързана за седлото ми. От време навреме досягаше крака ми и ме изпълваше наново с тъга.
	Милано се намира на север от Павия — на един ден езда по равен път през река По. Многолюдният ни, муден керван обаче пое призори и пристигна едва след залез-слънце.
	Разположен в долина, градът се простира до хоризонта, където далечните заснежени върхове на Алпите се издигат до небето. Светлината помръкваше, когато копитата ни затрополиха по плочника, но различих четирите кули на херцогския замък „Порта Джовия“ и мъждукащото жълто сияние зад прозорците му. В далечния край на широката улица се намираше катедралата с фасада, покрита с тъмно скеле. Островърхите кули на други църкви — „Санто Джовани“, „Санто Стефано“, „Сант’Амброджио“ — се извисяваха над безкрайна шир от покриви с червени керемиди.
	Обикновено се наслаждавах на пътуването и на градския пейзаж, който виждахме само два пъти годишно, защото в сравнение с Павия замъкът бе тесен, а градските улици — по-шумни и по-мръсни от провинцията. През онази нощ обаче усещах само горчивина; празничното настроение на околните ме оскърбяваше, а великолепието на Милано ме жегваше като подигравка. Херцогските покои бяха украсени с ароматни мускусни топки и елхови клони и ухаеха на греяно вино. Всичко ми се струваше обидно.
	Делях легло в килера до спалнята на Бона. За щастие камериерката заспа бързо. Извадих книгата от кожената чанта на Матео, запалих лампата и запрелиствах страниците със загадъчния шифър на съпруга ми. След час ми хрумна, че над всяка част вероятно е записан ден от седмицата, дата или година. Разсеях се от дълбоката скръб, опитвайки се да открия значението на различните символи.
	Угасих лампата едва когато Франческа се размърда неспокойно и се оплака няколко часа преди зазоряване. Дори тогава не заспах. Лежах неподвижно и мислех за Матео, за шифъра и за картите.
	Два дни минаха в суетня — приеми, банкети, танци и концерти, изпълнени от хора на Галеацо, състоящ се от трийсетима подбрани певци. Въпреки времето миланските улици гъмжаха от хора, дошли да гледат коледната церемония или да засвидетелстват предаността си към херцога.
	В навечерието на Рождество той проведе грандиозна аудиенция с молители; преди залез-слънце всички придворни и прислужници се събраха в голямата зала на първия етаж, където Негово Височество запали бъдника; после подчинените му щяха да се погрижат дървото да гори възможно по-дълго. Щом се стъмни, Бона ме извика в херцогските покои. Там, в частната семейна трапезария, застанах права до нея, двете й дъщери, двамата й синове и Катерина, които наблюдаваха, седнали до масата, как херцогът дава наставления на братята си Отавиано и Филипо. Отавиано — най-малкият брат — имаше слабовата и висока фигура, деликатно, женствено лице и дълга тъмна коса, необичайна за семейство Сфорца. Филипо — средният брат — се отличаваше с едро тяло, но оскъден ум. Двамата внесоха голяма дъбова цепеница през вратата и я оставиха върху хвойновите подпалки, натрупани в камината.
	Въпреки затворените прозорци от двора под покоите на херцога долиташе пискливото ридание на цампони — духов инструмент, използван само на Коледа.
	— Уф! — изпухтя Филипо, щом се освободи от товара си. — Тежи повече от Чико! Определено ще гори до Новата година.
	— Отстъпете назад! — заповяда им нетърпеливо Галеацо и застана пред камината.
	Лицето му аленееше, думите му звучаха завалено — вече бе успял да изпие доста вино. Един прислужник му подаде запалена свещ и той поднесе пламъка под хвойновите клонки; лумна благоуханен огън и херцогът се засмя доволен.
	Върна свещта, прекръсти се с дясната си ръка и щракна с пръсти на виночерпеца си, който напълни бокала му с прясно вино и му го подаде. Щом огънят се разгоря с пълни сили, херцогът плисна вино върху дънера, както изискваше обичаят, и отпи дълга глътка от чашата. Подаде я на Филипо, а той — на Отавиано. После дойде ред на Бона и така бокалът мина от ръка на ръка според ранга на присъстващите. Накрая стигна до мен. Аз допих виното, макар да имаше половин глътка, защото Катерина бе погълнала повече от полагаемото й се.
	После херцогът хвърли златен дукат в огъня, а от червена кадифена кесия извади жълтици и даде по една на братята, съпругата и децата си. Моето ниско положение в йерархията обаче изтри щедростта му и той ми обърна гръб. Бона пъхна жълтицата си в дланта ми, за да се радвам на благополучие през следващата година.
	За щастие херцогът не бе скъперник по отношение на храната и питиетата и ми позволи да седна между дъщерите му Киара и Катерина. Имаше изобилие от великолепна храна, включително пай с гълъбово месо и сливи, който при други обстоятелства би ме изкушил, и равиоли, пълнени със свински дроб и подправки. Изтънчените ястия обаче не ме блазнеха. Не исках да присъствам на семейната вечеря и бях помолила Бона да ме извини, но херцогът бе настоял упорито да дойда, „за да не нарушавам ежегодната традиция“. За да се увери, че ще изпълня волята му, бе заповядал да не нося траур, а празнична рокля. Нямах избор. Сложих рокля от тъмнозелено кадифе, но без накити и без усмивка.
	Галеацо и Филипо прекалиха с виното и в разгара на пиршеството разговорът им се изпъстри с едва завоалирани намеци какво удоволствие е да се наслаждаваш на девствена плът. С похотливо изражение херцогът започна да мушка с печена наденица пълнения петел в чинията пред него, а Филипо се запревива от смях. Катерина се разкикоти, Бона се изчерви и замълча. Едва дочака края на вечерята, за да изведе децата и да се оттегли. Станах с нея и я придружих до вратата. Тя се обърна да пожелае лека нощ на съпруга си. С подпухнали и блеснали от виното очи херцогът вдигна поглед от масата и отсече:
	— Върви, но тя ще остане!
	За пръв път се случваше да ме задържи и с херцогинята се разтревожихме.
	— Тя остава — повтори Галеацо и добави: — Изпрати някоя прислужница да донесе картите, които Лоренцо ти подари.
	Бона се поколеба и ме погледна уплашено. Той удари с юмрук по масата толкова силно, че празните чинии издрънчаха.
	В последвалата тишина прошепнах на херцогинята:
	— Простете ми, Ваше Сиятелство, но картите са в стаята на съпруга ми, в сандъка под леглото му.
	Бона се втренчи в мен, сякаш съм самият дявол, дошъл да открадне душата й. Поклони се безмълвно на съпруга си и излезе с децата; Катерина мина последна край мен, поспря и ме изгледа с любопитство и странно притеснение. Четвърт час стоях смутена до вратата, докато херцогът и пияните му братя си разменяха още по-пиперливи реплики, все едно не ме забелязват, Франческа най-сетне донесе червената кадифена кутия, извезана с диаманти, и тревогата ми се задълбочи.
	— Седни! — Галеацо посочи мястото точно срещу него.
	Брат му Филипо се втурна с престорена галантност да ми дръпне стола, сякаш съм херцогинята. Двамата с херцога се засмяха, но аз приех жеста с реверанс и се настаних, без да трепна. Оставих кутията на масата пред мен и я покрих с длан.
	Само женственият, деликатен Отавиано отбеляза колебливо:
	— Вие сте в траур, Деа. За кого скърбите?
	— Съпругът ми почина — отговорих и благодарих с кимване за проявеното съчувствие.
	В същия момент ме обзе вълна от печал, примесена с гняв, и реших без страх да говоря открито пред Галеацо. С благодарност щях да предизвикам яростта му и да умра.
	— Достатъчно! — херцогът зачеркна мрачната тема с рязък жест. — Тя ще ми предскаже какво ме чака през следващата година, момчета. — Впери гибелните си очи в мен и аз за пръв път срещнах погледа му, без да прикривам омразата си. — Този път обаче съдбата ще ми се усмихне, нали, драга? — просъска заплашително той.
	— Ще разберем ли и ние бъдещето си? — попита Филипо с пиянски възторг; лицето му червенееше, устните му бяха разкривени в безпаметна усмивка. — Ще позволите ли, Ваше Сиятелство?
	Отавиано също надигна нетърпеливо глас и херцогът им махна да замълчат.
	— Зависи колко сговорчива е многоуважаемата. Толкова се е разхубавила напоследък! — намигна той на братята си.
	Филипо се засмя — от нерви и от удоволствие. Херцогът се пресегна и сложи топлата си, потна длан върху моята. Отвратена, издърпах ръката си и инстинктивно погледнах назад да се уверя, че Бона наистина си е тръгнала. Прислужниците също бяха изчезнали, с изключение на виночерпеца и двама телохранители, появили се безшумно пред затворената и вече залостена врата.
	Не би трябвало да се изненадвам, предполагам, ала вярвах, че близостта с Бона ме закриля, и херцогът не би ми посегнал, както не би посегнал на дъщерите си. За миг ми мина през ума да се разкрещя и да заудрям по вратата, но твърде често бях чувала колко безполезни са опитите на пленените жени да избягат. Налагаше се да разчитам само на бистрия си разсъдък.
	— Ваше Сиятелство, ще разчета картите ви — кимнах с престорена самоувереност. — Не говорете, за да не се разсейвате. Мислете само за въпроса, който искате да зададете, и за нищо друго.
	— Вече зададох въпроса — отсече с известно раздразнение херцогът и се облакъти на масата; подпря брадичка с длани, сякаш изведнъж главата му бе натежала. — Какво ще ми донесе предстоящата година.
	— Тогава мислете за това, Ваше Сиятелство — отвърнах хладно и извадих картите от кадифената кутия.
	Бяха топли, все едно са били край огнище, и макар да бяха далеч по-големи от обикновени карти, този път се размесиха лесно, като да са пригодени за ръката ми. Бърках ги толкова дълго, колкото посмях, молейки се мълком през цялото време. Не виждах смисъл да се обръщам към Бог; говорех на единствения, комуто все още се доверявах.
	_Помогни ми, Матео. Помогни ми да се измъкна оттук недосегната и жива._
	Филипо наруши тишината с пиянски кикот; Отавиано му заприглася, но херцогът ги погледна строго и им просъска да млъкнат.
	Аз също застинах и прекратих дори молитвите, за да се вслушам в шепота на картите. Интуицията ми подсказа да ги събера на спретната купчина и да я побутна към средата на масата в обсега на Галеацо.
	— Сечете, Ваше Сиятелство.
	Странно спокойствие ме бе обзело, превръщайки престорената ми самоувереност в истински, необясним и древен авторитет.
	Облегнат тежко върху левия си лакът и подпрял брадичка с юмрук, Галеацо протегна дясната си ръка. Пръстите му трепереха и при първия опит да раздели тестето изпусна картите, преобърна някои и изруга.
	— Няма значение, Ваше Сиятелство. Съберете ги и цепете пак. Съдбата движи ръката ви — обясних невъзмутимо.
	Галеацо изглеждаше смръщен и видимо изнервен. Пиянският кикот на Филипо замря; двамата с Отавиано следяха внимателно променливото настроение на брат си. Галеацо събра картите и ги раздели на две купчини. Сложих едната върху другата и ги придърпах към себе си.
	Извадих първата карта от тестето и се плъзнах в непознат свят.
	Пред мен се издигаше сияйна мраморна кула на фона на яркосиньо небе — толкова висока, че прозирните облачета целуваха върха й. Най-горе, дребни като мушици, двама каменоделци размахваха чукове и длета, издигайки я още по-нависоко. Пред мен се възправяше Вавилонската кула, символизираща човешката надменност. Отметнах глава назад, за да се взра във върха й и в майсторите, работещи там. В същия момент кълбовиден индигов облак се спусна от хоризонта и ги забули.
	Този облак бе гневът Божи и от него изригна синкава, заслепяваща мълния — грохотът бе толкова оглушителен, че изпищях и запуших уши с длани. В същия момент кулата рухна и мраморни късове се сипнаха към земята. С кански крясъци каменоделците полетяха с главата надолу. Единият размахваше стоманено острие — познах Краля на сабите, който раздава правосъдие. Двамата мъже се стовариха на земята, а аз паднах на колене и закрих глава.
	Бързо, както се бе появил, Божият гняв изчезна и небето пак стана безоблачно синьо. От кулата обаче бяха останали само отломки. До мен лежеше вторият мъж — с непокътнато като по чудо тяло и отворени, смаяни очи, но мъртъв, пронизан в сърцето от оръжието на Краля на сабите. Имаше светлокестенява коса и тънки устни, а върху носа му изпъкваше гърбица. Това бе херцог Галеацо и аз с радост разбрах, че най-сетне е платил за греховете си.
	— Какво значи картата? — попита нетърпеливо херцогът и когато не отговорих веднага, в настойчивия му тон се прокрадна боязън. — Какво значи?
	_Помогни ми, Матео_, помолих се пак. Поех си дълбоко дъх и казах истината. Думите ми прозвучаха толкова силно, колкото да не ги погълне пращенето на огъня и шумното дишане на херцога.
	— Ще ви нападнат хора, на които сте причинили зло, господарю. Ако не се разкаете веднага и не изкупите греховете си, няма да доживеете до следващата година.
	Пред втренчените погледи на братята си Галеацо ахна поразен и се изправи тромаво на крака. Разкривил лице от ярост, изръмжа и вдигна ръка да удари.
	Аз се взирах в него, предизвикателна и готова да срещна злощастната си участ. Матео бе мъртъв и не ми се живееше. Изпитвах обаче мрачно задоволство, че херцог Галеацо ще се тресе от страх, докато настъпи сетният му час.
	— _Ти_! — изрева той с глас, одрезгавял от гняв. — Кучко проклета, как смееш да ми говориш така! Как смееш…
	Зашлеви ме. Парещият удар разкървави горната ми устна и едва не ме събори назад със стола. Устоях обаче на напора и не помръднах, макар да се бях просълзила от болка. Отказах да дам воля на сълзите и го погледнах смело.
	— _Ти_ — процеди през зъби той с нотка на изненада. Впи очи в мен и ги присви невярващо, после се ококори и сключи уплашено вежди. — Божия Майко, това е тя! Преследва ме призрак! Бог да ми е на помощ! Спасете ме!
	Прекръсти се и залитна назад. Строполи се на стола си и Отавиано и Филипо се втурнаха припряно към него. Докато се изправяше с мъка на крака, подкрепян от братята си, той изрева:
	— Изведете я оттук! Веднага!
	Надигнах се и когато телохранителите ме хванаха за ръцете, не се съпротивлявах. Оставих ги да ме тласнат през вратите, отключили се тутакси, и да ме хвърлят върху студения, твърд мрамор в лоджията. Станах и предпазливо опипах с пръст подутата си устна. Докоснах я с език и усетих кръв и горчиво злорадство.

	* * *

	Върнах се в покоите на херцогинята. Бона седеше пред камината с Катерина и Киара. Знаех, че още се чувства предадена заради картите, но при вида на разраненото ми лице извика и се втурна да ме прегърне. Обвих раменете й с длани, за да я успокоя, и щом разбра, че иначе съм невредима, тя изхлипа успокоена.
	Изненадах се, признавам, от необичайно сериозното изражение на Катерина. Безочието й обаче се върна, когато разбра, че не съм пострадала тежко. Франческа слезе до килера да донесе сурово месо за компрес, а Бона ме настани грижовно пред камината и нежно притисна устната ми с кърпичката си, за да спре кървенето. Не посмя да попита как се е държал съпругът й, но Катерина, преместила се до мен, не прояви подобна неохота.
	— Кралят ли се появи? — попита тя.
	Бона, Киара и аз я изгледахме учудено.
	— Кралят — настоя тя. — Онзи със сабята. Предишния път, когато Лоренцо ни беше на гости, ти извади тази карта за татко. Пак ли излезе тя? Или му предсказа друго?
	Бона сви устни.
	— Не любопитствай! — скастри я тя с необичайна строгост. — Остави Деа на мира. Изморена е и е изтърпяла достатъчно.
	Катерина не й обърна внимание и се приведе към мен.
	— Явно не е било добро бъдеще, иначе нямаше да те удари.
	Бона не грешеше. Наистина бях изморена — изморена от тайни и лъжи. А и поведението на Галеацо ми бе вдъхнало странно чувство за власт. Независимо как щеше да ме накаже, вече не се страхувах. Бях казала истината и тя бе улучила право в целта. Не исках да спирам сега.
	— Кралят се появи. — Гласът ми прозвуча приглушено иззад кърпичката на Бона и подутата ми горна устна. — Но в друга карта — Кулата.
	Катерина се приведе още по-близо до мен. Очите й искряха от любопитство.
	— Какво значи Кулата?
	— Божият гняв ще порази баща ви — отвърнах безизразно и се постарах да не се смущавам от очевадния потрес на Бона.
	Катерина затаи дъх със странно блеснал поглед.
	— Кога?
	— Нито дума повече! — намеси се Бона. — Ясновидството е грях, извращение. Защо ли Бог позволи да видиш тези прокълнати карти? И как посмя да ги вземеш?
	— Скоро — осведомих Катерина и се обърнах към Бона: — Простете ми, Ваше Сиятелство. Напоследък разсъдъкът ми изневерява.
	Бона се прекръсти. Усетих, че е на път да се разплаче, замълчах и спрях да отговарям на въпросите на Катерина.
	Херцогинята не спомена повече картите, които бях взела без нейно разрешение, ала видимо охладня към мен. Бях откраднала от нея и тя нямаше да го забрави.


>>	VI

	На Коледа проведоха три литургии в параклиса на херцога; традицията изискваше Галеацо и всичките му придворни да присъстват. Пропуснах първата, защото бях спала лошо заради туптящата устна и Бона ми бе позволила да остана в леглото.
	Придружих херцогинята на другите служби и на празничното угощение, ала носех черния си воал, за да прикрия подутата устна, и ядох и пих съвсем малко. Когато започнаха танците, се оттеглих в стаята на Матео и пак се опитах да разгадая шифъра в малката книга с кожена подвързия. Безуспешно. Чудех се също какво ли е сполетяло картите, които бях оставила при херцога и братята му, ала не посмях да попитам Бона.
	На другия ден бе Денят на свети Стефан — първия мъченик. Обикновено херцогът посещаваше литургията в църквата „Санто Стефано“ в югоизточната част на града, недалеч от замъка. Милано обаче, славещ се с мекия си климат, бе в хватката на незапомнено мразовито време; през нощта снежна буря бе вцепенила града, последвана от свиреп вятър, който беше издухал облаците и покрил дърветата, храстите и покривите с тънка корица лед, искряща под лъчите на утринното слънце.
	Вятърът виеше, когато станах и облякох черния си траур. Бърз поглед към голямото огледало на херцогинята ми показа, че подутината е спаднала, но устната ми синее и на разцепеното място има тъмночервен белег. Спуснах отново тъмния си воал. Балдахинът закриваше леглото на Бона. Херцогинята бе повръщала цяла нощ и с Франческа и останалите камериерки бяхме решили да не я будим, а да изпратим съобщение на херцога, че се чувства зле. Зад прозореца клоните на дърветата се бяха привели под тежестта на ледените висулки и стенеха под напора на вихрушката. Предположих, че придворните, Галеацо и грандиозният му хор едва ли ще излязат в такова време и ще отбележат деня на светията в замъка.
	Сгреших. Час след като уведомихме херцога за състоянието на Бона, Катерина дотича в покоите й. Бялото й, красиво лице бе почервеняло и мокро от сълзи. Майка й, Лукреция Ландриани, една от най-предпочитаните и плодовити любовници на херцога, спря пред прага, да не би присъствието й да оскърби Бона.
	— Няма да отида! — заяви Катерина, смръщила вежди.
	Носеше бяла копринена рокля, фино обточена с червено кадифе и извезана със златни мъниста; дългите й руси къдрици бяха грижливо прибрани под мрежа за коса с диаманти и дребни рубини.
	— Къде е херцогинята? Искам да говоря с нея!
	— Нейно Сиятелство е болна и не бива да я безпокоим — прошепнах предупредително.
	Думата „болна“ стъписа Катерина и я разколеба.
	— Ти ще ми помогнеш тогава! — посочи мен. — Баща ми настоява всичките му… — сниши глас, за да не накърни чувствата на Бона, — дами и деца да отидат с него в църквата „Санто Стефано“!
	Имаше предвид любовниците му; Галеацо навярно отмъщаваше на съпругата си, че няма да го придружи в студа.
	— В това време?
	Дори аз се изненадах.
	Катерина кимна. Обеците й просияха като водопад от диаманти и рубини. През онзи ден тя наистина изглеждаше ослепителна — порцеланова красавица с блестяща златна коса, облечена в искрящо бяло с тъмночервен кант, подчертаващ бледата й прелест.
	— Настоява да прекосим пешком половината град в този вятър! — Като по даден знак в същия момент поредният повей разтърси прозореца. — Само архиепископът и посланиците ще яздят зад него. Хайде, Деа, събуди херцогинята! Нека му изпрати бележка. Да го помоли ние с мама да яздим до него вместо нея. Може дори да напише, че съм отпаднала от скорошно заболяване…
	Иззад избродираните завеси долетя равният, безсилен глас на Бона.
	— Боледувала ли си, Катерина?
	От прага Лукреция се обади тихо:
	— Ваше Сиятелство, Катерина ревнува, защото сутринта херцогът извика само синовете си да го посетят, а тя изгаря от нетърпение да му покаже красивата си нова рокля. Мисли, че ако язди на почетното място до него, той и всички други в Милано ще имат възможност да й се възхитят. — Погледна кисело към дъщеря си. — Не бива да безпокоиш Нейно Сиятелство. Херцогът няма да си промени решението и трябва да побързаме. Свещеникът и хорът вече чакат в „Санто Стефано“, останалите са се събрали в двора.
	— Деа, ще я придружиш ли вместо мен? — прошепна немощно Бона. — Предай на херцога, че смирено го моля да даде коне на Катерина и майка й.
	— Разбира се, Ваше Сиятелство — отвърнах и прошушнах на Катерина: — Той обаче няма да се съгласи, ако го помоля аз.
	— Защо? — проницателният й поглед ми припомни, че всъщност бях предсказала гибелта на Галеацо, а бях останала жива и почти невредима.
	Пристъпих към Катерина.
	— Сложете си мантията и ръкавиците, уважаема. Херцогът няма да остане доволен, ако закъснеем.
	Бона се обади отново иззад завесите:
	— Помоли се за съпруга ми, Деа. Сънувах ужасен кошмар.

	* * *

	Без малко да закъснеем. Предпочитах да остана в топлия замък и да се грижа за херцогинята, но за да угодя на Бона, взех назаем черната вълнена мантия на Франческа и ръкавиците й и слязох в просторния двор с Катерина и майка й. Под наблюдателните кули се бе събрала тълпа от петдесетина благородници — главно жени с децата си, незаконни потомци на херцога, и най-приближените му придворни — чиито изискани дрехи бяха скрити под дебели кожи и вълна. До тях половин дузина коняри стискаха юздите на трийсетина коня.
	Лицата на чакащите бяха мрачни, зъбите им тракаха. С Катерина се присъединихме към тях и затропахме с крака да се топлим. Херцогът най-сетне се появи, грейнал в усмивка и в алена мантия, обточена с хермелин. Държеше под ръка Закария Саги, посланик на Мантуа и гуляйджия като него. Прегърбеният епископ на Комо в златиста роба и братята на херцога, Филипо и Отавиано, вървяха след тях, следвани от посланика на Флоренция и десетина придворни. Групата бе заобиколена от телохранители в тежки доспехи и дълги саби, препасани на кръста; сред тях имаше и висок мавър с жълтеникави очи и тъмнокафява кожа. Вместо шлем той носеше голям бял тюрбан; вместо сабя — ятаган.
	Тръгнах към херцога, спрях на почтително разстояние и с дълбок поклон му предадох молбата на Бона.
	Той застина, изнервен от появата ми, но заслони ухо с длан, за да чуе думите ми. Внезапен мразовит повей ги издуха, херцогът се намръщи и ми махна нетърпеливо да се отдалеча. Когато се върнах при Катерина, тя присви устни и изруга раздразнено под нос.
	Галеацо заговори на множеството — за празника вероятно и колко им е благодарен за засвидетелстваната преданост — но вятърът погълна и неговите думи. Поздравихме го надлежно с въодушевен възглас и той яхна черния си жребец с поводи и сбруя в бяло и алено — цветовете на семейство Сфорца. Приближените и телохранителите му се метнаха тутакси на конете си и го заобиколиха. Ние, по-нископоставените, останахме извън защитения вътрешен кръг.
	Както другите и аз придърпах качулката си над лицето, прекосих хлъзгавия мост и тръгнах по улицата, в чийто отсрещен край се издигаше катедралата с недовършени стени, покрити със скеле. В далечината зад нас се извисяваха Алпите. Половин час се препъвахме по заледения плочник, за да не изостанем от конете. На два пъти Катерина се подхлъзна и с майка й я уловихме, преди да се строполи на колене. Вятърът развяваше воала ми пред очите и щеше да го издуха заедно с качулката, ако не стисках здраво краищата й. Не се чуваха ведри, празнични разговори; свистящата вихрушка заглушаваше всеки звук и ни принуждаваше да ходим, навели глави срещу хапещия студ. Традицията изискваше улицата да е пълна с хора, приветстващи херцога, но през онзи ден малцина смелчаци зъзнеха върху коварния, покрит със сняг лед и надаваха немощни викове при вида на херцога и антуража му.
	Треперех неудържимо, когато стигнахме до малкия площад пред църквата „Санто Стефано“ — стара, неугледна двуетажна сграда с изронена каменна фасада. Пред нея се тълпяха търговци, селяни и гладни просяци; не бяха намерили място в препълнената църква и чакаха отвън с надеждата да зърнат Негово Сиятелство. Телохранителите с ризници, блеснали от отразената от снега светлина, скочиха от седлата и се заеха да разчистят площада, а неколцина коняри се втурнаха да поемат конете.
	Галеацо слезе от жребеца, подаде юздите на коняря, без да го поглежда, и обходи с присвити очи площада и църквата. И той като Катерина се наслаждаваше на вниманието на тълпите, но и вземаше извънредни мерки за безопасност. Отпусна се едва когато телохранителите му дадоха знак, че пътят е освободен. Епископът, който щеше да води литургията, тръгна пред него; посланиците застанаха отляво, а братята му отдясно. Херцогът остана в защитената среда помежду им. Зад тях, в свитата на най-приближените му хора, вървяха малкият брат на Чико, секретарят Джовани Симонета, военният съветник Орфео да Рикаво и неколцина камериери — благородниците, които обслужваха Галеацо в покоите му и се смятаха за най-добрите му приятели. Грамадният мавър — с цяла глава по-висок от всички присъстващи мъже — ги поведе към църквата, стиснал дръжката на ятагана си. От двете страни на всяка редица от шествието крачеха по двама телохранители в доспехи.
	Катерина си проби път напред и застанахме зад камериерите. Най-сетне влязохме през отворената врата и тя въздъхна с облекчение, усетила топлината, излъчвана от тристатината вярващи вътре. Най-отпред, близо до олтара, множество празни столове очакваха херцога и свитата му; повечето богомолци стояха прави и точеха вратове да видят господаря.
	Още щом Галеацо прекрачи прага, хорът в дъното на светилището поде песнопение, а лакей се втурна напред да вземе мантиите на херцога и придружителите му. Когато херцогът съблече мантията си, разбрах желанието на Катерина да покаже роклята си. Баща й носеше красива туника: лявата й част бе от искрящобяла коприна, извезана с миниатюрни златни лилии, а дясната — от пищно алено кадифе. Гамашите му също бяха от кадифе — с ален ляв и бял десен крачол.
	Не се изненадах, че е в хералдическите цветове на семейството, но наистина се стъписах как така не носи ризница. За пръв път виждах херцог Галеацо да се появява на обществено място без броня. Навярно бе предпочел да не слага метал толкова близо до кожата си в мразовитото време или от суета бе решил, че бронята не отива на изящната му нова туника. Никога няма да разбера.
	При вида на баща си в пълния му блясък Катерина ахна гордо и с известно нетърпение. Когато и ние, жените, смъкнахме мантиите си, ми стана ясно защо е толкова нетърпелива херцогът да я забележи. Роклята й бе ушита от същия плат със същата златна бродерия върху бяла коприна — находчив коледен подарък за баща й.
	Херцогът и свитата му последваха епископа към олтара. Редиците вярващи се кланяха като надиплено от вятъра житно поле. Не изпусках от очи Катерина, която крачеше достолепно, приковала поглед в баща си и мъжете около него. Търсеше възможност, знаех, да привлече вниманието на Галеацо.
	Недалеч от олтара съдбата й се усмихна. „Санто Стефано“ е древна църква, но не толкова стара, казват, колкото донесения от Йерусалим голям камък на пода в самата среда на светилището. Грапав и неугледен, според легендата той бележел Мястото на невинните, където крал Ирод пролял кръвта на невръстните младенци.
	Херцогът замълча, спря и погледна камъка с престорена и показна благочестивост.
	Зърнала шанса си, Катерина си проби път през последната редица камериери и застана точно зад брата на Чико и военния съветник Рикаво. Вече само те я деляха от баща й и когато с майка й я нахокахме шепнешком за непристойното й поведение, тя се извърна през рамо към нас с лукава усмивка.
	Майка й ме сръга с лакът и посочи с брадичка вироглавата си дъщеря. Аз бях най-нископоставената в цялото шествие и на мен се падаше задачата да я върна на мястото й. Шепнейки извинения, се промъкнах между раздразнените камериери и се добрах до Катерина.
	Докоснах я по лакътя и в същия момент проехтя вик:
	— Отдръпнете се!
	Придворен на средна възраст изскочи зад епископа. Имаше масивни гърди и могъщи рамене, но кракът му бе изсъхнал. Той изкуцука до стария камък и се отпусна нестабилно на едно коляно точно пред него, препречвайки пътя на херцога.
	Вчесана назад, чупливата му светлокестенява коса падаше до раменете и редееше над слепоочията и на темето; нервната му усмивка разкриваше несъразмерно големи жълти зъби. Войниците наоколо настръхнаха, а грамадният мавър извади мигом ятагана си. Всички обаче се успокоиха, познали Джовани де Лампуняни — благородник с голямо имение близо до града и следователно длъжен да засвидетелства предаността си към херцога днес следобед в „Порта Джовия“. Отначало ми се стори, че е облечен в цветовете на Сфорца — бяло и алено — но червеното бе твърде ярко. Лампуняни бе стар приятел на Галеацо, ала се носеха слухове, че херцогът е хвърлил поглед на красивата му млада жена и се е зарекъл да й се наслади в постелята си.
	— Една дума, Ваше Сиятелство! — усмихнатите устни на Лампуняни трепереха.
	Не бе необичайно молител да спре херцога, докато върви към стола си пред олтара, но сбърченото чело на Галеацо издаваше недоволство.
	Катерина, от своя страна, реагира на подканата ми, като се стрелна напред и застана до военния съветник Орфео да Рикаво, който се намираше точно зад херцога. Рикаво — посребрял, но с крепко тяло — я погледна отвисоко с изненадана усмивка.
	Катерина протегна ръка да потупа баща си по рамото и в същия момент втори, по-млад мъж се появи до Лампуняни. Косата и брадата му бяха много тъмни, дългото му лице — красиво, очите му — диви и изпълнени с омраза. Познах Карло Висконти, чиято сестра херцогът бе изнасилил. Ръката на Висконти стискаше дръжката на дълга сабя, прибрана в ножница. И той като Лампуняни носеше бяло и яркочервено.
	Той бе Кралят на сабите.
	Усетих как пропадам в друг свят, където Божият гняв се сгъстява и приижда — чудовищен облак, който ще роди разтърсваща мълния. С две ръце изтръгнах Катерина от баща й и я обгърнах крепко.
	— Не сега, не сега — просъска Галеацо на Лампуняни и му махна да се отдръпне точно когато тъмнокосият Висконти застана до коленичилия мъж.
	Лампуняни понечи да се изправи, залитна и ръката му се стрелна към ръкава. Приведен, той изрече отчетливо:
	— Напротив! Сега!
	И нападна с ненадейната бързина на отровна змия. Не го видях да изважда камата, но видях окървавеното й острие и чух ужасения стон на херцога. До него посланикът на Мантуа направи плах опит да отблъсне Лампуняни, но той бе неудържим. Изправи се в целия си внушителен ръст, сграбчи ръката на херцога, за да не избяга, и заби камата до дръжката в гърдите му. Тя изскочи с мляскащ звук и Лампуняни, разкривил устни от погнуса и решимост, прониза отново херцога.
	— Умирам! — ахна поразен Галеацо и се строполи назад в обятията на Орфео да Рикаво, военния съветник, който се опита напразно да го удържи на крака.
	Висконти също се нахвърли върху херцога, сечейки с дългата си сабя. Трети млад мъж се присъедини към него. Саги, посланикът на Мантуа, и Рикаво закрещяха на телохранителите. Хорът замлъкна и вместо сладостната мелодия в църквата отекнаха отчаяни викове и звънтене на саби. Стройните редици се разтуриха; вратите зейнаха и тълпата се насочи към тях като приливна вълна. Телохранителите попаднаха във въртопа и си запроправяха път обратно към господаря си, паднал върху Камъка на невинните.
	Дори Саги и Рикаво побягнаха; братята на херцога — Отавиано и Филипо — едва не ме събориха, блъскайки се към вратата. Стиснала здраво Катерина, я издърпах настрани от ужасната гледка. Отпуснатото й тяло не оказа никаква съпротива.
	Църквата опустя с удивителна бързина. На площада придворните и камериерите на херцога крещяха да им доведат конете; дошлите пешком, включително майката на Катерина Лукреция, се хлъзгаха по коварния лед, устремени към замъка. Спрях на прага, прегърнала зашеметената Катерина, и се обърнах назад към светилището.
	В него бяха останали само неколцина телохранители и окървавеният труп на Джовани Лампуняни, чийто сакат крак несъмнено му бе попречил да избяга. Видях как високият мавър, притиснал с длан раненото си рамо, за да спре кръвта, коленичи до безжизнения милански херцог. Галеацо лежеше по гръб със зейнала уста и отворени, невиждащи очи. Ръцете му бяха прострени напред, сякаш да се предпази, по гладко избръснатото му лице се стичаше кръв и напояваше туниката му, оцветявайки бялото в червено.
	Кулата на херцога се бе сринала.
	Бона би казала, че Бог най-сетне е въздал правосъдие, но през онзи ден аз разбрах, че греши. Бог нямаше нищо общо. Краля на сабите бе отмъстил за сестра си. Гледах пепелявото лице на херцога и усещах студено задоволство.
	Исках възмездие — нямаше да намеря покой, докато не отмъстя за Матео.


>>	VII

	С Катерина се върнахме в „Порта Джовия“ и открихме, че макар ездачите да бяха пристигнали дълго преди нас, никой не бе посмял да обезпокои Бона в покоите й. Катерина плачеше неудържимо — не толкова от скръб според мен, колкото от ужас — и не се отделяше от мен. На влизане в спалнята на Бона я прегърнах през рамо, все едно съм й майка. Уплашена да не я застигне гневът на враговете на херцога, Лукреция бе избягала в дома на съпруга си в града. Разминахме се с Франческа, която тъкмо отнасяше поднос от леглото на херцогинята.
	Завесите бяха вдигнати. Бона лежеше, подпряна на възглавници и увита в плътен шал. Тъмнорусата й коса бе прибрана в небрежна плитка. Широкото й, замислено лице изглеждаше изпито, очите й — премрежени от изтощение. Чула да приближават стъпки, тя се поизправи и се опита да си придаде по-приятно изражение. При вида на разплаканата Катерина обаче, заровила глава в рамото ми, пребледня и се вцепени.
	Изрекох със сподавен глас:
	— Негово Сиятелство миланският херцог е мъртъв.
	Очаквах Бона да простене, да се разридае неутешимо. Очите й се разшириха и нищо друго. Последва дълга тишина. Чуваше се само приглушеното хлипане на Катерина.
	Най-сетне устните на херцогинята се разделиха и оформиха една дума:
	— Как?
	— Посякоха го със сабя — отговорих. — Джовани де Лампуняни и Карло Висконти. Негово Сиятелство още лежи върху Камъка на невинните.
	— Висконти — повтори глухо тя; след известно мълчание отвори отново уста и попита: — Невредими ли са всички други?
	Кимнах.
	— Така мисля.
	— Добре. — Тя погледна Катерина и въздъхна. — Горкото дете.
	Франческа бе оставила подноса и плачеше, но Бона отметна завивките и провеси месестите си крака през ръба на леглото.
	— Франческа! — Просълзената камериерка се сепна от острия тон и вдигна тревожно глава. — Извикай Леонара и ми помогнете да се облека. — Бона погледна към мен. — Деа, отиди да уведомиш Чико, ако още не е чул новината, и го доведи при мен.

	* * *

	След разговора с дясната ръка на Галеацо — Чико — херцогинята нареди да измият съпруга й в „Санто Стефано“ и да го облекат в златен брокат. По залез-слънце преместиха почистеното тяло на херцога върху маса в църковната ризница. Нямаше поклонение — нито за гражданството, нито за приближените му — защото четиринайсетте рани бяха обезобразили Галеацо. Тленните му останки лежаха в „Санто Стефано“ и през следващия ден, когато херцогът трябваше да посети църквата „Санто Джовани“, за да отбележи Деня на свети Йоан. Бона и Чико работеха без почивка, за да предотвратят всякаква възможност да избухнат бунтове срещу династията Сфорца; на стратегически места по безлюдните милански улици бяха разположени военни отряди.
	Късно през нощта Бона изпрати шепа доверени прислужници в „Санто Стефано“. Под прикритието на мрака те се вмъкнаха тайно в светилището, взеха трупа и го отнесоха в катедралата — Дуомо — в другия край на града срещу „Порта Джовия“. Там отвориха ковчега на бащата на херцога — Франческо Сфорца — и положиха Галеацо в него.
	По-късно се проведоха множество литургии за душата на Галеацо, но нямаше погребение нито в широк, нито в семеен кръг. Не му издигнаха гробница или паметна плоча. През краткия си живот херцогът бе предизвикал толкова омраза, че се оказа по-безопасно да не разгласяват къде е погребан, да не би враговете му да осквернят тленните му останки.

	* * *

	Същата нощ Бона не се върна изобщо в леглото, вглъбена в поверителен разговор с Чико и другите съветници на Галеацо. Съблякох се в килера до спалнята на херцогинята и — понеже дворецът в Милано не бе просторен като замъка в Павия — се подготвих да деля тесния нар с Франческа. Докато навличах нощницата си през главата, бавачката на Катерина влезе и ме помоли да се погрижа за повереницата й.
	Сварих Катерина да се люлее напред-назад в леглото, обвила коленете си с длани. Стройните, дълги извивки на момичешкото й тяло изпъкваха под фината вълнена нощница; русите й къдрици бяха сплетени спретнато, но по-къси кичури обрамчваха овалното й лице. Бузите й бяха почервенели, клепачите на кървясалите й очи — подути. Когато влязох в стаята, тя вдигна глава, странно обнадеждена, и махна рязко на бавачката си да се оттегли. С изненада забелязах, че трите нара, където спяха прислужниците й, са празни, но с разтурени завивки и чаршафи. Господарката несъмнено бе изхвърлила камериерките си от леглата им без предупреждение.
	Останахме сами и Катерина ми посочи леглото до нея — необичайна благосклонност от нейна страна — и заговори с пресипнал от плача глас:
	— Разбра, че татко ще умре. Разбра веднага. Как?
	— Не знам — отвърнах, но тя вдигна нетърпеливо ръка, за да замълча.
	— Ще ти платя. — Погледна ме с по-искрено и сериозно изражение от всякога. — Колкото искаш. И няма да кажа на никого. Трябва обаче да ми разкриеш тайната си магия.
	Поклатих глава.
	— Няма тайна.
	Лицето й се разкриви от гняв.
	— Мога да заповядам да те измъчват, докато признаеш. Или да те предам на Църквата като вещица.
	Бях твърде изтощена от скръб и заплахата й не ме смути. Гласът и изражението ми несъмнено й показаха безразличието ми.
	— Предайте ме тогава. Ще им кажа същото, каквото казах и на вас — не владея никаква магия. — Говорех истината; още не бях опознала ритуала на Матео. — Видях смъртта на баща ви, но не разбирам как.
	Тя замълча. Изправих се с намерение да поискам разрешение да се оттегля, но тя ми махна властно да седна пак.
	— Защо ме спаси? — попита с напрегнат глас.
	— Защо не? — отвърнах.
	Тя си пое пресекливо дъх и избухна в детински сълзи.
	— Не си тръгвай! — изхлипа и ме прегърна през раменете, придърпвайки ме към себе си. — Никога не ме напускай, Деа!
	Не я отблъснах, трогната от искрената й, разтърсваща мъка.
	— Недейте, Ваше Благородие, не плачете! — прошепнах майчински. — Ще остана при вас, колкото искате.
	Утешавах я няколко минути. Тя най-сетне се успокои и си пое дълбоко дъх.
	— Мразех баща си — призна внезапно, облегнала брадичка върху рамото ми. — Мразех го! — Зачаках да заговори за чудовищните му злодейства, но тя добави: — Не ме обичаше. Никак. Обичаше красотата ми. За него бях просто дрънкулка като накитите му, като певците му, като любовниците му… Нещо, с което да парадира пред другите, за да му завиждат.
	— Не е вярно — смотолевих по задължение, но тя се отдръпна и ме погледна сериозно в очите.
	— Вярно е, Деа. Мъжете не заслужават да ги обичаш.
	— Познавах един, който заслужаваше — възразих с неочакван плам.
	През онази нощ Катерина не ми позволи да си тръгна. Не ми позволи дори да легна на нара до нея, а настоя да споделя меката й пухена постеля. Изтощена от плача, заспа бързо; лежах, вслушвах се в тихото й дишане и мислех за херцога, за Матео и за загадъчните карти.

	* * *

	Следващия следобед, в Деня на свети Йоан, дойдоха новини за убийците на херцога и бързо се разпространиха в двора. Група млади разбойници откраднали тялото на Лампуняни от църквата „Санто Стефано“ и го повлекли по градските улици. Когато тълпата приключила с него, трупът бил обезобразен до неузнаваемост, а оскотелите граждани нахранили прасетата с жалките му останки.
	Висконти и третият конспиратор, младеж на име Олиати, укрили се веднага след убийството, били предадени от роднини и заловени. Очаквали участта си в тъмницата на „Порта Джовия“. Бона ги бе осъдила сурово — щяха да ги разпънат с колело за изтезания и да ги разкъсат живи от врата до слабините.
	Според камериерките й херцогинята не бе проронила нито една сълза след смъртта на съпруга си. Наскоро овдовяла, бях сигурна, че не след дълго скръбта ще я сломи, и исках да съм до нея, когато бурята се разрази. Приближен на Галеацо обаче ме уведоми, че херцогинята не се нуждае от услугите ми; бях свободна, като изключим задължението да си събера вещите, понеже на следващата сутрин дворът щеше да поеме към Павия.
	Тръгнах към тесния килер да отхвърля набързо задачата. Не стигнах далеч обаче. Катерина — изненадващо без придружител — ме догони. Беше задъхана и бледа в рокля от черно кадифе с висока яка; невчесаната й коса се спускаше над раменете без мрежа или воал. Явно ме бе видяла да минавам край покоите й, преди камериерките да успеят да се погрижат за прическата й. Спрях и се извърнах укоризнено към нея, но забелязах червената кадифена кутия в ръцете й.
	— Къде отиваш? — прошепна тя.
	Нямаше смисъл да лъжа; Катерина така или иначе щеше да постигне своето.
	— В килера си, Ваше Благородие — признах, вперила безволево очи в кутията.
	Тя се озърна, за да се увери, че никой не ни чува. Две перачки се кикотеха в далечния край на лоджията, събираха бельо от стаите и не ни обръщаха внимание.
	— Ще дойда с теб — прошушна ми Катерина.
	Съгласих се с лек поклон. Влязохме заедно в тясната стаичка до спалнята на Бона. Дръпнах завесата, за да не ни видят. Посочих на Катерина да седне на нара, който делях с Франческа. Тя ме послуша и остави кутията върху леглото със съзаклятническо изражение.
	С тънка, победоносна усмивка ме предупреди:
	— Не ме разпитвай! Бъди спокойна обаче — Бона не знае, че картите са у мен, и не е нужно да разбира. Позволявам ти да ги задържиш при едно условие.
	— Да ви предсказвам бъдещето, когато пожелаете — предположих бавно. — Не бива, Ваше Благородие. Бона ще разкрие кражбата и ще обвини мен. — Взех кутията и я подадох. — Това е безценен подарък от Лоренцо деи Медичи. Върнете й го.
	Тя се изправи рязко и тропна с крак — детински властен жест.
	— Ще ми се подчиниш!
	Понечи сякаш да добави „иначе ще кажа на татко“, но очевидно осъзна, че е изгубила сериозна част от средствата си да поставя условия. Заекна, замислена за нова заплаха да пречупи волята ми.
	— Бона Савойска е моя господарка — отвърнах тихо. — Длъжна съм да й се подчинявам.
	— Веднъж й взе картите!
	— Да — кимнах, — но разбрах колко съм я оскърбила. Вие също знаете, Ваше Благородие, че вече не ми се доверява с цялото си сърце. А сега тя е регент на Милано и неин дълг е да раздава правосъдие. Разкрие ли, че съм крадла — след като ми е забранила да докосвам картите — ще бъде принудена да ме накаже.
	Катерина седна и въздъхна недоволно. Без да ме поглежда, призна:
	— Вярно е, но…
	Приведе се и вдигна извезания с диаманти капак на кутията, разкривайки картите вътре. Бяха с лицето надолу; виждаше се гърбът им, украсен с флорални мотиви. Пресегнах се неволно към тях и Катерина улови китката ми.
	— Предскажи ми бъдещето! Моля те!
	Огънят изпращя внезапно, разжарен от бучка смола. И двете се сепнахме. Катерина се засмя нервно и пусна ръката ми.
	Взех тестето.
	— Само този път, Ваше Благородие — предупредих я; устната ми още гореше от удара на херцога. — И ако искате да съм честна с вас, закълнете се, че няма да насочите гнева си срещу мен, ако бъдещето не ви е угодно. Иначе ще призная всичко на Бона.
	Катерина кимна нетърпеливо. Не й повярвах, но не устоях на изкушението на картите.
	Размесих ги грижливо, подадох на Катерина да цепи тестето, събрах двете купчини и подредих пред нея три карти, обърнати наопаки.
	— Миналото — вдигнах първата карта.
	Четири златни бокала бяха нарисувани на бял фон, украсен със зелени листа и цветчета. През средата на картата бе разпънато знаме с надпис „по право“. Сфорца често използваха това мото, сочейки, че Бог заслужено им е отредил да бъдат земни владетели.
	Думите се изляха неканени от устата ми.
	— Четирите чаши. Разточителство. Охолно детство и богатство.
	Замълчах. Лъскавите златни чаши съдържаха нещо тъмно и горчиво като отварата, която Бона ме бе накарала да изпия след смъртта на Матео.
	— Това обаче не е добро, а тъмно минало и трябва да се преодолее. Сън е, от който трябва да се събудите.
	Обърнах втората карта и пак видях босоногия млад мъж в дрипи и с тояжка върху рамото.
	— Настоящето. Отново Шута. Начало на дълго пътуване, внасящо промяна. Накрая Шута изгубва наивността си.
	Катерина се облакъти върху писалището и се намръщи.
	— Но ние току-що се върнахме от Милано и не се очертава да ходим другаде.
	— Може би не днес — възразих, — но скоро.
	Обърнах третата карта.
	— Бъдещето.
	Катерина дори не дочака да я оставя. Скочи и едва не събори картите от леглото.
	— Не! — процеди през зъби тя. — Това е номер! Искаш да ме изплашиш!
	Разплака се, а аз се втренчих в Кулата, разрушена от мълнията. Видях се застанала зад дебела каменна стена; не само Катерина — аз също живеех в Кулата, която щеше да се срине до основи. Чух оглушителен бумтеж, като гръмотевица, и се опрях на стената. Тя се тресеше, но не паднах.
	Последва втори тътен и стената се раздруса още по-силно, ала не рухна. Още не.
	Кулата обаче рано или късно щеше да поддаде — точно както бяха изтръгнали Милано от желязната хватка на херцог Галеацо.
	Внезапно излязох от унеса и насочих вниманието си към Катерина. Потърсих успокоителна истина, за да я утеша. И аз бях потресена. Не исках да я плаша.
	— Това не значи смърт. Не и за вас — уверих я честно. — Няма да умрете като баща си, Ваше Благородие. Но… — Погледнах към картината и усетих как земята се люлее под краката ми. — Това е катаклизъм, гибел, край на стария ред.
	— Не го искам! — Катерина кършеше ръце и по бузите й се стичаха сълзи. — Не искам неприятности! _По право! По право!_ Защо Бог ни дава благородническа кръв? Защо ни дава власт, а не ни защитава? Не е справедливо!
	— Вероятно не е — съгласих се помирително. — Кулата обаче е далеч от вас и ви предстои дълъг път… Навярно по пътя ще откриете средство, за да предотвратите надвисналата беда. — Замълчах. — Ала е необходимо да знаете едно.
	Катерина ме погледна отчаяно.
	— Това са стени на замък, Ваше Благородие. Вашият замък. Някой ден ще бъдете владетелка.
	Тя избърса с ръкав плувналите си в сълзи очи и носа си и се отпусна поуспокоена върху леглото.
	— Никога не ме напускай! — възкликна. — Никога!

	* * *

	Изкушавах се да задържа картите, но убедих Катерина да ги върне в сандъка на херцогинята. Рано на другата сутрин, на двайсет и осми декември, дворът се върна в идиличната Павия. Бона пътуваше в личната си карета, придружена само от дясната ръка на Галеацо — Чико — и от военния съветник Орфео да Рикаво, в чиито ръце бе издъхнал херцогът. Предпочитах да яздя, но Катерина настоя да седна до нея в закрития фургон с децата и бавачките. Изиска също нощем да спя при нея и Бона великодушно се съгласи, макар спокойното присъствие на херцогинята да ми допадаше далеч повече от егоистичните приумици на дъщерята на Галеацо. Времето най-сетне бе омекнало и лек дъждец ни съпровождаше по разкаляния път към дома.
	След като се върнахме в Павия, осемгодишният Джан Галеацо и по-малкият му брат — Ермес — се преместиха в пищните покои на баща си, а майка им се провъзгласи за регент и официално пое властта, докато първородният й син навърши пълнолетие. През първия ден се усамоти с Чико в разточително обзаведения кабинет на херцога. Извика ме за кратко при тях. Седнала зад огромното абаносово писалище, новата регентка на Милано изглеждаше изтощена и угрижена; същевременно изражението и жестовете й излъчваха видимо облекчение и дори лекота.
	Бона ми подаде писмо. Погледнах го — беше написано на двайсет и четвърти декември от абата на манастира „Сан Марко“ във Флоренция.
	— Ще погребеш съпруга си в „Сан Марко“ — увери ме с благ глас Бона. — Уредила съм пътуването до Флоренция. Там ще отседнеш в манастира „Ле Мурате“.
	Закрих уста с длан, за да заглуша риданието. Безуспешно. Херцогинята стана и ме държа в прегръдките си, докато сълзите ми секнаха.
	По-късно следобед предприех подмолен ход — помолих Франческа да ми събере багажа и да го остави в покоите на Матео. През нощта, когато Катерина заспа дълбоко, слязох в стаята на съпруга си и прибрах в пътническия сандък тайните документи и черната кесийка със загадъчния кафяв прах. После се върнах в пухеното легло на Катерина и се събудих доста преди зазоряване. За щастие дъщерята на Галеацо не се раздвижи; беше толкова притихнала, че не я чувах дори да диша. Измъкнах се от леглото, облякох се бързо и слязох в покоите на Матео. Точно преди изгрев-слънце двама коняри дойдоха да вземат пътническия ми сандък. Тримата тръгнахме към конюшните. Студената лека мъгла овлажни бузите и миглите ми.
	Впрягът с покрит фургон ме очакваше. Кочияшът, ръководил конюшните на Бона, преди възрастта да си каже думата, бе висок, костелив мъж с изпито лице и брада, бяла като памук. До него седеше съпругата му — дребно, крехко същество със сляпо око, забулено от перде. За мое учудване кочияшът скочи от капрата и с лекота помогна на младите коняри да приберат сандъка ми в дъното на фургона. После ме улови за лакътя и с ръка, по-тънка от моята, ме дръпна в каруцата със смайваща сила.
	Пожелах да седна до възрастната двойка, но кочияшът Дженаро ме подкани с решителен жест да се настаня отзад и повдигна платнището. Посочи към слънцето, обагрило в розово сияние плътните, скупчени облаци. Мъглата скоро щеше да се превърне в студен дъжд.
	Отстъпих, приведох се и влязох във фургона, наполовина покрит с възглавници и кожи. Другата половина заемаха сандъкът ми и ковчег, скован от прясно издялано, благоуханно борово дърво.
	Строполих се на колене върху възглавниците и прегърнах ковчега, сякаш е самият Матео; опрях буза в гладките дъски и заплаках. Знаех, разбира се, че съпругът ми ще пътува с нас, но не предполагах, че ще бъде до мен.
	_По-късно ще отидем заедно във Флоренция._
	В далечината отекна гръмотевица и се сипна дъжд. Кочияшът подвикна на конете; фургонът се раздруса и разклати. Хванах се здраво за ковчега и не вдигнах глава от него, докато не чух момиче да вика и конете да цвилят. Надникнах през пролуката на платнището и видях Катерина — боса и по вълнена нощница. Тичаше след впряга и плитката й се мяташе зад гърба. Гледах поразена как размахва ръце с лице, разкривено от мъка, и крещи името ми.
	— Деа! Деа!
	Отчаянието и страхът й бяха непресторени, а гласът й толкова сърцераздирателен, че затворих очи и стиснах клепки.
	Върнах се до ковчега и го прегърнах отново, хлипайки, докато разстоянието и поройният дъжд погълнаха воплите й.


>>	VIII

	Пътувахме на югоизток през долината край брега на река По и при Сан Пиетро прекосихме буйните води, преди реката да започне да лъкатуши като серпентина. От зори до здрач седях до чамовия ковчег, притиснала длан в него, сякаш е ръката на Матео. От време навреме дъждът плющеше оглушително по платнището. Спря да вали едва в късния следобед, когато подминахме градските стени на Пиаченца. Отметнах платнището и пред мен се ширнаха хълмовете на Емилия, покрити с лозя. Половин час след залез-слънце най-сетне стигнахме до странноприемницата, където щяхме да пренощуваме. Вече бях измръзнала до кости; във фургона бе толкова студено, че виждах дъха си.
	Имаше само една свободна стая. Заех сламеника, а кочияшът и съпругата му — оказала се съвсем глуха — захъркаха върху възглавници на пода. Докато спяха мъртвешки, оставих свещта запалена и извадих документите на Матео от сандъка. Исках да ги пъхна в мантията си, за да ги прочета на другия ден, но бях толкова неспокойна, че разгърнах „За египетските тайнства“ на Ямблих.
	Не четох дълго. От четири години не бях упражнявала латинския си и текстът ме затрудняваше. Малкото, което разбрах обаче, ме стресна. Ямблих споменаваше езически божества, демони, астрология — и личен демон, чието име се определя според рождената звездна карта. И още по-страшно — говореше за ясновидство. „Екстазът или откъсването на съзнанието е в основата на пророкуването, но и на болестните мании“.
	Разтревожена, затворих книгата. Все пак прибрах документите в мантията си; щом Матео смяташе темата за важна, бях длъжна да проумея защо.
	През следващия дълъг ден минахме край Парма и още грижливо терасирани лозя, голи и разкривени през зимата. Нямах възможност да чета; възрастната съпруга на кочияша започна да кашля и я убедих да легне във фургона до Матео. Аз седях до Дженаро и съзерцавах Апенините, обрасли с оголели кестени, брези и дъбове.
	През нощта спряхме на няколко часа път от Модена. Този път условията бяха по-добри и имах своя стая. До късно препрочитах Ямблих. В края на ръкописа открих писмо на говорим италиански, написано със съвременния почерк, превел древния гръцки ритуал, и адресирано „до любимия ми приятел“.
C>
	С надеждата да изминеш гладко пътя към единението с Божественото ти изпращам превода на Ямблих Сирийски, последовател на драгоценния ни Платон.
	Ритуалът, с който те запознах, предхожда Ямблих и Платон, но и двамата са го използвали. Целта е да се призове личният демон, както го наричат гърците. Ние го назоваваме ангел пазител — божествен съкровен наставник, отвеждащ душата ни към единение със Създателя. Само с разум и размишления е невъзможно да се познае Бог; необходимо е сърцето да се възвиси в ритуала. Като езичник, Ямблих не е бил благословен с познание за Спасителя и написаното от него издава невежеството му, но същевременно е от голяма полза за нас. Лично аз вярвам, че Бог не извръща лице от езичниците, за да могат онези, които не познават Иисус, ала притежават добра воля, да стигнат до Него чрез ритуала на Неродения.
	Откъде знаем, би попитал, дали ритуалът е ползотворен? Ето какво казва Ямблих: „Светлината предхожда появата на архангелите“.
	За ангела няма да говоря много, защото всеки човек има свой наставник и всяка душа трябва да извърви своя път към божественото; спасението за един не е спасение за друг. Затова е важно да не разказваш на никого за ангела си, след като ти е проговорил. Иначе рискуваш да допуснеш сериозна грешка — да повярваш, че ти е отредена специална връзка с божественото или да натрапиш на друг уроците, предназначени само за теб.
	Колкото до безценното съдържимо в кесийката — преди началото на ритуала разтвори половин лъжичка във вино, за да смекчиш горчивината. Погрижи се никога да не попада в ръцете на непросветен и да не се прахосва.
	Нека ритуалът, предаден ни от древните предци, да те води към по-дълбоко познание на Единствения Създател, сътворил всички ни.
@	Твой вечен приятел и слуга — Марсилио
C$
	На третия ден състоянието на съпругата се влоши; лежеше във фургона и кашляше, аз пак седях до кочияша. Пътят заобикаляше планините; времето — сухо, слънчево и меко — не се промени и през четвъртия ден. Нощем не четях в странноприемниците; писмото от загадъчния Марсилио бе потушило донякъде страховете ми, но беше повдигнало други смущаващи въпроси. Чувствах се изумена, объркана и заинтригувана.
	Късно сутринта на петия ден минахме край редица заоблени хълмове; от върха на последния зърнах Флоренция, сгушена в долината под него. Ахнах възхитено. Под яркосиньото небе градът изглеждаше златен; през южната му половина лъкатушеше сребърната река Арно. Превалихме възвишението и покривите се откроиха по-ясно. Кочияшът познаваше добре града и ми показваше забележителностите. Най-внушително се възправяше оранжево-червеният купол на голямата катедрала „Санта Мария дел Фиоре“, на чиято височина съперничеше само стройната й камбанария. На юг се издигаше кулата на Палацо дела Синьория, където се помещаваше градската управа.
	Повечето сгради бяха от камък. Различих скъпия _пиетра серена_ с гълъбовосив цвят, блестящобял под лъчите на слънцето. Имаше бежови, златисти и хоросанови фасади; почти всички покриви обаче бяха от оранжево-червени тухли, подредени в класически стил, които придаваха приятна еднородност на изгледа. Дали заради светлината, мекото време или нежните хълмове, които го обгръщаха, но реших, че не съм виждала по-красив град от Флоренция. В сравнение с него Милано изглеждаше сив, студен и мръсен.
	Минахме през северната порта и поехме по широката павирана Виа Ларга, гъмжаща от пешеходци, каруци, карети, коне и улични търговци. Слънцето се издигаше високо и църковните камбани отброяваха секст — шестия час след зазоряване. От прозорците на горните етажи висяха знамена. Върху повечето бе изобразен гербът на града — яркочервени лилии на бял фон — или на Медичите — златен щит, украсен с шест топки: пет бели и една синя най-отгоре с дребни, стилизирани златни лилии.
	Въодушевена, исках да продължаваме напред, но стигнахме твърде бързо до „Сан Марко“ и впрягът спря. Разочаровах се — представях си катедрала с голям купол и висока камбанария за Матео, ала видях скромна църква с един неф, сива каменна фасада и, залепен до нея, квадратен, неугледен двуетажен манастир. Слязох от фургона с вдървени от седенето крака и останах да чакам до конете.
	Кочияшът влезе в манастира и се върна с млад послушник — Доменико — с ведро лице и червени къдрици, облечен в бяла туника и скапуларий под черна пелерина до глезените. Доменико ме въведе в обществената зала и ми обясни шепнешком, че преди трийсет години дядото на Лоренцо деи Медичи — Козимо — платил да обновят двувековния манастир. Сменили изгнилото дърво и изронения хоросан с по-издръжливата и красива _пиетра серена_ и кремава циментова мазилка.
	Седях и слушах с половин ухо шепота на Доменико. Абатът ме очаквал и утре следобед в ноне — деветия час след зазоряване — щели да проведат служба за Матео, а после да го положат в манастирското гробище. Тръгнах си облекчена, че бях успяла да сдържа сълзите си, и се върнах при кочияша, съпругата му и вече празния фургон.
	Продължихме на юг по Виа Ларга и кочияшът ми показа дома на Лоренцо Великолепни — незабележима четвъртита каменна сграда на три етажа; от всички прозорци бе провесено знамето на Медичите. После Дженаро посочи право напред:
	— Там се намира църквата „Сан Лоренцо“, където са погребани дядото и бащата на Лоренцо.
	Минахме край подобни имения и градини, после край работилници на живописци и скулптори, златари и бижутери. Не след дълго стигнахме до внушителната градска катедрала, наречена Дуомо заради величествения си купол, увиснал сякаш без опора във въздуха — най-големият на света. Точно срещу катедралата се възправяше „Санто Джовани Баптиста“ — осмоъгълен баптистерий от блед камък с позлатени врати, озарени от слънцето.
	Свърнахме на изток покрай дългия каменен гръб на катедралата и пак завихме на юг. Подминахме мрачна четириетажна крепост с наблюдателна кула с бойници, където се помещаваше градският съд, и свихме рязко наляво по Виа Гибелина. След няколко минути кочияшът спря конете до бордюра.
	— Манастирът „Ле Мурате“ — осведоми ме и скочи от капрата да ми помогне да сляза.
	Пред мен се издигаше каменна стена. В нея имаше вградена висока и тясна дървена порта с две ръждясали железни решетки — едната на нивото на очите ми, а втората — на глезените ми. Зад по-високата висеше черна завеса. Дженаро махна на едно улично хлапе да му помогне да свали сандъка ми, а аз ударих с месинговото чукало и извиках тихо. В същия момент ме лъхна остра миризма на оцет и незнайно защо стомахът ми се разбунтува.
	След няколко минути портата се открехна, колкото кочияшът да избута сандъка вътре. Не му позволиха обаче да влезе. Той ми обеща на другия ден след пладне да ме чака пред манастира. Минах през портата и видях оцета — използван срещу чумата — във ведрото, където минувачите пускаха подаяния през решетката.
	Макар и стар, манастирът изглеждаше добре поддържан и чист. Мебелите бяха семпли, но елегантни и удобни дори според стандарта на миланския дворец. Игуменката, получила писмото на Бона, ме посрещна лично и благодарно прие щедрото дарение на херцогинята, което пъхнах в дланта й. Мястото обаче ме изпълни с необяснимо безпокойство.
	Веднага отидох в отредената ми килия, затворих вратата и се задълбочих в звездния ритуал, обрисуван с почерка на Матео. „За прогонване“, пишеше под първата звезда, „се започва оттук“. Не бях сигурна дали искам да разбера какво трябва да бъде прогонено, но иначе щях да тъна в размисли за предстоящото погребение. Реших да се упражня да очертавам във въздуха звездите с пет лъча, както бях видяла, че прави Матео в мрака. Постарах се също да запомня думите, необходими за „прогонването“. Излязох от килията си чак за вечеря; после се разходих навън сама и открих грижливо поддържана градина. В средата се издигаше необикновено дърво — кедър, висок колкото четирима мъже, застанали един върху друг, с широк ствол и пищна корона.
	При вида му сърцето ми подскочи, сякаш до него бе застанал Матео. Приближих бързо, протегнах ръка между острите синьо-зелени иглички и опрях длан в ствола — грапав и груб, както предполагах, макар за пръв път да виждах дървото. Облегнах се на него и вдъхнах тръпчивото му ухание; спомних си тих женски глас и очите ми се напълниха със сълзи. _Ливански кедър._ Шепнеше майка ми. Каменната ограда на манастира се сключи около мен и се завъртя; уплашена, затворих очи. Червеният купол на катедралата, павираните улици, белосаните стени на манастира, решетките на вратата и миризмата на оцет. Нима вече не съм ги виждала?
	_Не съм идвала тук_, казах си твърдо и бързо се върнах в килията си през коридори, станали изведнъж ужасяващо познати.
	През нощта изпълних безшумно ритуала на Матео, а на другия ден излязох от килията чак в два и половина, когато дойде време за погребението на съпруга ми.

	* * *

	Кочияшът ме откара до главния вход на църквата „Сан Марко“, където ме чакаше червенокосият послушник Доменико. Въведе ме в тесен, скромен параклис. До олтара, пред изящен стенопис, изобразяващ Страшния съд, гореше малък свещник. До него олисял свещеник разпалваше въглени за тамяна, мърморейки молитви. Двамата монаси в бели туники и черни наметала, застанали вляво до олтара, сведоха глави, когато влязох.
	Понеже Медичите бяха благодетели на църквата, за вярващите имаше дървени столове. На последния ред седеше висока, слаба жена в семпла, но изискана рокля от тъмносиво кадифе; воал от прозирна черна коприна закриваше наведеното й лице. Тя не вдигна глава, когато минах край нея. Погледът й остана вперен в броеницата между молитвено събраните й пръсти.
	Доменико ми посочи да седна на първия ред точно срещу олтара и излезе, без да продума на жената. Свещеникът посипа тамян върху разжарените въглени, сложи капака на кандилницата и от дупките се издигна дим. Размахал кандилницата, провесена на верига, тръгна между редиците столове, напявайки молитва. Вратата на параклиса се отвори. Обърнах се и видях Доменико и още петима мъже да внасят ковчега на Матео. Спряха до прага, където свещеникът прикади ковчега и го напръска със светена вода от месинговия купел.
	Двамата монаси до олтара запяха глухо, сърцераздирателно:
P>
	De profundis clamavi ad te, Domine…
	От дълбините те призовавам, Господи…
P$
	Свещеникът поведе бавната процесия през параклиса. Извърнах лице в опит да сдържа сълзите си и погледнах към ковчега едва когато свещеникът застана до олтара, а мъжете оставиха ковчега на няколко стъпки от него.
	За пръв път различих лицата им. Двама бяха монаси като брат Доменико; другите трима обаче бяха богати благородници, съдейки по семплите им, но изискани дрехи. Първият — дребен, с деликатно лице и с посребряла, медночервена коса; вторият — връстник на Матео, красив, тъмнокос и мускулест; третият бе Лоренцо деи Медичи.
	Още щом го зърнах, самообладанието ме напусна. От очите ми рукнаха сълзи — горещи и бурни. Спомних си страданията на Матео през онази ужасна последна нощ. Представих си как Лоренцо го е чакал и най-сетне е осъзнал, че се е случило нещо лошо.
	Чух задавения шепот на Матео: „Кажи на Лоренцо…“
	Почти не помня церемонията — само сухата нафора върху езика ми и как свещеникът обиколи още два пъти ковчега с кандилницата и пак го напръска със светена вода. Едва накрая, когато носачите на ковчега се върнаха да го вдигнат отново, осъзнах, че през цялото време те са седели зад мен.
	Свещеникът ме улови за ръката и ме поведе след ковчега; щом минах край високата жена с черния воал, тя се изправи почтително на крака.
	Отидохме в гробището. Облегнати на лопатите си, гробокопачите чакаха до високата купчина червеникава пръст, натрупана край дълбока яма. Опасаха ковчега с въжета и гробокопачите го спуснаха в земята. Положиха Матео с главата на изток, защото, когато се върне да вдигне мъртвите, Иисус ще се появи от изток.
	Лоренцо и по-младият мъж застанаха от двете страни на жената с воала и я обгърнаха с ръце. Вдясно от Лоренцо деликатният мъж на средна възраст бършеше зачервените си очи. Останаха на известно разстояние от мен, сякаш не искаха да се смущава скръбта ми.
	Слушах зашеметена свещеника, който говореше за света Марта и безусловната й вяра, че брат й ще се възправи от смъртния одър.
	Накрая ръката на свещеника описа кръст над гроба и той заприпява:
P>
	Requiem aetemam dona ei, Domine, et lux perpetua luceat ei…
P$
	Службата приключи. Свещеникът ми даде знак и аз взех шепа студена, влажна пръст и я хвърлих върху ковчега на Матео. Другите четирима опечалени ме наблюдаваха колебливо. Обърнах се към тях, посочих купчината пръст и кимнах. Жената първа загреба шепа и я хвърли; мъжете я последваха. Дадох на свещеника монета за церемонията и кесия за манастира от Бона — на брат Доменико. Гробокопачите се заловиха бързо за работа. Обърнах се към другите.
	— Месер Лоренцо, може ли да поговорим насаме?
	Той кимна и приближи до мен, а останалите се отдръпнаха на няколко крачки. Поведе ме към едно дърво с неразлистени клони, осеяни с тъмнорозови пъпки в отговор на необичайно мекото време. Постарах се да не трепвам всеки път, когато лопата пръст се сипваше върху ковчега на Матео.
	— Вестта за смъртта на Матео ме натъжи дълбоко. — Достолепието и самоувереността на Лоренцо сякаш бяха изчезнали; силните му рамене бяха приведени скръбно. — Абатът ни съобщи преди по-малко от седмица.
	Камък изтрополи шумно върху чамовия ковчег; Лоренцо извърна глава към гробокопачите, после пак ме погледна.
	— Кога се случи? Разболя ли се?
	— През нощта, след като напуснахте Милано — отговорих. — Отровиха го.
	С мъка овладявах гласа си, но той пресекна на последната дума.
	Лоренцо си пое дълбоко дъх и сведе глава. Успях обаче да зърна вината и болката, изписани по лицето му. Той мълча дълго, втренчен в далечните църковни камбанарии. Най-сетне събра сили да ме погледне отново и прошепна:
	— Съжалявам.
	— Преди да умре, ме помоли да ви предам нещо. Каза ми: „Предупреди Лоренцо, че Вълка и Ромул искат да го унищожат“. Щях да ви го съобщя по-рано, но се страхувах да се доверя на пратеник. Матео пожела да го доведа тук, в „Сан Марко“, и се опитах да дойда веднага. Херцогът обаче не ми позволи.
	Лоренцо се вгледа в далечината; стисна зъби и долната му челюст изпъкна с цял пръст над горната; на бузата му затрептя мускул.
	— Очаквах го — отрони. — И ви моля за прошка, почитаема, че ви замесих в толкова злокобни дела.
	— Но кой е Вълка? И кой е Ромул? — постарах се — безуспешно — да прикрия омразата и горчивината си.
	Той долови чувствата ми и явно се смути, макар лицето му да не трепна.
	— Повярвайте ми, почитаема, че Матео не е умрял напразно. Виновниците ще си получат заслуженото. Но ще наруша дълга си към него, ако ви кажа. Ще ви изложа на сериозна опасност и само ще задълбоча страданието ви.
	— Значи наистина са го убили! — изхлипах горчиво. — Знаете кой го е убил и не искате да ми кажете!
	Той ме изчака да се овладея и попита тихо:
	— Вярвахте ли на Матео, почитаема?
	— Разбира се! — отвърнах рязко.
	— От всички хора на света той ви е изпратил при мен. Тук, в „Сан Марко“. Обясни ли ви, че ние, Медичите, сме благодетели на църквата и манастира? Дядо ми Козимо я е издигнал наново от рухнала купчина тухли. През последните си години често се усамотяваше в манастира. Нищо не се случва в „Сан Марко“, без да го забележим. Матео ви е изпратил тук, защото ми се е доверявал напълно. Няма ли и вие да ми се доверите, почитаема Деа? Ние, Медичите, бяхме почти като сродници за съпруга ви. И ви казвам това поверително, както той е споделил с вас предупреждението си към мен.
	Сълзите ми вече не бяха толкова гневни; приех протегнатата ръка на Лоренцо.
	— Елате! — подкани ме утешително той. — Елате да ви запозная със семейството си и с най-скъпия ни приятел, който с все сърце обичаше Матео.
	Поведе ме към групата опечалени — жената с тъмния воал, красивия младеж и крехкия по-възрастен мъж с посребряла червена коса.
	— Това е Деа, съпругата на Матео — представи ме Лоренцо.
	Подчерта последната дума и изгледа предупредително другите двама мъже. Те кимнаха почтително, а жената се обърна към мен и вдигна воала си.
	Имаше посребряла коса, много големи очи с тежки клепки и остра брадичка; излъчваше изящество и достойнство и щеше да е красива, ако не бе удивителният й гърбав нос с плоска основа и изкривен на една страна връх. Както кедърът в двора на манастира лицето й ми се стори смущаващо познато.
	— Скъпа моя, аз съм Лукреция Торнабуони, майка на Лоренцо и Джулиано деи Медичи — имаше стържещ, глух глас като Лоренцо, но говореше толкова изискано и изразително, че звукът не дразнеше слуха. Посочи дребния мъж на средна възраст: — А това е обичният ни приятел Марсилио.
	— Марсилио Фичино — представи се мъжът с глас, пресипнал от сълзите. — Познавах Матео и редовно си пишехме. Споменавал ли е за мен?
	Спомних си превода на Ямблих и писмото в края на ръкописа.
	— Знам името — отвърнах, — но нищо повече.
	Нейно Благородие Лукреция пристъпи напред и улови ръката ми. Дланта й бе студена и костелива, ала очите и гласът й ме привличаха като огнище през зимата.
	— Познаваме Матео от малък. Ще го почетем със скромна вечеря само за нас. Ще ни окажеш ли честта да се присъединиш към нас?

	* * *

	Кочияшът ми последва каретата им до двореца от неодялан камък на Виа Ларга. Джулиано — по-младият брат, наследил финото, красиво лице и големите очи на майка си, но за щастие не и носа й — ми помогна да сляза от фургона, а Лоренцо се погрижи за Лукреция. За разлика от брат си Джулиано се отличаваше с очарователна свенливост; той сведе поглед и не продума, докато чакахме Лоренцо и майка му да дойдат при нас.
	Лукреция ни поведе през лоджията на приземния етаж, където двама банкери седяха до дълга маса и сключваха договори за заем с нетърпеливи клиенти. Излязохме в просторен двор с колонада; в средата му ромолеше фонтан под краката на бронзова Юдит в цял ръст, сграбчила Олоферн за косата и вдигнала меч да го обезглави. Наблизо бронзов гол Давид бе стъпил гордо върху отсечената глава на Голиат.
	Влязохме отново в сградата и се изкачихме до втория етаж. Вървяхме по коридори с блестящи мраморни подове, украсени със стари мраморни бюстове, древни доспехи, ятагани с дръжки, инкрустирани със скъпоценни камъни, гоблени, извезани със златни конци, и картини — безброй картини — в позлатени рамки. Най-сетне стигнахме до уютна трапезария, където ми отредиха място близо до камината. Слугите — не придворни в ливреи, а обикновени хора, облечени скромно — донесоха вино, хляб и паста в бульон. Атмосферата не напомняше по нищо двора в Милано. Първо, сътрапезниците бяха сърдечни и естествени; второ, разговаряха с хората, които ни обслужваха, като с роднини — интересуваха се как са те и добре ли са семействата им. Прислужниците също изглеждаха спокойни и макар да проявяваха вежливост, не се кланяха.
	— Толкова се радвам, че дойде, скъпа — Лукреция ми се усмихна леко от отсрещния край на масата. Лоренцо седеше до нея; Джулиано и Марсилио — от двете ми страни. — Лоренцо ми разказа, че сте се запознали в Милано. — Тя се взря замислена в купата пред нея, от която се вдигаше пара. — Вестта за смъртта на Матео ни наскърби дълбоко — добави най-после. — Кажи ми, той говорил ли ти е за нас?
	— Не — отвърнах неловко. — Е, разбрах, че е приятел на месер Лоренцо…
	— Покойният ми съпруг, Пиеро, се погрижи да образова Матео. Марсилио му беше учител. — Лукреция взе лъжицата си — знак за останалите да започнат да се хранят.
	Марсилио въздъхна тъжно; бледите му очи се просълзиха. Той бе по-емоционален от другите — с по-невъздържани жестове, готов по-бързо да се усмихне или да заплаче; отличаваше се с мечтателната разсеяност, характерна за творците и учените.
	— Нямаше по-нежно, по-добро момче от него — разчувства се Марсилио. — Нито по-умно. Учеше латински и гръцки, все едно ги знае по рождение. Разбира се, вече владееше френски.
	Изчерви се внезапно, сякаш е казал твърде много.
	Дръзнах да разкрия истината:
	— Прочетох ръкописа, който сте дали на съпруга ми. Книгата от Ямблих. Преди да си отиде, Матео ми каза къде е скрил документите си. Открих Ямблих и три ритуала…
	— Ще говорим за това и за други неща — намеси се с многозначителен тон Лукреция. — След като се навечеряме. Ще обсъдим насаме много въпроси. Предлагам сега да си спомним детството на Матео.
	Разказа ми как един ден единайсетгодишно момче дошло да измие пода в килията на Козимо деи Медичи в „Сан Марко“. Козимо го оставил да работи на спокойствие и когато се върнал, сварил момчето да чете ръкопис на латински — труд на Платон, наскоро преведен за Козимо от учителя на внуците му, Марсилио Фичино. Момчето се извинило смирено, че се е разсеяло и е докоснало ръкописа. Козимо му задал няколко въпроса върху прочетеното и момчето отговорило с впечатляваща находчивост. Козимо отишъл при абата и разбрал, че момчето е сирак; майка му била умряла предишната година, а за баща му не се знаело нищо.
	— И така, с благословията на Козимо — продължи Лукреция, — съпругът ми Пиеро се зае да образова момчето. Матео живееше при монасите в „Сан Марко“, но често го водехме тук да си играе със синовете ни и да взема уроци от Марсилио. Празниците също отбелязвахме заедно, за да е със семейство. А когато порасна, Пиеро го изпрати в Университета в Павия. Лоренцо често посещаваше херцог Галеацо — мир на душата му — за да поддържа добрите ни отношения с Милано. Така разбрал, че секретарят на херцога търси схватлив чирак, и му препоръчал Матео.
	Джулиано се обърна към мен с усмивка. В очите му искреше жизнерадост, нехарактерна за брат му; от двете страни на пълните му устни се очертаваха обаятелни трапчинки.
	— Празнуваше Богоявление с нас. Беше ми връстник и тримата с Лоренцо ходехме зад конете.
	— Не твърде близо и внимавахме къде стъпваме — уточни сухо Лоренцо, а Джулиано отговори с тих смях.
	— Утре е Богоявление — продължи той. — Ще има улично шествие от Палацо дела Синьория до „Сан Марко“. Лоренцо ще язди, предрешен като мъдреца Балтазар. Двама други благородници ще бъдат влъхви, а аз ще бъда в свитата на Лоренцо. Спазваме красив стар обичай. Надяваме се да участваш в него и после да присъстваш на празничното угощение.
	Говореше с такава топлота и нетърпение, че се трогнах, но скръбта не ми позволяваше да мисля за увеселения. Усетих как очите ми парят. Джулиано забеляза сълзите и улови братски ръката ми.
	— О, почитаема Деа! — възкликна, искрено разтревожен. — Не исках да ви натъжа! — Потърси начин да ме разведри и продължи: — Знаете ли? Веднъж Матео носеше прашка и улучи с камък коня на един от Мъдреците. Уцели го по хълбока и горкото животно се изправи на два крака, зацвили и хората се разбягаха. Като по чудо ездачът не падна от седлото.
	Съумях да се усмихна, за да го успокоя. Майка му се намеси:
	— Не я притискай, Джулиано. Любезната ни гостенка скърби и вероятно не й е до шествия.
	— Моля ви, наричайте ме просто Деа — обърнах се и към двамата, стоплена от ласкавите чувства, с които говореха за Матео и които проявяваха към мен.
	— Добре тогава, Деа — кимна авторитетно Лоренцо от името на всички. — Матео ти се е доверявал безусловно. Пишеше ни за теб.
	Погледна многозначително майка си и тя се извърна към прислужниците:
	— Матилда, Агнес, Донато, бихте ли се оттеглили? Ще ви извикаме, когато сме готови за следващото блюдо.
	Тримата излязоха безмълвно и затвориха вратата след себе си. Останахме сами и Лоренцо подхвана с тих, овладян глас, сякаш е разказвач, повтарял често историята:
	— Богоявление е важен празник за семейството ни. Преди седем поколения мъдър египтянин на име Балтазар поверил на Медичите ценно знание, което било и привилегия, и задължение. Освен устно, духовната традиция на древните се предавала и писмено. Дядо ми Козимо бил благословен да открие няколко свещени текста.
	— Духовна традиция? — прошепнах.
	— Средство за единение на душата с Бог — намеси се Марсилио с напевния си тенор.
	— Ние притежаваме божествен дар — продължи Лоренцо. — Всеки мъж, всяка жена. Както древните влъхви следваме звездата, която ще ни отведе до още по-ценно съкровище. Онези, на които е отредено да узнаят за ангела и да разговарят с него, имат дълг да използват дарбата си, за да озарят и другите със светлината на свещената звезда — не само за доброто на Флоренция, но и на Италия, и на света. Понеже древната мъдрост не бива да се забравя, семейството ни събира всякакви свещени реликви. Затова на стената в параклиса ни е изобразено Шествието на влъхвите и празнуваме тържествено Богоявление.
	— Ангелът… — отроних и, забелязала въпросителния поглед на Лоренцо, добавих: — Марсилио споменава ангела пазител в писмото си…
	— Да — кимна той. — Даваме обет до сетен дъх да се подчиняваме на този съкровен божествен дух. Но това е преживяване, неописуемо с думи.
	— Матео сигурно е познавал ангела — предположих колебливо.
	— Да — кимна Лукреция. — И пред прага на смъртта те е изпратил при нас. Явно е искал да разбереш, иначе не би ти показал документите си — замълча. — Ще водим още разговори, Деа, и ще ти обясним повече. Сега обаче е най-добре да довършим вечерята.
	Даде знак на Джулиано. Той се пресегна и дръпна един шнур с пискюл, увиснал от тавата.
	След по-малко от минута прислужниците се появиха с отрупани подноси. Докато се хранехме, семейство Медичи ми разказваха весели истории от детството на Матео. Радвах се от все сърце на всяка, но нито една не осветляваше тайната, тревожила ме най-дълбоко — защо съпругът ми отказваше да ме вземе в постелята си.

	* * *

	След вечерята Лукреция пожела да разговаря насаме с мен. Оставихме мъжете долу и се качихме на третия етаж. Макар другите помещения да бяха украсени с изящни картини, реликви, бюстове и накити, покоите на Лукреция бяха елегантни, но аскетични — единствената картина изобразяваше ангел, възвестяващ на младата, златокоса Дева Мария появата на детето Иисус. Нямаше и хора. Лукреция явно бе уведомила прислугата си, че не желае да ни безпокоят.
	Тя ме въведе в преддверието и седна на един тапициран стол пред писалището до камината. Потупа подканващо втори стол, поставен до нейния. Подчиних се, преповтаряйки си мислено всичко, което ми бяха разказали.
	Очевидно Матео, Лоренцо, Марсилио и вероятно Джулиано бяха изпълнили ритуала, описан в тайните документи на съпруга ми, и бяха призовали ангела.
	Нямаше съмнение също, че съпругът ми — близък съмишленик на Медичите, отишъл да служи в двора на Галеацо — е бил и шпионин на Лоренцо. Иначе Лоренцо — посетил тайно Милано преди Коледа — не би очаквал толкова нетърпеливо вест от Матео. Вест, оказала се съвсем неясна: „Ромул и Вълка искат да те унищожат“.
	— Денят не бе лесен за теб — отбеляза Лукреция, изтръгвайки ме от размишленията. — Тъжен и изпълнен с твърде много изненади. — Отвори малкото чекмедже на писалището и извади правоъгълен пакет, увит в черна коприна. — Опасявам се, че още не е приключил.
	Остави пакета върху тъмното лъскаво дърво, развърза коприната и я разстели, разкривайки какво се крие в нея — тесте карти, по-малки и по-скромни от подаръка на Лоренцо за Бона, но с подобен рисунък на гърба: вази, лозници и цветя. Тънката гипсова повърхност под рисунките бе напукана и нащърбена от дълга употреба.
	Ахнах и ги взех, без да поискам позволение. Обърнах ги и ги разперих като ветрило. Видях изображения, които познавах от малка: страховитата Кула, поразена от мълнията; босият дрипльо, наречен Шута; Колелото на съдбата и, разбира се, жената със златната папска тиара и белия воал.
	Жената папа. Погледнах към Лукреция и веднага разбрах коя е.
	— Помниш ли картите? — попита тихо тя.
	— Да.
	Разстлах ги върху писалището: бокалите, сабите, жълтиците, жезлите — познавах ги до една, но не помнех как. Докосвах ги бавно, мечтателно. Ето го Обесения мъж, горкия ми, погубен Матео. Ето го отмъстителният Сабленосец, ето я храбрата Кралица с жезъла. Галех ги като сродници.
	— Бяха на майка ти — каза Лукреция.
	Погледнах я втрещена. Дланта ми, вдигната над Кралицата, я взе и я стисна силно.
	— Преди да умре, дойде тук, във Флоренция — продължи Лукреция. — В манастира „Ле Мурате“. Мъжете от семейство Медичи са благодетели на „Сан Марко“ — ходят там да размишляват и да се молят. Жените от семейство Медичи покровителстват „Ле Мурате“. Абатът и игуменката са наши сърдечни приятели. Винаги разбираме какво се случва в светилищата.
	Затворих очи и си представих високия кедър в градината на манастира; сега разбрах защо уханието му е предизвикало сълзите ми.
	— Помниш ли майка си? — попита ме нежно тя.
	Поклатих глава.
	— Да, Матео ни предупреди. — Тя си пое дълбоко дъх. — Знам само, че е французойка и името й е Елизабет. Била си съвсем малка, когато съпругът й я прогонил от дома им. Първо избягала в Милано, където за зла участ предсказала бъдещето на херцог Галеацо. — Замълча и гласът й стихна до едва доловим шепот. — Майка ти била много красива жена.
	Ръката ми, стиснала Кралицата с жезъла, затрепери.
	— Не е нужно да казвате повече. Знам как постъпваше херцогът с красивите жени.
	Тя сведе глава.
	— Елизабет предсказала лош край на херцога и го предупредила да се промени, за да не го покосят враговете му. Галеацо се разгневил, пребил я жестоко и я изнасилил.
	Светлината помръкна внезапно, сякаш някой е духнал свещ. Стените на просторното преддверие се плъзнаха към мен. Затворих очи и видях херцога да се взира в картата с Кулата. „Пресвета Дево, това е тя! Преследва ме призрак!“
	Погледът на Лукреция се бе зареял в далечното минало.
	— След като херцогът приключил с нея, малкият й син успял да го удари със свещник и да побегне с майка си. Секретарят на Галеацо — Чико Симонета — е порядъчен мъж. Зверствата на господаря му го отвращаваха. Докато херцогът бил в несвяст, Чико завел жената и детето в конюшнята, дал им кон и храна и им заръчал да отидат във Флоренция, където ще са на сигурно място. Елизабет се добрала до града и потърсила убежище в „Ле Мурате“. Разбрала обаче, че е бременна. Въпреки грижите на монахините изгубила бебето. После… не била на себе си. Разсъдъкът й се помътил, жадувала единствено да отмъсти на херцога. — Лукреция въздъхна. — Като майка й съчувствам. Носеха се слухове, че Галеацо се заклел да убие момченцето й. Един ден се сбогувала с децата си и се върнала в Милано. Носела кама и успяла да се промъкне до херцога. Ранила го, но телохранителите му бързо я обградили. Обесили я на площада пред Миланската катедрала.
	— Деца… — повторих. — Живи ли са другите?
	Тя поклати тъжно глава.
	— Имаше само още едно — момчето. Бил на десет, когато се случило. Ти си била едва на три. Вероятно си видяла всичко. Когато херцогът се нахвърлил върху майка ти, момчето се опитало да я защити. Галеацо обаче го отблъснал с такава ярост, че го запратил в стената. Елизабет избягала от Милано, защото се страхувала и за сина си. Да нападнеш кралска особа, се наказва със смърт. Ето защо Елизабет помолила монахините от „Ле Мурате“ да преместят момчето в „Сан Марко“ и да променят името му.
	— Как се е казвало? — настоях.
	— Гийом. А твоето име било Дезире.
	Имената не ми говореха нищо. Поех си дълбоко дъх и зададох въпроса, от чийто отговор се страхувах.
	— Какво се случи с него?
	Лукреция ме погледна право в очите. Нейните изглеждаха много дълбоки и тъжни.
	— Умря. Но след като порасна. Образовахме го и го изпратихме в Университета в Павия. Заради голямото му сърце и талант Марсилио му разкри тайните на влъхвите. Но щом разбра, че има сестра в миланския двор, той пожела да си намери работа там, за да я наглежда. Не можеше да й разкрие истината. Не искаше херцогът да научи и да накаже и него, и сестра му. Смяташе да я доведе във Флоренция и тогава да й разкаже всичко. Първо обаче трябваше да изпълни неотложна задача, поставена му от Лоренцо.
	Чух как съпругът ми шепне: „Някой ден ще отидем във Флоренция и ще те запозная с приятелите ми“.
	Кралицата с жезъла се изплъзна от пръстите ми. Притиснах очите си с длани.
	— Матео — прошепнах и от гърлото ми се изтръгна стон. — О, Матео, мой скъпи братко…


>>	IX

	Всичките ми съмнения дали Матео ме е обичал се разсеяха. Едва сега осъзнах колко дълбоки са били чувствата му към мен.
	— Защо никой не ми каза, че ми е бил брат? — простенах горчиво при мисълта, че съм изгубила единствения си сродник. — Защо?
	Лукреция ме прегърна крепко. Най-сетне се успокоих достатъчно, за да изслушам разказа й докрай.
	Майка ми ме поверила на монахините и заминала за Милано, където я застигнала злощастната й участ. След пет години в „Ле Мурате“ Лукреция ме забелязала — мълчаливо, затворено в себе си сираче. За да не ме изложи на опасност, игуменката спазила обещанието си и не разкрила коя съм. Две години по-късно обаче чумата отнесла в гроба и нея, и много сестри от манастира; само една от оцелелите си спомняла историята ми и я разказала на Лукреция. На свой ред тя я споделила със съпруга си Пиеро и осъзнала, че най-после е открила изгубената сестра на Матео.
	По същото време Бианка Мария — майката на херцога — научила от Чико, че момчето и момичето на обесената жена са във Флоренция. За да изкупи злодеянието на сина си, Бианка Мария решила да ги открие с надеждата да ги осинови. Не успяла да издири Матео, а когато разбрала, че съм в „Ле Мурате“, вече била на смъртен одър. Доверила тайната на добродушната съпруга на херцога Бона Савойска, която също пожелала да поправи стореното зло.
	Посред нощ пратеници на Бона се вмъкнали в манастира и ме отвели в Милано, където се бях превърнала в „природена дъщеря“ на „изпаднал в немилост“ благородник, братовчед на херцогинята.
	Лукреция се ужасила, че Галеацо си е отмъстил. Едва след месеци разбрала какво се е случило. Преценила, че е по-безопасно да ме остави под грижовното крило на Бона. Матео обаче бил неутешим при мисълта, че сестра му живее под един покрив с убиеца на майка му. Щом навършил пълнолетие, дошъл в Милано да бди над мен… и след време да ме доведе във Флоренция.
	— Монахинята, под чиято опека била майка ти, запазила картите, защото Елизабет помолила да ти ги дадат, когато пораснеш — обясни ми Лукреция с нотка на съжаление в гласа. — Иска ми се да се бях срещнала с нея, защото такъв талант не бива да се похабява. Щях да й разкрия тайната на влъхвите и на ангела, та да предложи способностите си в услуга на Бог. Гневът обаче я унищожил. — Замълча и впери в мен спокойните си, проницателни очи. — Ти притежаваш дарбата на майка си, Деа. Разбрахме от Матео, а Лоренцо се е уверил със собствените си очи.
	— Откъде да знам, че не е от Дявола? — настоях, внезапно вледенена от страх. — В ръкописа се говореше за демони, не за ангели, и за езически богове. А в ритуалите, описани от Матео… има звезди, кръгове и варварски имена.
	— Божии имена — поправи я Лукреция. — А гръцката дума демон всъщност означава небесен дух, а не пъклена сила. — Посочи картите. — Вярваш ли наистина, че са зло?
	— Бона казва така — подхванах и тутакси замълчах. Какво вярвах аз! — Понякога… символизират хора. Или стихии — огън, вятър… Вятърът, предполагам, не е нито добър, нито лош.
	— Той унищожава и разтърсва — съгласи се Лукреция, — но и издува платната на корабите. Силите просто съществуват, Деа. Зависи за каква цел се използват. — Дългите й, костеливи пръсти събраха картите и ми ги подадоха. — Сега са твои. Както ритуалите и ръкописът, които Матео ти е оставил.
	Поколебах се.
	— Ритуалът е за призоваване на ангела?
	Лукреция кимна.
	— Ами ако го призова… какво ще последва?
	Тя се усмихна загадъчно.
	— Това е между теб и ангела. Той ще ти покаже целта на живота, даден ти от Бог, и ще ти помогне да я осъществиш.
	Взех картите. Бяха топли от допира на Лукреция и износени от ръцете на мама.

	* * *

	Измъчваха ме още много въпроси, на част от които Лукреция беше отговорила през онзи ден. Например — какво представлява кафявият прах в кесийката. „С него не бива да се злоупотребява“ — бе ме предупредила тя, — защото е опасен за „непросветените“. Разтварял се в малко вино преди началото на ритуала, а трите обреда трябвало да се изпълняват в определена последователност.
	Разкритията изопнаха нервите ми, разбуниха чувствата ми и ме изтощиха. Лукреция настоя да пренощувам в Палацо Медичи и изпрати вест на кочияша да ми донесе вещите. Усамотих се в скромна спалня с изглед към вътрешния двор, принадлежала на вече омъжената най-голяма дъщеря на Лукреция — Нанина.
	Не пожелах да се включа в увеселенията, започващи на улицата. Легнах върху леглото от слама и пух на Нанина и се взрях в хоросановия таван, обзета от тъга, съжаление, любов и горчиво-сладка благодарност.
	Изпитвах и други, по-мрачни чувства — омраза и жажда за бързо и кърваво отмъщение. Жестоката гибел на херцога, предсказана от майка ми, ме изпълваше със задоволство. Възмездието за нейната смърт вече бе застигнало Галеацо. Убийците на Матео обаче не бяха платили.
	Реших, че вече знам житейската си цел — да отмъстя на Вълка и Ромул, погубили брат ми, независимо дали Лоренцо иска да разкрие кои са, или не. Реших също да използвам праха, ритуалите и ангела за кауза, която смятах за справедлива.

	* * *

	Една прислужница ми донесе топла вечеря. Песните и шумотевицата по широката Виа Ларга ме държаха будна до късно, както и радостните гласове на гостите в имението.
	На другата сутрин ме събуди приглушена каскада от камбани — на църквата „Сан Марко“, разположена по-надолу по широката павирана улица, на „Сан Лоренцо“ откъм изток и на Дуомо — от юг. Отворих очи, решена да съобщя на Бона, че съм открила сродниците на Матео — не съвсем лъжа — и искам да се върна при тях във Флоренция. Бях убедена, че ще ми позволи, ако я помоля от сърце. Все пак Лоренцо бе единствената ми връзка с Вълка и Ромул — той знаеше отговорите, които търсех.
	Сутринта отклоних предложението да се присъединя към празненствата в града. Придружих Лукреция на литургията в семейния параклис на Медичите, чиито стени бяха украсени със стенопис, изобразяващ шествието на влъхвите — позлатените алени, зелени и сапфирени багри сияеха в светлината на свещите. После двете застанахме пред прозорец на втория етаж, за да наблюдаваме празничното зрелище.
	Облечени в черно и бяло, свирачите надуваха тромпетите си пред върволицата от хора. Зад тях крачеха знаменосците в раирани туники — блестящо жълти, червени и сини. Червено-белите им знамена бяха украсени с флорентински лилии. Следваха ги граждани в карнавални костюми, които хвърляха пъстроцветни платнени гирлянди към въодушевеното множество.
	Зад тях на бял кон с великолепна златисточервена сбруя яздеше Лоренцо — в златен брокат и пелерина от червено кадифе и с мавърски тюрбан с пискюли. Хвърляше монети на тълпата с лице, озарено от изненадващо широка и безгрижна усмивка. Следваше го по-малкият му брат Джулиано с червена филцова шапка и проста туника на слуга. Вперила поглед в бляскавото шествие, мислех единствено как ли щеше да изглежда Матео, яхнал кон до тях.

	* * *

	Следобед присъствах на празничното угощение. Марсилио се усмихваше благо сред група млади мъже, чиито имена ми звучаха смътно познати — Леонардо да Винчи, Алесандро Ботичели и още неколцина. Лукреция седеше до мен и умело парираше всички неудобни или твърде болезнени въпроси, отправени към мен.
	После мъжете се оттеглиха в съвещателна зала на приземния етаж; Лукреция ме улови за лакътя и ми прошепна:
	— Това е среща на Обществото на маговете, само за посветени. Не се тревожи, Лоренцо просто ще повтори каквото ти разказа. Ние, жените, не присъстваме, защото повечето мъже са твърде глупави да осъзнаят, че духовните стремления са ни също толкова присъщи, колкото и на тях. — Подсмихна се. — Дано Бог да им вдъхне мъдрост.
	Вече бях решила да тръгна за Милано възможно най-скоро. Споделих какво съм намислила и тя се натъжи, че заминавам. Обясних й обаче, че възнамерявам да се върна бързо във Флоренция и да остана тук завинаги. Помолих я да ми предскаже бъдещето с гадателските карти; тя се поколеба и поклати глава.
	— Това е твоята дарба, не моята.
	— А каква е твоята? — попитах.
	Тя се усмихна загадъчно.
	— Подобна на твоята. Но не използвам карти. Просто виждам.
	Тихо, за да не ме чуят прислужниците в коридора, прошепнах:
	— И как виждате моята съдба, почитаема Лукреция?
	Усмивката й се стопи. Погледна ме сериозно.
	— Предстои ти по-дълго и по-необикновено пътешествие, отколкото очакваш, скъпа Деа — отвърна тя, но не пожела да се впусне в подробности.
	Вечерта разговаряхме цял час. Разпитвах я за Матео — какъв е бил като момче, какво им е разказвал за мен. Лукреция ми показа последното му писмо, написано красиво в шифър; с характерния си почерк Матео услужливо бе декодирал посланието между редовете.
	Брат ми ме описваше като интелигентно, очарователно, щедро и разсъдливо момиче. Споделяше колко го е покрусила мнимата сватба с мен, макар да е била наложителна, за да ме защити; обясняваше как се тревожи, че науча ли истината, никога повече няма да му се доверя. Не успях да сдържа сълзите си, докато слушах думите му.
	Когато всички прислужници се оттеглиха, прошепнах на Лукреция:
	— Кога да ги изпълня? Ритуалите за призоваване на ангела.
	Изненадана, тя повдигна тънките си вежди.
	— Не мога да ти отговоря, дете. Сама ще разбереш кога е настъпил моментът.
	Изтощена от връхлетелите ме чувства, отново се прибрах рано в спалнята на Нанина и извадих картите, принадлежали на майка ми. Седнах на леглото и зашепнах молитва към ангела — каквото или който и да бе той. После отделих три карти, както пред Катерина.
	Минало, настояще, бъдеще.
	Обърнах първата. На бял фон осем кръстосани саби със златни върхове сочеха към земята, образувайки решетка от ромбове в средата на картата. Долових звън на стомана — сблъсък, разногласие, заблуда и объркване. Видях девета сабя с дръжка към земята и връх, прорязващ кръстосаните мечове през средата, и сякаш острието ме прониза до дълбините на душата ми.
	Деветте саби символизираха миналото, изпълнено с непоносима болка. Взряна в тях, си представих как от върховете им капят кървави сълзи и почувствах, че освен минало, те ще станат и настояще, и бъдеще, ако болката не приключи.
	— Настояще — изрекох гласно и обърнах картата.
	Видях Шута и усетих безпричинно изумление. Невъзможно, казах си, това е съдбата на другиго, не моята. После обаче потърсих по-приятно значение и, както често се случва, умът ме подведе с успокоителна мисъл: „Показва ми просто пътуването до Милано и после обратно до Флоренция. Не е чак толкова дълго пътешествие. Съвпадение е — утеших се — и нищо повече, че съм изтеглила картата на Катерина“.
	Успях някак си да се самозалъжа, докато не обърнах третата карта, изобразяваща Кулата.
	Спомних си думите на уплашената Катерина: „Погаждаш ми номер! Искаш да ме стреснеш!“.
	Покритите с тъкани гоблени хоросанови стени в стаята на Нанина внезапно се превърнаха в дебели бойници от неодялан камък. В ушите ми отекна бумтеж; замаяна, протегнах длан да се опра на камъка и усетих как се разтърси из основи.
	Паникьосана, се опитах трескаво да си спомня какво бях обяснила на Катерина: „Това не значи смърт, а брожение, край, гибел на всичко познато… Предстои ти дълго пътуване“.
	Знаех, че ще продължи години наред.
	„Нищо чудно по пътя да откриеш начин да избегнеш бедствието, предсказано от картите.“
	— Не искам такова бъдеще! — процедих през зъби.
	Не исках да имам нищо общо с разглезената, себична Катерина и с безспорно заслужената й участ.
	Прибрах картите и се постарах да не мисля за тях. Съдбата, която ми разкриваха, изглеждаше безсмислена, а ангелът — смътна и отвлечена идея.
	Все пак в часовете, преди да заспя, проучих трите ритуала. После изгасих лампата, легнах и вдигнах ръка като Матео да очертая звезди в мрака.

	* * *

	В ранното утро кочияшът и фургонът ме чакаха на Виа Ларга. Сбогувах се с Лукреция с топла прегръдка и целувка; не видях Лоренцо и брат му, защото и двамата спяха след празненството, продължило до късно през нощта. В джоба на мантията си бях скрила листовете, описващи ритуалите, кафявия прах и картите на майка ми.
	През първите два дни пътувахме спокойно. Времето се задържа необичайно топло, а състоянието на съпругата на кочияша се бе подобрило значително. Тя седеше на капрата, а под спуснатото платнище на фургона аз се опитвах да запомня езическите призиви, съпровождащи очертаването на звездите и кръга.
	Надвечер на третия ден духна студен вятър и тъмни облаци покриха небето. Въздухът замириса на дъжд и кочияшът спря пред една странноприемница на два часа южно от Модена, където бяхме отсядали и преди. Вечерях зеле, хляб и глиганско месо. Поисках половин мех червено вино и го отнесох в стаята си. Нямаше камина, но съпругата на гостилничаря ми донесе затоплени тухли за леглото.
	Залостих вратата, спуснах кепенците на прозорците и се съблякох. Останах само по долна вълнена риза и изпих голяма част от виното. Мисълта как ще помоля Бона да ме освободи от дълга ми към нея изопваше нервите ми. Най-сетне се унесох в неспокоен сън.
	Няколко часа по-късно ме сепна трясък. Седнах в леглото с разтуптяно сърце и се вслушах в гръмотевиците, боботещи над близките планини. Изпълни ме странно очакване, сякаш предстоеше повратно събитие.
	Обзе ме дълбока решимост — време бе да призова ангела.
	Бях развълнувана, но и уплашена — с разтреперани пръсти разстлах листовете с ритуалите върху леглото и извадих кесийката с праха. Както ми бе заръчала Лукреция, разтворих праха във виното — отначало само щипка, после още една и още една, защото внезапно бях забравила колко се използва.
	Течността бе отвратителна; пресуших я до средата, преди да преценя, че вероятно съм прекалила с праха, и се заех веднага да изпълня ритуала. Отне ми половин час. Накрая застанах в центъра на невидимия кръг и зачаках появата на ангела.
	Нищо не се случи. Усетих как се сгорещявам, после в гърлото ми се надигна горчилка, и тръгнах, олюлявайки се към леглото. С вцепенени крайници се отпуснах, затисната от непосилна тежест, и затворих очи. Стените обаче продължиха да се въртят бавно около мен.
	Мъчението продължи и не успях да се сдържа — надвесих се над ръба на леглото и изпразних стомаха си върху стария каменен под. Облекчението настъпи веднага; замайването отшумя и се отпуснах в приятна дрямка.
	Ниският, кърпен многократно таван спря да се върти и засия, а всяка миниатюрна частица затанцува и заблещука като звезда. Наблюдавах омагьосана как над мен се очертават форми — преплетени венци от цветя и листа изгряха като барелефи на изкусни ваятели, сякаш се взирах в купола на величествена катедрала, а не в излинелия таван на порутена странноприемница. Венците се скупчваха, сякаш са облаци, набъбваха, все едно са втасало тесто, смаляваха се и пак се уголемяваха.
	Ненадейно стените изчезнаха. Лежах сама в средата на мастиленочерен циклон. Валеше като из ведро, ала като по чудо водната пелена не ме досягаше; по небето пулсираха мълнии, през облачната пелена прозираше мъглява, сребърна луна. Образи, родени от бурята, се сливаха и чезнеха, разнесени от вятъра — Кулата, все още непокътната; Шута, вдигнал крак над бездната; Деветте саби, от чиито остриета капе кръв. Щом светкавицата целунеше тъмните, далечни Апенини, на небосклона проблясваха монети, бокали, саби и жезли.
	Осъзнах с удивление колко е абсурдно всичко — леглото ми в пороя, отровеният ми, мъртъв брат, картите на майка ми, скрити в мантията, метната върху стола, предсмъртният вопъл на херцог Галеацо. Плачех от ужас и се смеех, прозряла безсмислието на безплодните ни стремления и страдания.
	Изтерзана, се опитах да се откопча от скръбта и овладях сълзите си — Матео бе намерил покой, мъките му бяха приключили. Или не? Щом Бог не бе чул молитвите ми и бе позволил да го погубят, как да съм сигурна, че го е приютил на Небето?
	И още по-лошо — ако ангелът не е опазил Матео, как да му се доверя?
	— Матео — простенах гласно, стиснала глава, после се засмях при мисълта, че от глупост не съм познала брат си.
	Нощната картина над мен се пропука. Седнах и видях, че голата стена се е превърнала в димна завеса — пръстите на бяла мъгла се протягаха през прага, където доскоро стената се срещаше с пода. Надигнаха се на фона на тъмното небе и се сляха в колона, малко по-висока и по-широка от мен. Мъглата внезапно се завихри и стана прозрачна; също толкова бързо застина и се раздели като завеса.
	На нейно място се появи оживял мрак — очертания на мъж, по-черен от нощното небе и лъскав като въглен. Лицето, косата и дрехата му тънеха в непрогледна сянка, но знаех, че гледа към мен. Дълги секунди и двамата не помръднахме, вперили очи един в друг.
	— Кой си ти? — попитах задавено най-сетне и добавих, спомнила си напътствията на Матео: — С какво име да те наричам?
	Оживелият мрак пристъпи към мен; в същия момент небето зад него се превърна в пожълтяла хоросанова стена с надраскана ламперия. Съвсем като човек, сияйният оникс клекна и се облегна на нея.
	Не откъсвах очи от него — хипнотизирана, ужасена, възторжена.
	_Деа. Ще разбереш едва когато дадеш обет да ми се подчиняваш до смъртта. Тогава ще споделя с теб тайните си._ Думите се оформиха отчетливо в ума ми, ала не бяха мои мисли.
	Решила, че съм много находчива, възразих:
	— Как да го направя, след като дори не виждам кой или какво си?
	_Познаваш ме. Винаги си ме познавала. Не ме виждаш, защото отразявам тъмнината в твоята душа._
	— Каква тъмнина?
	Цял живот се бях старала да съм добра, да служа на Бог и на Бона, и на всички, с изключение на себе си. Не бях виновна, че Господ ме е пренебрегнал.
	_Тя те разяжда. Не я ли прогониш, ще те погълне._
	— Каква тъмнина? — настоях.
	_Картите вече ти подсказаха отговора. Разкриха ключа към миналото ти. Трябва да го зачеркнеш, за да продължиш към настоящето и бъдещето… към съдбата си като пазител на древната мъдрост._
	— Не съм направила нищо лошо! Аз съм невинна жертва и се опитвам да разбера кой… — Думите ми заседнаха в гърлото. — Кой уби брат ми. Умолявам те да ми помогнеш.
	Ангелът се изправи рязко на крака; танцуващият мрак помръкна и движенията му замряха.
	_Картите вече ти подсказаха откъде извира тъмнината. Когато я усмириш и дадеш обет, ще ме видиш. Аз съм огледало на душата ти._
	— Ще ми помогнеш ли?
	_Помощта, която ти е необходима, не е помощта, която търсиш. Закълни се да ми се подчиняваш до смъртта и ще ти разкрия всичко._
	Поколебах се. Обичният ми Матео се бе доверявал на ангела достатъчно, за да ми остави указания как да се свържа с него, ала той не го бе защитил от ужасната гибел. Не исках да издавам намерението си да открия убиеца му.
	— Ще ти се подчинявам — отвърнах предпазливо, добавяйки мислено „доколкото съм способна“. Сведох глава: — Разкрий се и ми кажи името си. Покажи ми как и защо умря брат ми и няма да те безпокоя повече.
	Жалкият ми опит да го заблудя се провали.
	_Вече съм тук. Тъмнината у теб обаче оковава езика ми и скрива истинския ми лик. Ако искаш да си маг и да научиш всичко, потърси ме искрено._
	Студен вятър лъхна в стаята, развя косата ми и ме смрази до дън душа. Вдигнах длан да заслоня очите си и видях как черният силует се завърта и засиява отново като въглищен прах. Незрими капки леден дъжд се сипнаха по лицето и раменете ми.
	— Кажи ми какво да направя! — извиках, но вихрушката погълна думите ми.
	Ангелът изтъня и избледня. Различих стената зад него, а гласът му, досега звучал ясно в ума ми, стихна до едва доловим шепот.
	_Картите вече ти показаха разковничето… Миналото ти е ключ и към бъдещето ти…_
	Вятърът засвистя оглушително; над планините отекна гръм. Затворих очи, заслепена от безпощадния дъжд, и изкрещях.

	* * *

	Призори бурята стихна и донякъде успях да дойда на себе си, макар цветовете и формите да продължаваха да блуждаят. Помнех ярко срещата с ангела и през следващите два дни по пътя седях във фургона, размишлявайки за картите — за Шута, Кулата и особено за Деветте саби.
	_Ключът към миналото ти…_
	Оставих трите карти върху възглавницата до мен, после разперих другите като ветрило и се взрях в изображенията — тромпети, жезли, саби, бокали, монети. В ума ми се заредиха думи, долитащи сякаш отвън.
	„Жезлите символизират воля; сабите — мисли; бокалите — чувства; монетите — материални блага. Тромпетите — преживелици, през които минаваме всички в този или в следващ живот…“
	Погледнах пак към Деветте саби и чух глас: „Жестокост и саморазрушение. Болка до предела на безумието“. Затворих очи и видях от остриетата на осемте саби, насочени към земята, да капе кръв; кръв се стичаше и по сабята с връх към небето.
	„Дори да е имало жестокост в миналото ми — помислих си, — никога не е била насочена към мен.“ Херцогът бе убил майка ми, а друго чудовище — брат ми. Те носеха вината за всяка рана, която бях изстрадала, не аз.
	Повярвала в заблудата, прекосих Емилия и Ломбардия и се върнах в Павия.

	* * *

	Пристигнахме в замъка в късния следобед на приятен, слънчев зимен ден. От конюшнята отидох право в стаята на Матео. От сега нататък смятах да спя там, ако Бона ми позволи. Имах нужда от усамотение, за да дешифрирам писмата на брат си, да размишлявам над картите и да призова отново ангела.
	Изкъпах се, облякох се и тръгнах да търся херцогинята. Проправих си път през тълпата от придворни и молители в коридора пред кабинета на Галеацо. Бона седеше в просторното помещение сред изобилие от позлата и огледала. Изглеждаше смалена зад грамадното резбовано писалище. Бона беше доста ниска и ефектът щеше да е още по-очебиен, ако не бе сменила внушителния му стол, наподобяващ трон, с по-малък и по-фин. Дрехите й бяха подбрани по-грижливо от обикновено — корсажът на черната й траурна рокля бе обточен със златни конци и извезан с дребни перли. Рубини блещукаха на ушите и около врата й; златна филигранна диадема със ситни диаманти придържаше воала й.
	Присвила очи, Бона четеше писмо, разгърнато върху писалището. До нея стоеше шейсетгодишният Чико Симонета — висок и як като дъб. Срещу нея от крак на крак пристъпваше нервно младеж в благородническо облекло.
	— Извинете, Ваше Височество! — поклоних се ниско, пренебрегвайки телохранителите от двете страни на вратата, които ми се намръщиха, задето нарушавам реда и разсейвам херцогинята.
	Бона вдигна глава. Изглеждаше изморена, бръчки набраздяваха челото й; морави сенки обрамчваха воднистите й, дребни очички. Щом ме видя обаче, тя се усмихна широко и ми махна да приближа.
	— Деа! Бог чу молитвите ми и те доведе невредима у дома! Ела, ела!
	Преди смъртта на херцога би се изправила да ме прегърне, ала сега ми протегна украсените си с накити ръце и наклони глава.
	Целунах я надлежно по бузата и улових дланта й — студена, въпреки буйния огън в камината, който нажежаваше въздуха в кабинета. Стори ми се твърде сдържана — тежката отговорност я бе променила — и долових странно отчуждение.
	— Изглеждаш добре — усмихна се тя.
	— А вие сте ослепително достолепна, Ваше Височество.
	— Как мина пътуването?
	— Спокойно — отговорих.
	Тя пусна ръката ми и се прекръсти.
	— Слава богу! В момента нямам много време, но след вечеря ще поговорим пак. Както виждаш, минутите в един ден са по-малко от молителите, които чакат да ги приема. Ако обаче имаш нужда от нещо, кажи ми и ще го имаш.
	Не възнамерявах да разкривам плановете си толкова скоро и пред толкова хора, но осъзнах, че наистина е заета и едва ли скоро ще успее да ми обърне внимание.
	— Ваше Височество, имам молба.
	Бона се усмихна очаквателно.
	— Открих, че Матео има сродници във Флоренция. Надявам се да се върна да живея там, за да съм близо до тях. Готова съм, разбира се, да остана и тук, ако Ваше Височество пожелае…
	Бона ме изслуша добронамерено; не показа обида, че загърбвам щедростта й.
	— Говори с Нейно Благородие Катерина — отвърна.
	Повдигнах вежди.
	— Катерина?
	Бона въздъхна.
	— Сега тя е твоя господарка. Разстрои се много, когато замина. Дойде разплакана при мен и ме помоли да ти позволя да й служиш. Смъртта на баща й я е разтърсила дълбоко и смята, че единствено ти си в състояние да я утешиш. Не можах да й откажа. — Тя разтри очи и ги сведе отново към писмото върху писалището. — Ще се съобразя с решението й — добави разсеяно.
	С тези думи Нейно Височество ме освободи от грижите и присъствието си.


>>	X

	Катерина бе излязла на лов, възползвайки се от по-топлото време. Отидох в конюшнята и видях конниците да се връщат — тъмни силуети на фона на кораловия заник. Разголила прасци в чорапи, Катерина яздеше най-отпред върху червеникавокафява кобила — с една ръка стискаше юздата, а в другата държеше за врата мъртъв заек и дразнеше с плячката двете настървени хрътки в кошницата, привързана за седлото й. Косата й бе прибрана в плитка, за да не пада в очите, но диадемата се бе разхлабила от буйното препускане и около лицето й се виеше ореол от златисти къдрици. Бузите й бяха почервенели от усилието и слънцето; младият водач на шайката яздеше до нея и двамата се смееха, развеселени от отчаянието на кучетата.
	Външността и поведението й излъчваха женственост, непроявена досега — в мое отсъствие бе отбелязала четиринайсетия си рожден ден и беше прекрачила прага на зрелостта. Изпъкналите й скули бяха изгубили момичешката си пухкавина; гърдите й се бяха налели, а талията — изтъняла. Тя подхвърли пиперлива забележка, отметна глава и се заля в смях, наблюдавайки изкосо младежа.
	Отначало Катерина не ме забеляза. Най-сетне погледна към мен и пришпори изморената си кобила, изпреварвайки другите. Спря на няколко лакътя от мен. Пренебрегна протегнатата ръка на коняря, вдигна поли и скочи ловко от седлото. Хвърли му поводите, без да се обръща назад да провери дали ги е уловил.
	Приближи до мен и ме смая с крепка прегръдка, от която ми секна дъха; усетих колко силно бие сърцето й под корсажа.
	Също толкова внезапно тя ме отблъсна и ме зашлеви звучно по бузата. Залитнах, прехапах си езика и изплюх кръв върху влажната земя.
	Погледнах я. Сините й очи бяха присвити и просълзени.
	— Никога вече няма да ме напускаш! — гласът й прозвуча дрезгаво, горчиво. — Никога! Разбра ли?
	Обърна се властно, гневно и ме остави сама, притиснала лицето си с длан.

	* * *

	Няколко седмици не посмях да повдигна темата за Флоренция пред Катерина. Научих, че за да не избухнат бунтове и да получи закрилата на папската армия, Бона се е съгласила да побърза да омъжи Катерина за годеника й — Джироламо Риарио, племенник (на думи, а всъщност син) на папа Сикст и капитан на папската войска.
	През февруари папата изпрати в Милано заместник на жениха — кардинал Мелини — за да се проведе сватбената церемония. Напролет Катерина щеше да отпътува за Рим, за да се срещне със съпруга си и да заживее там с него.
	Аз щях да я придружа като нейна първа придворна дама.
	Оказват ти чест, упрекна ме Бона, когато не се стърпях и отидох разплакана при нея, умолявайки я да ми позволи да замина за Флоренция или поне да остана да й служа — каквото и да е, стига да не ме изпрати в Рим с разглезената дъщеря на херцога.
	Ударих на камък. Бона се оскърби, че не се чувствам поласкана от отредената ми роля и ми напомни, че съпругът на Катерина — Джироламо — е вторият по влияние мъж в Рим след папата, а новата ми титла ме издига в социалната йерархия. Обвини ме в неблагодарност — най-суровата дума, която бях чувала от херцогинята.
	Катерина ми припомняше ежедневно — почти ежечасно — да не се отделям от нея и да пазя картите, за да се съветва с тях, когато пожелае. Нито веднъж повече не нощувах в покоите на Матео; Катерина настояваше да спя в леглото й. Отказваше да забрави горчивината от ненадейната ни раздяла и в резултат се оказах в необичайно положение — на любимка, която отрупват с изискани дрехи, накити, парфюми и храна, и същевременно корят за всякакви въображаеми простъпки.
	След поредния подобен случай — Катерина ме зашлеви на трапезата, твърдейки, че е съборила бокала и се е поляла по моя вина — не издържах и станах от масата, без да поискам позволение от господарката си. Знаех, че ще ме накаже, но ми беше все едно. Изтичах в стаята на Матео и залостих вратата.
	— Кажи ми — прошепнах на ангела, — да отида ли в Рим? Не е ли по-добре да замина за Флоренция?
	Сведох глава в очакване на отговор. В сърцето и в ума ми обаче цареше тишина.
	Най-сетне вдигнах лице и за пръв път мислите ми се проясниха. Матео бе умрял на връщане от Рим. Спътниците му бяха папски пратеници, а непознатият ездач, довел го при мен, говореше с римски акцент.
	Убийците на брат ми бяха в Рим. Съдбата — а вероятно и ангелът — все пак не ме бяха предали.
	— Добре — промълвих. — Ще отида в Рим. Ще ти се подчиня. Разкрий се пред мен.
	Последва протяжна тишина; ангелът не се подмами. Аз обаче се примирих с участта си. Прекосих бавно вътрешния двор и изкачих стълбите, готова да изтърпя наказанието си.

	* * *

	След две седмици малобройна свита придружи Катерина — все още облечена в черно в памет на покойния херцог — до крепостта „Порта Джовия“ в Милано. Там ни очакваше кардинал Мелини, пристигнал по-рано от Рим. На тържествена скромна церемония венчаха Катерина за Джироламо Риарио, твърде зает да присъства лично на сватбата. Заради траура не последваха увеселения.
	Вече графиня, Катерина изгаряше от нетърпение да загърби спомена за убийството на баща си и да поеме към Рим. Джироламо обаче бе непреклонен — необичайната жега, налегнала Рим, сеела смъртоносна треска в Свещения град; между враждуващите благороднически фамилии имало сблъсъци и пред градските стени се водели сражения. „Не бива да излагам младата си невяста на подобна опасност“, пишеше той.
	Катерина и търпението обаче бяха несъвместими. Поне веднъж дневно тя безпокоеше натоварената Бона, молейки я за позволение да замине за Рим. Бона най-сетне се предаде и писа на Джироламо да й разреши да му изпрати нетърпеливата съпруга. Така поне Катерина щеше да се укроти, докато чакаме отговора.
	Джироламо не отстъпи: „При никакви обстоятелства не бива да идва в Рим. Грози я опасност. Ако няма друг начин да се усмири, нека тръгне на юг към Имола. Ще уведомя местните да я посрещнат и да се грижат за нея, както подобава. Ще остане там обаче, докато не я повикам“.
	Имола — градец в Романя на юг от Милано и на север от Рим — отдавна бе владение на семейство Сфорца; при годежа го бяха предложили като зестра на Джироламо и той бе приел охотно. Капитанът на папската войска, отрасъл в рибарско село, се беше препитавал като митнически чиновник. Бе получил по-бляскава роля след издигането на „чичо“ си, а Имола му предоставяше възможността да получи графска титла. Сега жителите на града щяха да приветстват Катерина — своята графиня — и да се грижат за нея, докато замине за Рим при съпруга си.
	Катерина прие поканата с огромно вълнение и изпадна във възторг, когато Джироламо предложи да изпрати свита от стотина души — включително епископа на Чезена и наместника на Имола, както и тръбачи, телохранители и сановници от новото владение на Катерина. В едно слънчево утро в края на април заех мястото си до нея в пищно украсената карета и се сбогувах завинаги с живота си в Милано.


>	Втора част
>>	XI

	__Рим__
	__април 1477 — октомври 1484__

	Поехме на югозапад по Виа Емилия — древен път, утъпкан от римските легиони, по който Матео бе предприел последното си пътешествие. Мислех често за него, докато дългият ни керван се точеше от град до град — от Пиаченца до Реджо нел’Емилия и по-нататък. Шосето бе гладко и отегчително право; подминавахме десетки пътници, които спираха и проследяваха изумени внушителната ни кавалкада с развети знамена: алено бели с герба на семейство Сфорца — базилиск, поглъщащ голо дете; небесносини със златния дъб на семейство Дела Ровере и Риарио и златната тиара и ключовете на папа Сикст. Във всеки град пратениците ни изпреварваха колоната, за да съобщят за пристигането на Нейно Сиятелство Катерина Сфорца, и всички местни благородници препускаха да я посрещнат, съпроводени от звучен тръбен зов и въодушевените възгласи на тълпата.
	Тя вечеряше и спеше в именията на управляващите фамилии, които превъзнасяха изяществото, красотата и обноските й и изпращаха свои приближени да я придружават, внасяйки принос в карнавалната атмосфера. С всеки изминал ден тя вирваше все по-гордо глава и се отнасяше все по-грубо с подчинените си. В Болоня, където ни посрещнаха семейство Бентиволио, графинята вече се държеше арогантно като баща си. Денем ме попарваше с такова презрение, че започнах да я намразвам; само нощем, когато лежах до нея в леглото, заприличваше отново на уплашеното дете, обляно в сълзи, задето го напускам.
	След единайсетдневно мъчително бавно пътуване навлязохме сред тучните, плодородни възвишения на Романя, осеяни с овощни градини, лозя и житни полета.
	В сравнение с Миланското херцогство Романя бе провинциална и ожесточено независима; областта беше разделена на няколко малки владения. Семейство Малатеста управляваха Римини и околностите му; Орделафи властваха във Форли; различни фамилии оглавяваха други градове и между съперниците често избухваха схватки. Сред тях цареше единомислие само по един въпрос — споделеното им презрение към папата, който ламтеше да ги присвои.
	Час преди залез-слънце каретата ни се заклатушка по полегат хълм. Когато стигнахме до върха, пред нас изникна Имола — малък град, опасан от изток от мудно лъкатушещата река Сантерно.
	Гледката въодушеви Катерина и по лицето й се разля широка усмивка.
	Втренчих се объркана в пейзажа — на нейно място щях да изпитам болезнено разочарование. В сравнение с Милано и дори с идиличната Павия, Имола изглеждаше по-затънтена от повечето места по пътя ни. На запад се издигаше внушителна четвъртита крепост с кули, избелели като кости от слънцето, и основи, позеленели от тинята в защитния ров. Зад нея градските стени от червени тухли опасваха разнородни сгради, разпилени край няколко прашни улици. Преброих пет църкви и още толкова манастира. Градският съвет се помещаваше в неугледна постройка, имаше пазар и половин дузина имения, достойни за благородници. Останалата част от Имола се състоеше от пасища, ниви и схлупени бедняшки къщи край речния бряг.
	— Всичко е мое — прошепна си Катерина, ококорила благоговейно и доволно очи.
	Взираше се в цветните гирлянди, окачени от двете страни на пътя към отворената градска порта, над която между по-малки флагове с гербовете на семейство Риарио и папа Сикст се вееше грамадно аленочервено знаме на клана Сфорца. Местните жители се бяха събрали да посрещнат новата си господарка; църковните камбани биеха мелодично една през друга.
	Бяхме покрити с прах от пътуването. Измъчена от горещината, графинята заповяда колоната да спре пред един замък отвъд градските стени. Изкъпа се и разпореди на камериерките си да я облекат: първо — тънка долна риза от моарирана снежнобяла коприна, след това светла атлазена рокля със златни ширити. През прорезите на тесните й ръкави просветваше със сребрист оттенък коприната на долната риза. Над всичко това облякоха още една дреха с цепки отстрани и дълбоко деколте, поръбено със сияен брокат с релефни изображения на стилизирани нарове. Прибрах дългите плитки на графинята в любимата й мрежа за коса, обсипана с диаманти, и спуснах кичури около лицето й; с маша, сгорещена в кухненското огнище, ги оформих в стегнати масури. Обвих главата й в прозирен, почти невидим воал; закопчах огърлицата й от тежко злато, инкрустирано с големи диаманти, а около раменете й — по нейно настояване въпреки жегата — наметнах пелерина от тъмно кадифе, подплатена със златен атлаз. Времето в Имола бе необичайно топло за първи май; преди да потеглим отново, по челото на Катерина вече се стичаше пот. Тя обаче се намръщи, когато я уверих, че и без пелерината изглежда ослепително.
	Господарката ми яхна кон с алено бяла сбруя; последвах я с двете й камериерки. Предшествана от тръбачите, от свитата на Джироламо и звън на църковни камбани, тя мина през портите и пое по улиците, украсени с гирлянди от пролетни цветя. Жителите на Имола, стълпили се край тях, възславяха красотата й.
	Шествието ни спря пред павилион, драпиран със знамена, където Виолантина — сестра на Джироламо и съпруга на градоначалника — ни чакаше с градските сановници. Катерина слезе от седлото и за нейно удоволствие няколко момчета едва не се сбиха кой да хване юздите на коня й.
	Приветстваха я с речи, поеми и песни на детски хор. Връчиха й ключовете за града и радостна усмивка озари лицето й. Не бях я виждала да се държи толкова обаятелно, достолепно и уверено. Виолантина ни поведе към Палацо Риарио — строга четвъртита сграда, облицована с вездесъщата теракота. Стените и таванът в покоите на Катерина бяха покрити с бяла коприна и златен брокат, но изгледът от прозорците разкриваше затънтен, сив градец, чиито единствени забележителности бяха сградата, където се намирахме, и мрачната, обветрена крепост в покрайнините му.
	През първите няколко дни Катерина бе достатъчно заета и не обръщаше внимание на обстановката — канеха я на пиршества, забавляваха я шутове, музиканти и актьори. Край Палацо Риарио се тълпяха селяни с дарове за господарката — местни деликатеси, вино и сладка.
	Съпругът й Джироламо бе заръчал да го чака в Имола, докато отминат опасността от метежниците и чумата. След четири дни обаче градът започна да й дотяга. След дванайсет дни пристигна писмо от Джироламо, но тя не го отвори. На другата сутрин пое към далечния Рим.

	* * *

	Продължихме по Виа Емилия до Чезена и се отправихме на юг. Времето ставаше все по-топло; когато подминахме Перуджа, преполовили пътя до крайната си цел, започнахме да се събличаме по долни ризи в каретата и да се надвесваме през прозорците с надеждата ветрецът да ни разхлади.
	След повече от две седмици отегчително, тежко пътуване пратениците ни препуснаха пред нас към Свещения град, а ние спряхме на няколко часа от него — в Кастелнуово, владение на могъщото семейство Колона. Отново посрещнаха Катерина с почести и отрупана трапеза и я настаниха в пищни покои.
	На другия ден нервите й бяха изопнати; хокаше раздразнено и мен, и камериерките си, докато я обличахме отново във великолепната рокля, с която бе влязла триумфално в Имола. Следобед домакинът ни — Стефано Колона — организира пиршество в нейна чест; когато три часа преди здрачаване мудният ни керван пое пак на юг, всички бяхме преситени и сънливи. Римското небе се ширеше безоблачно над нас, слънцето грееше безмилостно, а жегата бе толкова нетърпима, че Катерина не си и помисли да облече кадифената пелерина.
	При вика на кочияша проточих заедно с нея врат през прозореца на каретата — пред нас блестеше Рим. Казват, че Свещения град е разположен върху седем хълма, ала годините ги бяха смалили до заоблени височини, опасани от порутените, обрасли с плевели останки от Стената на Аврелий. Бона бе посещавала Рим и когато бях малка, ме запознаваше грижливо с културата, географията и историята му. Винаги говореше толкова благоговейно за него, че очаквах да видя многолюден, но бляскав рай. Наистина имаше стотици дворци, катедрални кули и църкви от бял мрамор, сияещи ослепително под лъчите на следобедното слънце. За мое разочарование зад градските стени обаче имаше още повече жалки, порутени постройки, запустели гори и ливади, буренясали лозя и овощни градини, овци и кози, пасящи сред древни руини. Навремето блестящият Нов Йерусалим бил твърде тесен да побере обитателите си. Някога милион, сега те бяха едва четирийсет хиляди.
	В западните покрайнини на Рим от север на юг течеше кафява река; по хълмистия й източен бряг се издигаха изолирани масивни сгради — базиликата „Сан Пиетро“ и Ватиканът, чието име значи „пуст“, „необитаем“. Земята, върху която бил построен, получила названието си през първите десетилетия след смъртта на Иисус, когато майката на Калигула — Агрипина — заповядала да пресушат мочурливата местност, за да засади градините си там. По-късно синът й започнал да строи арена, довършена от деспота Нерон.
	Нерон забавлявал варварските тълпи, избивайки стотици християни. Разпъвали ги на кръст, намазвали ги с лой и ги изгаряли живи, обличали ги в кървави животински кожи и насъсквали диви кучета да ги разкъсат. Докато мъчениците умирали, лудият император участвал в състезания с колесници около тях.
	Костите на погубените били твърде много, за да ги изкопаят и погребат, както подобава, затова над тях издигнали църква. Сред осветените тленни останки били и тези на апостол Петър, разпънат на кръст с главата надолу в самия център на арената. Бил благословен, каза ми свещеникът, който ми преподаваше вероучение, защото умрял с поглед към небето.
	След още половин час хората пред нас нададоха викове. Каретата ни спря и кочияшът помогна на Катерина да слезе. Последвах я и видях за пръв път съпруга й.
	Той скочи от черен жребец и небрежно подхвърли юздите на коняря. Антуражът му отстъпваше във всяко отношение на свитата на съпругата му — придружаваха го десетина мъже: епископът на Парма, двама кардинали с червени кепета, посланикът на Милано в Рим, облечен в светлосиня коприна.
	Джироламо Риарио — непризнатият син на папа Сикст IV — носеше туника от тъмнокафяво кадифе, извезана със сребърен конец и обточена с бял хермелин въпреки жегата. Приближените му — също с дрехи от кафяво кадифе, но без украса — следяха всяко негово движение с тревожното внимание, каквото долавях навремето у подчинените на херцог Галеацо.
	Джироламо изгледа смръщено младата си съпруга. Грамаден, як мъж с дълги крайници и торс, той се извисяваше с три четвърти глава над най-високия си придружител. Светлокафяви кичури криеха ниското му чело; тъмните му очи бяха раздалечени, носът — къс и прав. Червените му, малки и кръгли устни приличаха на череши. Косата му, подстригана като на паж, се спускаше до раменете и обрамчваше дълго, конско лице с масивна челюст — най-отличителната му черта, макар да не изглеждаше грозен. Едва когато пристъпи към нас, забелязах редките му мустаци и козята брада — и двете по-прилягащи на юноша, отколкото на трийсет и четири годишен мъж.
	Той спря пред Катерина и се усмихна, разкривайки гъсти, възедри зъби. Очите му обаче не излъчваха радост, а предпазливост. Блесналата прелест на невястата му — точно двайсет години по-млада от него — предизвика само мимолетно възхищение. Чувстваше се неспокоен — озърна се в очакване шестимата му въоръжени телохранители да го заобиколят и едва след като командирът им кимна отсечено, продължи с дрезгав бас и небрежен поклон:
	— Почитаема Катерина, любима съпруго, графиньо на Имола, радвам се да те видя. Колко красива изглеждаш!
	Макар и очевидно репетирана предварително, посредствената му реч прозвуча на пресекулки. Говореше с подчертан лигурийски акцент — произнасяше носово половината думи и сдъвкваше буквата „р“ — та се наложи да напрегнем слух, за да го разберем. Всичкият хермелин и цялата сребърна бродерия на света не можеха да скрият факта, че е роден и отрасъл в затънтено рибарско селце.
	Катерина, поруменяла от горещината и от нерви, му протегна ръка. Той я пое несръчно и поведе съпругата си към миланския посланик и епископа, чиято цветиста възхвала на прелестта й засенчи думите на съпруга й. Джироламо едва изтърпя двете важни особи да я обсипят с хвалебствия. Не след дълго изгуби търпение и сподирян от телохранителите си, я поведе към няколко високи, стари дъба.
	Наблюдавах ги отблизо, размахвайки възможно по-дискретно длан, за да прогоня комарите. Джироламо подаде на съпругата си огърлица от едри перли, а Катерина прие признателно подаръка. Той се опита неловко да я закопчае на врата й, но се изнерви и възложи задачата на един телохранител. През цялото време се озърташе, разсеян и сбърчил мрачно чело. Накрая Катерина се осмели да зададе няколко въпроса, но той я прекъсна, вдигнал грамадната си длан. После заяви на висок глас, без да държи сметка, че го чуваме всички — и камериерките на Катерина, и аз, и придружителите му:
	— Не останах доволен, че идваш. Не се шегувах, че тук върлува чума и враговете ми заговорничат да ме убият. А сега съм принуден да шествам по улиците! Изпратих писмо до Имола с подробни обяснения. Не го ли получи?
	За пръв път Джироламо измери съпругата си с отявлено заплашителен поглед. Вирна глава, за да подчертае внушителния си ръст и да покаже, че темето й не стига дори до раменете му. Дланите му останаха отпуснати до тялото, но пръстите му се свиха в юмрук.
	Катерина също застина. Сведе вече вледенените си очи и брадичката й опря почти до гърдите — жест, който обикновено предвещаваше избухване. Остана така няколко секунди и после погледна съпруга си с усмивка, незначително по-неискрена от неговата.
	— Не го получих — отвърна с омайно сладостен, женствен глас, какъвто не предполагах, че е възможно да излезе измежду устните й. — Не бих те изложила на опасност. Прости ми за своеволието. Жадувах да те срещна и не исках да чакам повече. Сега, след като те видях, ме изпълва неизмеримо щастие.
	Последните изречения прозвучаха подчертано раболепно — Катерина му се подиграваше на всеослушание. Джироламо обаче още не я познаваше и не схвана присмеха. Обмисли думите й и кимна, че приема отговора й.
	— Да вървим! — отсече безизразно. — Чака ме важна работа.
	Загърби аристократичната си съпруга, без дори да й кимне, махна с ръка на хората си и тръгна към конете.
	Катерина не помръдна. Впери очи в празното място, където допреди малко бе стоял съпругът й. Лукавата й усмивка бързо помръкна, очите й се присвиха, пламнали от едва сдържан гняв. Докоснах я по лакътя, докато другите възсядаха конете си или се качваха в карета и фургони.
	— Ваше Сиятелство, време е и ние да тръгваме.
	С гръб към всички останали и с лице само към мен, тя прошепна:
	— Проклет недодялан рибар!
	После изви устни в престорена усмивка и се обърна към свитата си.

	* * *

	През останалата част от пътя Катерина яздеше на кон, а аз се возех в каретата с камериерките й. Когато наближихме града, тя слизаше от седлото през четвърт миля, за да приема поздравления от кардинали в алени роби и изтъкнати римляни. На здрачаване стигнахме до двореца на кардинала на Урбино в северозападните покрайнини на града. Величествената сграда — наскоро обновена, с мраморна фасада, колони, фризове и фронтони — се намираше на окаяна улица. Между тухлите никнеха плевели и кочияшът ни отпъждаше пасящи кози; пред копитата на конете се разбягваха зайци и бързо се скриваха в полето зад замъка.
	Изтощена, Катерина спа дълбоко въпреки безпощадната жега; не се размърда дори когато под прозореца на покоите ни завиха вълци.
	Призори я чух да повръща и скочих от леглото. Видях голата си господарка превита над легена. Намерих кърпа, намокрих я с вода от каната до легена, повдигнах нежно влажната й коса и наложих врата й с хладния компрес.
	Катерина изпразни стомаха си, изправи се и ме погледна. Лицето й бе призрачно бледо, от очите и носа й се стичаха вадички.
	— От храната ли е? — попитах.
	За вечеря и двете бяхме погълнали обилно количество тежки ястия и вино.
	Тя поклати глава. Цялото й тяло трепереше; челото й лепнеше от пот в потискащата горещина.
	— Той е ужасен мъж. Грубиян и простак — прошепна ми. — Искам да се върна у дома.
	Пак намокрих кърпата и избърсах лицето й. Подвоумих се дали да я успокоя, че съпругът й просто е бил изнервен и в лошо настроение и несъмнено е по-приятен човек, отколкото изглежда. Реших обаче да не лъжа и отвърнах:
	— С вас съм, благородна. Ще дам живота си, но няма да му позволя да ви нарани.
	Вероятно не избрах правилно думите — очите й се напълниха с неочаквани сълзи. Тя обаче ги преглътна с усилие на волята и обясни с по-уверен глас:
	— Не съм болна. От проклетата жега е.
	Предположих, че първото твърдение е вярно, а второто — не, ала замълчах. Изплакнах кърпата, изцедих я и я притиснах върху топлото й чело.
	— Днес искам да яздиш до мен — каза тя.

	* * *

	Не пожела да изслуша възраженията ми. Накара ме да сменя черния си вдовишки траур с нейна рокля — от небесносиня коприна, извезана със сребристи листенца; почти не се забелязваше, че ми е леко къса и не изпълвам корсажа.
	Въпреки горещината и слънцето — безмилостно дори в този ранен час — тя облече разкошната си сватбена рокля от черна дамаска с втъкани стилизирани рози и ромбове, избродирани със златен конец; черният й корсаж и ръкавите бяха в същия десен, извезани със златни мъниста. Горната рокля бе от ален сатен, а пелерината над нея — от дамаска с герба на фамилия Сфорца. Големи рубини висяха от ушите и около врата й, нанизани на златни верижки, по-дебели от палеца ми. Допълваше го перлената огърлица от Джироламо.
	Беше Петдесетница и Рим празнуваше. Джироламо се появи с бледа, пресилена усмивка и мрачен поглед. Носеше лъскава копринена туника в небесносиния цвят на Риарио, върху която бе извезан златен дъб. Заедно с антуража си той поведе колоната, следван от Катерина, яхнала бяла кобила. Аз яздех точно зад господарката си — пред представителите на най-могъщите римски фамилии Гонзага, Орсини и Колона. Зад тях се точеше миланската й свита. Прекосихме сърцето на града по широката Виа Ректа, разположена успоредно на река Тибър, която папа Сикст неотдавна бе павирал наново и разширил. В Рим имаше стотици църкви — повече, отколкото бях виждала през живота си — и камбаните на всички биеха. Звънтенето и виковете на тълпата ме оглушиха.
	У Катерина не остана и помен от напрежението. Пред погледите на множеството тя отново стана овладяна, самоуверена графиня, съпруга на най-влиятелния след папата мъж в Рим. Обръщаше се наляво и надясно и махаше на хората, озарявайки ги с лъчезарната си усмивка.
	Подминахме безброй църкви, повечето в окаяно състояние — с порутени камбанарии, липсващи тухли, счупени прозорци и изронени от вековете, почти безполезни каменни стъпала. Имаше и магазини, нови и стари, където предлагаха предимно религиозни сувенири на поклонниците, прекосяващи Виа Ректа — единствения път към свещените места. Видях и паркове — някои запустели и буренясали. Скупчени мръсни колиби се редуваха с масивни имения на богати семейства и кардинали. Древните римски храмове навярно бяха изглеждали като тях — четвъртити постройки от бял варовик, с колони пред входа, декоративни фронтони и фасади, украсени с изваяния на богове и херувими.
	Кавалкадата ни свърна на запад и прекоси моста към внушителния папски замък „Сант’Анджело“, където навремето почивали костите на император Адриан — тумбест, висок цилиндър от толкова избелели тухли, че оригиналният им цвят изобщо не личеше. Спомних си легендата как преди деветстотин години, когато смъртоносна чума покосила града, архангел Михаил се появил на върха на крепостта и прибрал сабята си в ножницата — така усмирил болестта и спасил Рим. Докато минавахме над река Тибър — мръсна и тъмнокафява като клоака — в гърлото ми се надигна горчилка и закрих носа си с длан.
	Оттам пътят продължаваше право към площада пред „Сант’Анджело“, където папските гвардейци удържаха въодушевеното гъмжило. Слязохме от конете при стълбите към портата пред базиликата. Кардинал на средна възраст посрещна Катерина, Джироламо и миланския оратор. Високият ръст и дългите крайници на духовника подсказваха, че е един от мнозината сродници на жениха. Застанала плътно зад Катерина, разбрах, че мъжът е Джулиано дела Ровере, който във всяко друго отношение не приличаше никак на Джироламо — имаше правилни черти, квадратна челюст, изваяни скули, деликатна брадичка с чаровна трапчинка. Следвани от сватбената свита, минахме през сводестия портал и през атриума, наречен Райската градина — преддверие към самата църква.
	Сега, когато трийсет години по-късно пиша тези редове, старата базилика вече не съществува. На нейно място се издига нова, лъскава и безбожно грандиозна постройка. Благодарна съм, че успях да я посетя, преди да я разрушат. Защото оригиналната църква „Сан Пиетро“ — обветрена, потъмняла и на кръпки — не вълнуваше очите, а душата. Най-впечатляващата й черта не бе архитектурата. Светилището имаше изчистената форма на латински кръст с островърх покрив и широк централен корпус, поддържан от двете страни от вътрешни колони. Отляво и отдясно имаше по-малки зали. Големите врати бяха от най-обикновено дърво с дълбоки цепнатини; износените мраморни подове не образуваха фигури, през малките прозорци, разположени нависоко, струяха тесни снопове светлина. Върху платформа от тъмносив мрамор, под фриз с четири спирални колони и разпятие от надраскано дърво, се намираше олтарът, покрит със златен брокат. Плиткият купол, вграден в стената, представляваше най-забележителното художествено творение в базиликата — стенопис, изобразяващ Иисус, Свети Петър и Константин, по чието поръчение бяха построили храма.
	Ала най-впечатляващи според мен бяха обширното пространство и дълголетието на църквата. Дълбоката и широка централна зала побираше седемстотин души, а таванът се издигаше на височина три етажа. Прозорците под него не позволяваха да се взираш през тях, насочвайки вниманието от външното към духовното. Още щом прекрачих прага, ме обзе благоговение, че стъпвам над костите на първите мъченици и на папите, включително на самия Свети Петър. Тук бяха идвали Нерон, Константин и всички могъщи римляни. Въздухът бе душен и топъл, изпълнен с тамянов дим и мирис на човешка пот, ала го вдъхнах дълбоко и се почувствах пречистена.
	Тръгнахме по дясната алея покрай мраморните колони и стихналото множество от богати и бедни. Върху високия подиум с олтара папа Сикст седеше в грандиозен трон, заобиколен от ален рояк от двайсет-трийсет кардинали.
	Бона ме бе възпитала да почитам Светия отец и въпреки гнева ми към Бог, задето е позволил да убият Матео, изпитах вълнение, че стоя върху земята, осветена от костите на Свети Петър, и се взирам в наследника му.
	Франческо дела Ровере имаше гротескно дебело тяло — планина от тресяща се плът, покрита с бяла памучна роба и филон от ослепителен златен брокат, обточен с алено кадифе; мантията от бял сатен над нея бе извезана с червен и златен конец. Рубини, аметисти, топази и изумруди украсяваха златния ширит на папската митра от бяла коприна. Върху хърхорещите гърди на Сикст висеше масивен златен кръст, инкрустиран с диаманти.
	Папата имаше масивно квадратно чело и дори седнал, изглеждаше висок, дългорък и дългокрак като грамадния си „племенник“ Джироламо, макар едрите му кости да бяха покрити с обилни пластове тлъстина. Беше гладко избръснат и почти напълно плешив, с подуто лице с увиснали бузи, по което струеше пот въпреки усилията на двамата прислужници, размахващи церемониални ветрила от двете страни на трона му. Потънал дълбоко между месестите, пухкави бузи, правият му, дълъг нос имаше закривен връх и широки ноздри. Издължената му брада и челюст се губеха сред дипли мазнина, а устните изобщо не се виждаха. Под тежки клепки и тънки, извити вежди очите му, жлътнали около ирисите, излъчваха смущаваща коварна проницателност.
	Дела Ровере бе мъж с блестящ интелект, роден в бедно рибарско семейство в селцето Челе Лигуре, недалеч от град Савона в областта Лигурия. Осъзнал отрано, че Църквата е единственият начин да се измъкне от мизерното съществуване, и постъпил във Францисканския орден. Издигнал се бързо в йерархията на ордена и в крайна сметка го оглавил. Престорил се на изненадан, когато папа Павел II му дал кардиналското кепе, и на възмутен, задето го обвиняват, че с подкупи се е домогнал до папския трон след смъртта му.
	Спряхме пред олтара, където висяха два малки мангала и кандило. Застанах до миланския оратор, посланиците и другите високопоставени членове на сватбеното шествие. Кардинал Дела Ровере, Джироламо и Катерина изкачиха сивите мраморни стъпала пред олтара, прекръстиха се и пристъпиха надясно, където седяха папата и кардиналите му. Дела Ровере улови Катерина за лакътя и я заведе пред трона. Тя коленичи, изящна като лебед, с изправени рамене и вирната глава, за да подчертае грациозния си врат. После се наведе и целуна първо чехъла, после пръстена на папата.
	По отегченото, помпозно лице на Сикст ненадейно се разля усмивка, която най-сетне разкри устните му — малки и кръгли като на сина му — и сиви, беззъби венци. Той стисна топло дланта на Катерина и потупа столовете от двете си страни. Джироламо седна отдясно, Катерина — отляво — и през следващите три часа изтърпяхме страдалчески безкрайната литургия. От време навреме Сикст се усмихваше благосклонно на Катерина, а испанският посланик, включен по задължение в сватбената свита, припадна и го изнесоха.
	Когато литургията приключи, цялото паство остана в църквата, за да види какво ще последва. Кардинал Дела Ровере се изправи и даде знак на Катерина да коленичи отново пред Негово Светейшество. Тя целуна за втори път червения му кадифен чехъл и остана на колене. Миланският оратор пристъпи напред, прочисти гърло, извади лист изпод мантията си и прочете списък на латински с ненадминатите добродетели на Катерина. Изреждането продължи до втръсване. Най-сетне Сикст — усмихнат и с благо изражение — вдигна длан да го прекъсне и го похвали за добре изпълнената задача. Махна на Джироламо да стане и да заеме мястото си до невестата.
	Уловени за ръка, младоженците изслушаха сватбената церемония. Сикст имаше силен, дълбок и звучен глас с дикция, отсъстваща като зъбите. Изяждаше съгласните и заваляше гласните като пияница. Успяваше обаче да завладее паството, защото като млад бе изучавал усърдно не само теология и философия, но и реторика, в резултат на което селският му произход личеше единствено в едва доловимата носовост на произношението.
	Папата даде знак на Джироламо — побледнял от нерви и с изопнато, сериозно лице — наниза златна халка на пръста на Катерина, приведе се и я целуна бързо. Сикст плесна с ръце като възторжено дете; устните му се извиха, разкривайки тъмна, празна паст, а крайчетата им изчезнаха сред месестите дипли на бузите му. Протегна гигантската си тлъста длан към Катерина.
	— Ела, скъпа моя, ела!
	Тя пое ръката му и понечи да коленичи отново, но той я спря и даде знак на Джироламо, който застана зад нея, да разкопчае перлената й огърлица. Сикст щракна с пръсти към Дела Ровере. Кардиналът се изправи пъргаво и му подаде кадифена кутийка.
	Сикст я отвори и вдигна наниза, та хората от предните редици да го видят — четири златни вериги, дебели колкото два пухкави пръста на папата, висяха от една закопчалка. По средата на първата имаше голям смарагд с по шест по-малки отстрани. Втората бе украсена с рубини, третата — с диаманти, четвъртата — със сапфири. С подобен накит лесно можеше да се купи кардиналски дворец в града. Хората в църквата ахнаха дружно.
	— Подхожда ти повече от обикновените перли — заяви папата. — Джироламо е щастливец. Чух, че си красавица, скъпа, но това определение не те описва, както подобава. По-ослепителна си от всички скъпоценности.
	— Нямам думи да ви благодаря, Ваше Светейшество — отвърна Катерина с все още момичешкия си глас. — Не заслужавам ненадминатата ви щедрост.
	Тя коленичи и Сикст придърпа към скута си главата и раменете й, принуждавайки я да протегне лебедовия си врат. Катерина съумя да остане абсолютно неподвижна в неудобната и смътно непристойна поза, докато дебелите, несръчни пръсти на Негово Светейшество закопчаваха златния наниз. После папата й махна да стане и редом с Джироламо тя се обърна да покаже накита на възхитеното паство.
	Сикст вдигна длан към кардиналите, седнали на подиума. Те се изправиха на крака и Дела Ровере ги представи на Катерина. Освен сродниците на папата, имаше кардинали от семейство Орсини и Колона, трима французи, двама испанци и един грък.
	Най-добре запомних обаче първия, заел завидното място най-близо до Светия отец — висок валенсианец с едва доловим акцент, гарвановочерна коса и маслинена кожа. Бе учил църковно право и дълги години бил заместник-секретар на Папската курия. Макар и подминал четирийсетте, той излъчваше жизнена мъжественост и имаше високо и стройно тяло със силни, прави рамене. Откакто Катерина се бе качила на подиума, кардиналът рядко откъсваше очи от нея. Върху овалното му лице с високо чело изпъкваше широк нос над пълни устни; кафявите му очи под удивително черни вежди разкриваха чувствителна, жива натура и остър ум. Когато младата графиня на Имола се обърна към него, той срещна погледа й с дръзка одобрителна усмивка, преди да промърмори благословията си. Дори след като Джулиано дела Ровере я отведе към следващия кардинал, испанецът продължи да я наблюдава с копнеж и растяща решимост. Помня как си помислих със спотаен гняв: „Иска да я има“.
	Казваше се Борджия. Кардинал Родриго Борджия.


>>	XII

	Празненствата след сватбената церемония продължиха в Палацо Орсини на брега на Тибър срещу базиликата „Сан Пиетро“. Макар и изтощена и прегряла от жегата — дори просторните зали, щедро напръскани със скъпи парфюми и украсени с гирлянди от рози не прикриваха миризмата на пот — Катерина запази дипломатичната си усмивка по време на цялото мъчително пиршеството от двайсет и две блюда, което продължи до късно през нощта.
	След последния тост за здраве и плодовитост на щастливите младоженци Джироламо Риарио събра сватбения антураж и ни поведе по краткия път до Палацо Риарио. Близо до входа имаше голям фонтан със статуя на бог Нептун. Запалените факли около него позлатяваха водата. Каретите ни минаха край редица прозорци, озарени от ярка светлина в чест на младоженката, и спряха пред застрашително огромна месингова врата.
	Покоите на Катерина бяха по-просторни и по-разточително обзаведени от отредените й в двора на Галеацо. Помогнах на камериерките да съблекат господарката ми и да срешат златистата й коса, спускаща се чак до тънката й талия. Лично дръпнах белите сатенени чаршафи над голите й гърди и я оставих на съдбата й. Ококорила очи и със задавен глас, Катерина все пак се опитваше храбро да се шегува; съжалих, че знам толкова малко за брачния акт, защото исках да я успокоя, ала не намирах думи. Една прислужница от Лигурия ме отведе в съседното помещение — по-просторно и по-луксозно, отколкото бях свикнала, където имаше легло с балдахин за мен и два широки нара за миланските камериерки на Катерина. Отворих прозорците да уловя влажния ветрец и легнах гола върху пухения дюшек.
	След малко повече от час ме събуди звънецът, закачен на тавана — господарката ме викаше. Спомних си, че това е първата й брачна нощ, скочих бързо от леглото и надянах нощница.
	В новите покои на графинята нощната лампа все още светеше. Завесите около леглото бяха дръпнати; Катерина седеше, подпряна на възглавници, и с една ръка стискаше чаршафа, покрил гърдите й. По гладкия бял сатен личеше вдлъбнатина от друго тяло, а върху допълнителната възглавница — диря от голяма глава. Завивките бяха изритани на пода. Дългата коса на Катерина бе разрошена, очите й — присвити в опит да прикрие разочарованието в тях.
	— Вино — заповяда тя.
	Гарафа и обърнати наопаки бокали бяха подредени върху ниска масичка на няколко стъпки от леглото, близо до един от високите сводести прозорци, откъдето нахлуваше вонята на Тибър; отвъд се простираше Свещения град, тъмен и умислен, с изключение на шепа блещукащи прозорци на дворци. Напълних бокала до половина и се огледах за кана с вода. Омъжена или не, Катерина бе едва на четиринайсет, и продължавах да й поднасям виното разредено.
	Тя разбра какво търся и поклати глава.
	— Чисто вино!
	Допълних чашата до ръба, подадох я на графинята и останах до леглото й в очакване да подхване разговор.
	Тя отпи голяма глътка; очите й овлажняха и се разкашля, но бързо отпи отново и отново.
	— Поетите са лъжци — отбеляза уж нехайно с пресилена ирония, ала устните й потрепериха леко.
	Потиснах напиращата прозявка и попитах:
	— Защо, почитаема?
	— Той е простак и дъхът му вони — отвърна кисело тя. — Гърбът, гърдите и коремът му са космати като на маймуна. — Втренчи се в мен: — Всички мъже ли са такива?
	Отмести крака; долових деликатната покана и седнах върху хладните чаршафи. Целият ми опит по темата се свеждаше до двата пъти, когато бях виждала Матео без риза.
	— Не знам за всички. Познавам един обаче, който имаше съвсем малко косми по гърдите. Различни са, предполагам.
	— Отвратително е — тя отпи още от виното и замълча; събрала кураж, добави: — Винаги ли боли?
	Въпросът ме свари неподготвена; Катерина нямаше представа, че с Матео не сме живели като мъж и жена, а не исках да споделям тайната си с нея.
	— Само първия път — отговорих, почти съвсем убедена; с останалото рискувах, за да успокоя господарката си: — После… става приятно. Изисква време…
	— Надявам се. Дръвникът обаче не се церемони много. Появи се и си отиде след пет минути.
	Изпълних дълга, за който бях повикана — прегърнах я, повдигнах тежката й коса от влажния врат и го погалих, шепнейки утешителни думи.
	Тя се успокои най-сетне и отбеляза мрачно:
	— Ще направя необходимото. Той обаче изпитва към мен само презрение, а аз към него — само омраза. Ще му родя деца — за да постигна своите цели, не неговите.

	* * *

	На другия ден организираха турнир в нейна чест и бурна радост разсея мрачното настроение на Катерина. Както баща си тя обожаваше помпозната церемониалност, съпровождаща високото й обществено положение. Стига да не се налагаше да търпи сама присъствието на Джироламо, графинята бе заразително лъчезарна. Имаше защо. Съпругът й бе пестелив по отношение на чувствата, но не и на парите. Изпълняваше всяка нейна молба. Макар като сватбен подарък да бе получила дрехи по последна мода, Джироламо й позволи да си ушие няколко рокли по свой вкус и нови накити. Повери й също цялото домакинство и избора на прислуга и мебелировка. Първото й решение бе да спя в покоите й, когато съпругът й не е там.
	През следващите седмици Катерина имаше множество възможности да се забавлява — всяко благородническо семейство в града и неколцина кардинали я канеха със съпруга й в дворците си. В повечето случаи я придружавах, представяна като „братовчедка“, и установих, че пред света Джироламо показва същото лице, каквото виждат съпругата и антуражът му. Възползвайки се от положението си, той проявяваше забележително безсърдечие и грубост към всички и подхвърляше неприлични шеги в присъствието на жени. Веселеше се искрено единствено когато играеше на зарове или на карти. Тогава изчезваше за часове и с Катерина се прибирахме вкъщи без него. За нейно облекчение я навестяваше рядко в спалнята.
	Само веднъж през онези дни зърнах човешкото лице на Джироламо, когато посещение на осемстотингодишната базилика „Санти Апостоли“ прекъсна брачното блаженство на съпрузите. Изминахме пешком краткото разстояние до църквата, където ни посрещнаха Негово Светейшество и неколцина кардинали, включително Родриго Борджия — валенсианецът с чувствения, похотлив поглед.
	Папа Сикст носеше скромно червено кепе и филон от червена коприна над бялата си памучна роба, а по лицето му се четеше сериозна тържественост. Изчакахме го търпеливо да се изкачи до входа на базиликата; двама кардинали, уловили го под мишница, едва успяха да издърпат месестото му тяло по стълбите и да го вкарат в църквата. Докато стигне до прага, изпод ръбовете на кепето му се стичаха вади пот и мокреха челото и пепелявите му бузи. Джироламо застана веднага до баща си и изненадващо го прегърна със сурова, настойчива привързаност.
	Ръка за ръка двамата прекосиха главната зала — Сикст пъхтеше и залиташе, а Джироламо удържаше с мъка тежестта му — и влязоха в един от страничните параклиси, където бяха сложили временен трон за Негово Светейшество. Той се намираше точно срещу блестящ мраморен монумент, край който още се стелеше прах от длетото на ваятеля.
	Четири пъти по-висок от мен, надгробният паметник се издигаше върху масивен правоъгълен постамент с името на покойника — благородния млад кардинал Пиетро Риарио, архиепископ на Флоренция и „племенник“ на Сикст, сдал богу дух на двайсет и девет. Над него бе изваяна носилка за ковчег, поддържана от три крилати серафима. Върху нея се издигаше триизмерна фигура в естествена големина — млад мъж с правилни, меки черти, по-привлекателен от Джироламо въпреки очевидната прилика в носа и очите. Свещеническа роба покриваше тялото му, от главата му се спускаше скромна митра; по лицето му се четеше умиротворение. Мраморната стена зад него бе украсена с барелеф, изобразяващ Светата Дева с малкия Иисус в скута; вляво от нея благоговейно коленичеше Джироламо, а вдясно — значително по-слаб и по-млад, Сикст. До двамата стояха свети Павел и свети Петър.
	По-големият брат на Джироламо — Пиетро — бил любимец на Сикст. Изпратил го да се образова при францисканците и в няколко университета. После обсипал щедро с богатства и санове — архиепископски, а не след дълго и кардиналски — момчето, наследило, за разлика от по-малкия си брат прозорливостта и будния ум на баща си. Пиетро наследил обаче и влечението му към храната, виното и жените, което според някои довело до ранната му, неочаквана смърт. Прислужникът, опитал се да го събуди, го открил мъртъв в леглото. Други, включително Теодора, камериерката на Катерина, смятаха, че са го отровили, защото неизмерното му могъщество било предизвикало завистта на другите кардинали.
	Трагедията се случила преди три години и половина; едва сега великолепният монумент бе готов. При вида му Сикст се отдръпна от сина си и се заклатушка към високата скулптура. Опря длан върху мрамора, простена и се строполи на колене.
	Джироламо пристъпи бързо към него. Макар и с гигантски ръст, силите не му стигнаха да изправи на крака масивния папа и той даде знак да му помогнат. Трима кардинали и главата на семейство Колона — Стефано — успяха да настанят задъхания и разплакан Сикст на трона.
	Джироламо остана за кратко до надгробния паметник. Всички очи, освен моите бяха вперени в покрусения папа. Съзрях нещо смущаващо в профила на Джироламо, притиснал длан в мрамора. Когато я отлепи и се обърна да застане до баща си, си помислих как в очите му се четат навярно същите чувства както в моите, след като научих, че Матео е отровен — обич, скръб и горчив гняв.

	* * *

	Дните и нощите минаваха бързо и жестоката жега, носеща смъртоносната треска, най-после поотпусна хватката си, макар да остана далеч по-горещо, отколкото в Милано.
	Презирах Рим. Като изключим внушителните, по-нови църкви и дворци и няколкото главни шосета, наскоро ремонтирани по заръка на Сикст, пътищата бяха тесни, неравни и осеяни с конски фъшкии и смрадливи клоаки. Понякога от Тибър лъхаше толкова вонлив вятър, че затваряхме прозорците въпреки зноя. Домовете на богатите бяха красиви, но се брояха на пръсти в сравнение с колибите на бедните, които се изхранваха с дребния дивеч, скитащ из запустелите улици, или с риба от мръсната вода на реката. Не смеехме да прекосяваме опасните места дори с карета, а нощем и в най-богатите райони никой не дръзваше да излезе без въоръжена охрана. Седмица след като заживяхме в Палацо Риарио открих ужасена, че зад прозорците на най-горния етаж и парапета на плоския, квадратен покрив се таят стрелци и оръдия, а нощем войници обхождат района край имението.
	Отначало предположих, че като капитан на папската армия Джироламо е извънредно бдителен заради скорошните заплахи да го убият. Оказа се обаче, че греша, защото във всеки дворец, където канеха Катерина, вземаха същите мерки за сигурност. По онова време Рим бе по-опасно място дори отсега. Вълци, диви кучета и разбойнически банди кръстосваха тъмните улици, а семействата Орсини и Колона — денем вежливи един към друг — по тъмно продължаваха кървавата си вендета. Всяка сутрин по праговете, в алеите, и по шосетата се валяха трупове или плуваха подути в Тибър.
	Светът зад стените на Палацо Риарио бе коренно различен. С Катерина бяхме свикнали да живеем с Бона, която — макар и съпруга на херцог — отбягваше показността и разточителството. В стогодишния замък в Павия не липсваше изящна украса, но той изглеждаше овехтял, скромен и възтесен в сравнение с разкошния Палацо Риарио с мраморните му стени, подове, тавани, вити стълбища и колони от сияен мрамор и с просторните му стаи, пълни с резбовани мебели, статуи, картини, стенописи. Вътрешният му двор и градините му бяха колкото градините на замъците в Милано и Павия, взети заедно.
	Подобен лукс обаче си има цена. Както Палацо Павия трепереше от страх пред гнева на херцог Галеацо, така и хората в Палацо Риарио настръхваха, ако Джироламо бе в лошо настроение. За жалост Джироламо рядко се усмихваше; цялото домакинство ликуваше, когато господарят отпътува — най-често за проверка на войските, сражаващи се да разширят владенията на семейство Риарио в Романя.
	За щастие Джироламо не обръщаше особено внимание на съпругата си. Двамата не разговаряха насаме и не вечеряха заедно. Джироламо не канеше Катерина в покоите си и идваше в нейното крило в двореца единствено за да изиска съпружеската си привилегия — обикновено късно нощем и мъртво пиян.
	През тези нощи изпитвах съчувствие към господарката си, задето няма да открие щастие в любовта. Така си мислех, докато кардинал Родриго Борджия не ни покани на увеселение.

	* * *

	Една вечер в началото на юни с Катерина и Джироламо потеглихме с карета, заобиколена от осмина телохранители на коне, макар Палацо Борджия да се намираше на по-малко от двайсет минути пеша. Отначало се почудих защо Джироламо е при нас — каретата с приближените му следваше нашата, което значеше, че възнамерява да се прибере по-късно от съпругата си. Не след дълго той заговори и разбрах причината.
	Катерина изглеждаше като ослепително видение в рокля от искряща сребриста коприна, с бледосини кадифени ръкави и сребърна диадема, придържаща прозрачен воал. Цял час Теодора се бе трудила с нагорещената маша да оформи дълги, свободни къдрици, обрамчващи изящно лицето на графинята. На четиринайсет Катерина се превръщаше бързо в прелестна млада жена и през онази вечер само безчувствен, крайно себичен мъж не би затаил дъх при вида й и не би я обсипал с хвалебствия.
	Джироламо се качи в каретата, погледна я и подхвана с предупредителен тон, подкопан от очевидния му възторг от предстоящия гуляй:
	— Внимавай с кардинал Борджия. Не оставай насаме с него. Жените са му слабост. Докосне ли те, отблъсни го и ела да ми кажеш. Аз ще се оправя с него.
	Селският му диалект личеше по-силно от обикновено; дъхът му вонеше на вино и както никога езикът му се бе развързал. Обясни, че Борджия е негодник, който не крие любовницата и сина си и е убедил Сикст да го узакони (факт, явно вбесил Джироламо). Борджия бил и политически опортюнист. Възползвал се от издигането на чичо си Каликст III на папския престол и станал кардинал едва на двайсет години. Извънредно амбициозен, заел най-доходоносния пост в Рим — заместник-секретар на курията; отговарял за администрацията на цялото папско правителство и следователно разполагал с отлична възможност да събира подкупи.
	Постът изисквал докторат по канонично право, какъвто Борджия нямал. Вместо да посвети дълги години на учение, той получил научната степен след по-малко от година и си навлякъл враждебността на другите кардинали. Доказал обаче, че е не само компетентен, но и талантлив, и негодуванието стихнало, заменено от възхищение. С пълното одобрение на колегите си и на следващите папи изпълнявал ролята си двайсет години, забогатявайки повече от всички тях.
	Този факт скоро се потвърди. Когато наближихме улицата към двореца на Борджия, ни спря отряд въоръжени войници. Познаха Джироламо и ни махнаха да продължим. Просторният площад пред Палацо Борджия бе разчистен в чест на гостите и заобиколен от сто масивни свещи, пламтящи в месингови свещници, високи до рамото ми и украсени с гирлянди от червени рози и венци от цъфнал жасмин. Изметеният плочник бе напръскан с парфюм и сухи розови листа, за да маскира миризмата на реката. Музиканти с флейти и тамбурини свиреха испанска мелодия, а тенор лееше пламенна любовна песен на каталунски.
	Каретата ни спря до грамадна статуя на бронзов бик, вдигнал яростно рогатата си глава и предните си копита. До него имаше фонтан, обграден от фенери върху колове, за да осветяват бика и плискащата се вода. Обходих с очи двореца, очевидно дом на най-богатия мъж в Рим: пететажен, с трийсет големи прозореца отпред. Провесено от горния етаж, знамето с бика на Борджиите — пурпурен, с цвят на зрееща черница, на фона на поле от чисто злато — закриваше редица от дванайсет прозореца и се спускаше до втория етаж, докосвайки триъгълната мраморна козирка над главния вход. От прозорците висяха фенери, за да осветяват знамето и да отвличат вниманието от покрива с бойници, откъдето надничаха дула на оръдия.
	Джироламо изскочи от каретата и докато кочияшът помагаше на Катерина да слезе, двама свирачи надуха тръбите си, за да оповестят появата ни. Борджия, който разговаряше наблизо с група кардинали, тръгна бързо към нас.
	Носеше роба от бяла коприна, умело ушита, та да подчертава тесния му кръст и широките рамене. Допълваше я алено кепе, обточено със златен кант. Гъстата му черна коса не бе започнала да посребрява, а в очите под суровите му вежди искреше толкова празнично въодушевление, че го помислих за пиян. Заговори обаче отчетливо, без да завалва думите. По-късно разбрах, че Борджия е умерен с виното и храната, защото предпочита други излишества.
	Той поздрави Джироламо с почти нелюбезно нехайство. Капитанът на папската войска обаче явно изпита облекчение, че цялото внимание бързо се насочи към младата му съпруга. Катерина пристъпи към Борджия и му протегна ръка. Кардиналът ахна, сякаш му се е явила Дева Мария.
	— Ваше Сиятелство, вие безспорно сте най-красивото същество тук! — възкликна на висок глас той, за да надвика музиката и тълпата. — Колко ви подхожда среброто! Сините ви очи блестят като звезди!
	Поклони се ниско и целуна ръката й. Остана надвесен над нея, за да вдиша парфюма й — розово масло — докато Джироламо не започна да нервничи. Тогава Борджия стисна леко дланта на Катерина, пусна я и се обърна с усмивка към съпруга й.
	— Отново доказвате, че сте мъж на място, почитаеми Джироламо! Съпругата ви е най-красивата жена в Италия! Оказвате ни чест, че сте я довели тук. И — добави небрежно — с вашето присъствие, разбира се. — Намигна на Катерина и дланта му описа широка дъга. — Всичко това, драга моя, е посветено на вас и на брака ви с вашия любим капитан.
	После се обърна към мен и пое ръката ми. Неговата бе гореща и леко влажна. Стисна пръстите ми със смущаваща сила. Приведе се, докосна ги с устни, вдигна глава и ме погледна, сякаш съм единствената жена на света, а той — единственият мъж.
	— Почитаема Деа… Името ти е достойно за богиня. Уважаемата графиня е избрала най-подходящата придружителка. Двете най-красиви жени в Рим — едната златна, другата тъмна и загадъчна като испанка! — Подсмихна се. — А испанките, разбира се, са с най-горещата кръв…
	Понечих да отдръпна ръка, но той я стисна и я задържа още миг, преди най-сетне да я пусне с хищна усмивка.
	Появи се прислужница в черничево червена рокля със златиста престилка и поднесе бокали, пълни с вино. Борджия ни подкани да си вземем по чаша и прошепна нещо на прислужницата. Тя се оттегли с надлежен поклон и изчезна сред тълпата от гости, където десетки лакеи в ливреи в тъмночервено и златисто поднасяха вино и изтънчена храна на кардинали и благородници.
	Борджия ни поведе към групата, която преди малко бе напуснал, и ни представи събеседниците си: Джулиано дела Ровере — кардинала с привлекателното лице и деликатните ръце; шестнайсетгодишният му братовчед Рафаеле Риарио — женствен младеж; епископ Джироламо Басо дела Ровере — едър мъж, напомнящ по-млад Сикст. Джироламо ги поздрави с нехайна фамилиарност и след няколко комплимента колко е красива Катерина, те се върнаха към обсъжданата тема — надеждите на Джироламо Басо и Рафаеле, че Сикст ще им даде кардиналски шапки, официално наричани солидео, преди края на годината. Борджия изрази въодушевление и засвидетелства подкрепата си и за двамата кандидати, а привлекателният, женствен Джулиано дела Ровере, вече кардинал, го наблюдаваше с едва прикрито отвращение.
	Посред многословно обяснение как с изключителното си благочестие и брилянтен ум Рафаеле е заслужил червеното кепе въпреки крехката си възраст, Борджия замълча внезапно и посочи нагоре.
	— Гледайте!
	Последва приглушен бумтеж. Отметнахме глави назад и се насладихме на каскада фойерверки, озарили нощното небе. Сред фонтани от бели звезди профучаваха спирални алени комети, завъртаха се и избледняваха, заменени отново от бели водопади.
	Застанал до Катерина, Борджия я сръга леко с лакът.
	— В чест на Сфорца — усмихна се палаво.
	Нов звездопад се роди още по-нависоко в небето — в яркосиньо и златно, цветовете на Дела Ровере и Риарио. Мъжете около нас заръкопляскаха, с изключение на Джироламо, който кимаше одобрително. Катерина не откъсваше очи от небето със запленено изражение и разтворени устни. Светлините танцуваха по златната й коса и сребърната й рокля. Борджия я наблюдаваше с премрежен поглед, доволен от реакцията й.
	Зарята приключи и домакинът даде знак на свирачите, които изсвириха няколко трели — сигнал за прислужниците на площада да въведат гостите вътре под голямото знаме с червения бик. Тръгнахме бавно към входа, придружени от клана Дела Ровере и Родриго Борджия. Едно момченце на не повече от три години, с черна коса и големи тъмни очи, си проправи път през гъмжилото и се втурна с жилавите си крачка към Борджия.
	— Татко! Татко! — извика то, протегнало ръце да се вкопчи в коленете му.
	Граф Джироламо и кардинал Джулиано дела Ровере се втренчиха раздразнено в детето, чието място очевидно не бе тук. Борджия обаче се засмя и в мига, преди момченцето да се блъсне в краката му, го вдигна и го подхвърли леко във въздуха.
	— Чезаре! — възкликна радостно. — Как ме откри? Къде е майка ти?
	— Ей там. — Чезаре посочи нехайно назад, без да се обръща. — Каза, че ако съм послушен, ще ми разреши да поостана.
	Борджия залюля детето и му се усмихна ласкаво.
	— Добре… но наистина бъди послушен!
	Погледна към нас. Мъжете явно познаваха момчето; Джулиано дела Ровере му се усмихна и го щипна по бузата.
	— Ваше Сиятелство — обърна се Борджия към Катерина, — представям ви моя син и законен наследник Чезаре Борджия. Чезаре, това е Нейно Сиятелство графиня Катерина Сфорца, съпруга на капитан Джироламо Риарио.
	Той остави внимателно Чезаре на земята. Невръстното момченце се поклони ниско с толкова сериозно изражение, че Борджия, кардинал Джулиано и аз не успяхме да сдържим напушилия ни смях.
	Катерина възнагради детето с най-очарователната си усмивка и с почтителен реверанс.
	— Чезаре Борджия, много си умен за възрастта си! — похвали го тя. — И имаш име на крал.
	— Ще _стана_ крал! — момченцето размаха въображаем меч и се престори, че посича Джироламо.
	За моя изненада капитанът изкрещя, стисна си корема и залитна, сякаш е смъртно ранен. Чезаре се заля от смях и ние, възрастните, му запригласяхме.
	— В Италия няма крале — отбелязах добродушно, макар всъщност да бях стъписана от факта, че Борджия, отдавна кардинал, има малък син. — С изключение на краля на Неапол.
	Родриго вдигна отново сина си.
	— Ще бъдеш кардинал като баща си — упрекна го нежно той и потупа игриво с показалец върха на носа му. — А нищо чудно някой ден, с Божията воля, да станеш и папа.
	— Татко, не искаш ли да си баща на крал? Или на император? — настоя упорито Чезаре и пак предизвика кикот.
	Той видя нещо, замълча и се вкопчи в Родриго. Всички се обърнахме да проследим накъде гледа.
	Две жени приближиха до нас. Първата бе по-възрастна, с отдавна помръкнала свежест и посребряла, пепеляворуса коса. Имаше големи, леко изпъкнали очи и заострена брадичка; рокля от плътно черно кадифе и златиста дамаска обгръщаше слабото й, ниско тяло, ала не изглеждаше да й е топло въпреки горещината. Строгият й, безрадостен поглед бе вперен в Чезаре. При вида на Джироламо и Катерина обаче тя се поклони ниско, свела глава. Остана така, докато Борджия обясни:
	— Братовчедка ми Адриана Мила от Валенсия. Вдовица на Лудовико Орсини. Помага за децата. — Кимна към втората жена: — А това е майка им Ваноца деи Катаней.
	Борджия ни представи и двете с Катерина се усмихнахме вежливо. Очите на господарката ми обаче се поококориха и останаха така до края на срещата. Надявах се да не изглеждам толкова смаяна.
	Ваноца, солидна матрона с половин глава по-ниска и с два пъти по-дебела талия от Борджия, бе облечена разкошно както всички присъстващи жени — в рокля от сивосинкава коприна и тежка огърлица със сапфири и диаманти. Деколтето й обаче разваляше ефекта — стегнатият й корсаж повдигаше толкова комично възедрите й гърди, че би могла да облегне брадичката си върху тях, а косата й, вероятно тъмна като черните й вежди, грееше в оранжево като изсушена кайсия. Бе напълняла наскоро — плътта изпълваше ефирната й долна риза, която преливаше през цепките на ръкавите й, а шевовете на корсажа се изопваха над кръста. Имаше приятно овално лице и достатъчно правилни черти, за да е привлекателна, ала не и красива. Едва ли бе на повече от двайсет и безупречната й кожа сияеше като блестящите мраморни стени на Палацо Борджия; черна линия обрамчваше тъмните й очи, в които се четеше празнота и хладна арогантност.
	Тя не направи реверанс — голото шестмесечно бебе върху хълбока й позволяваше единствено учтиво кимване. Огледа сериозно и внимателно мен и Катерина, а когато премести детето върху другия си хълбок, за да не дърпа скъпоценната й огърлица, видях златна брачна халка на пръста й, нанизана там несъмнено не от Борджия, а от друг мъж.
	Сетих се отново за Бона и се почудих какво ли би казала, ако знаеше, че току-що са ме представили на куртизанка и син на кардинал.
	— Ваше Сиятелство — обърна се Ваноца към Катерина с тих, гърлен глас, шлифован да гали мъжкото ухо, ала трудно доловим сред гълчавата. Кимна ми: — Почитаема Деа…
	— А това е скъпият ни малък Хуан, бъдещ капитан на папската войска! — с лице, грейнало от бащинска гордост, Борджия взе бебето от ръцете на Ваноца; забелязал смръщените вежди на Джироламо, добави: — Дано следва блестящия пример на Негово Сиятелство!
	При тези думи кардиналът обсипа бебето с шумни, показни целувки.
	По лицето на Ваноца не се изписа никакво майчинско чувство. Взря се в по-големия си син, който наблюдаваше ревниво сцената, и черните й вежди се сключиха.
	— Чезаре, безпокоиш ли баща си?
	Момченцето се разхленчи, но Борджия поклати глава да го смълчи и да усмири Ваноца.
	— Държи се повече от прилично — отвърна ведро.
	Подаде обаче двете деца на Адриана и Ваноца и те се оттеглиха.
	Знаех какво е разкош, защото бях живяла в Палацо Павия и Палацо Риарио, ала никога не бях виждала толкова просторни зали, изящен мрамор, яркоцветна испанска теракота и изложено на показ злато (във вид на вази, лъжици, кани, статуетки, мастилници, лампи, подноси, гравюри и свещници). Удивиха ме и гоблените, извезани със златни конци, и канапетата с балдахини от кадифе, сатен и яркочервена коприна с пискюли. Минахме край портрети на предците на Борджия в тежки златни рамки — роден в Испания, той бе сродник на Алфонсо Арагонски, първия крал на Неапол — и ни въведоха в банкетна зала, където ни угостиха с испански вина и екзотични ястия, включително печен паун с красиво аранжирани пера.
	По време на пиршеството Борджия зае мястото до Катерина; между мен и господарката ми седяха френският посланик — очарователен, изтънчен мъж — и помощникът му — забележителен, атлетичен младеж с руси къдрици. Не чувах ясно думите на кардинала, но явно я обсипваше с ласкателства — Катерина се смееше и отмяташе глава, доволна от вниманието, а той безсрамно я изпиваше с очи и постоянно пълнеше собственоръчно чашата й. Забелязах как й подхвърли нещо толкова безочливо, че тя се разкикоти шумно и после ахна, закрила уста с длан.
	Притесних се и се почудих дали да се намеся. Мрачният поглед на Джироламо обаче, седнал през няколко стола от нея, я накара да сведе глава и да си придаде благопристоен вид. Борджия също долови предупреждението и разговорът им веднага стана по-сериозен.
	След угощението ни въведоха в друга зала без мебели. Музикантите с флейти и тамбурини се появиха отново. Борджия и братовчедка му Адриана се впуснаха в тържествена павана, последвани от почетните гости — Катерина и Джироламо. Заради Матео отказах всички покани и не се включих в танца.
	После музикантите подхванаха по-живи мелодии — галиарда и салтарело. Тромавият Джироламо изчезна сред тълпата. Катерина — отлична танцьорка — си намери достоен партньор в лицето на Борджия. Танцува няколко пъти с него и с мосю Жерар — младия французин с гъстите сламеноруси къдрици.
	Докато разговарях със съпругата на френския посланик — дръзка млада херцогиня, чиято смарагдова рокля подхождаше съвършено на изумително зелените й очи — забелязах девойка, облечена като туркиня, да влиза в залата. За да не привлича внимание, тя се смеси с прислужниците в тъмночервени и жълти ливреи в дъното на помещението, ала външността й я открояваше сред тях — носеше пурпурна наметка от главата до петите и пурпурен воал, пристегнат със сребърна диадема над веждите й; було в същия цвят покриваше носа и устните й и се виждаха само обрамчените й с черна линия очи.
	Херцогинята й се усмихна игриво. Момичето й кимна бързо в отговор, но продължи дискретно към съпруга на Катерина, който разговаряше съсредоточено в ъгъла с младия си братовчед — бъдещия кардинал Рафаеле.
	Загадъчната девойка застана до Джироламо, поклони му се ниско и го улови за ръката. Обърна се с гръб към залата и разтвори наметката си. Единствено двамата събеседници видяха какво има под нея и младият Рафаеле зяпна поразен.
	Жената се загърна и изведе усмихнатия Джироламо от залата. Похотливата усмивка на херцогинята ме възпря да я попитам какво става. Представих си ясно какво е подготвила „туркинята“, несъмнено наета от Борджия, за капитана на папската армия. Преди да подхвана нова тема за разговор обаче, втора жена в шафраненожълта роба и було отведе испанския посланик. Появи се трета, обгърната в тюркоазена коприна, и улови за ръка френския посланик на няколко крачки от съпругата му. Тя изцъка с език с престорено неодобрение, ала тънката й усмивка не помръкна.
	Десетина мъже напуснаха залата, придружени от забулени красавици. Борджия — вече с почервеняло, изпотено лице — бе спрял да танцува. Тъкмо вдигаше един бокал към устните си, когато Ваноца го хвана за лакътя и му зашепна. Думите й явно му доставиха удоволствие, защото я целуна по устните и бързо тръгна към изхода на залата.
	По лицето ми се изписа неприкрита горчивина — замислих се колко биха се възмутили и стъписали от подобно поведение искрено вярващите като Бона — защото френската ми събеседница ме успокои нехайно:
	— Простете на Родриго. Той не умее да крие страстта си към живота, жените, любовта. Би предпочел да е войник вместо кардинал, но съдбата му е предопределена по рождение. — Тя ме погледна изпитателно. — Навярно Бог е допуснал грешка. Или е виновна Църквата, задето налага сурови ограничения на служителите си.
	Изчервих се и смених темата.
	На излизане от залата кардинал Борджия поспря до нас и намигна на херцогинята, която отметна глава и се засмя звънко.
	Постарах се да забравя простъпките на испанеца, ала не след дълго едно момиче в жълто було отведе съпругата на френския посланик. Любопитството надделя и ги последвах от дискретно разстояние; видях ги да изчезват по коридора и в същия момент някой ме докосна по лакътя.
	Обърнах се сепната — пред мен стоеше усмихната девойка в роба.
	— Почитаема Деа, ще дойдете ли с мен? — подкани ме тя с отчетлив глас с по-скоро римски, отколкото турски акцент.
	— Къде? — попитах изненадана.
	Бръчиците в ъгълчетата на очите й станаха по-дълбоки.
	— В градината на удоволствията. Господарят ми иска да почете най-видните си гости.
	Поколебах се, после реших да й се доверя. Борджия безспорно умееше да забавлява гостите си и бе организирал увеселението в чест на Катерина и Джироламо. Редно би било по-изтъкнатите гости да получат нещо по-специално от тристате гуляйджии в балната зала.
	Момичето тръгна уверено по коридора; прекосихме втора, празна зала, а след нея — изящен мавърски свод, поддържан от стройни, фини колони. Излязохме във вътрешен двор с две грижливо подкастрени портокалови дръвчета край фонтан. Единственото осветление осигуряваше лампа, провесена върху един прът до фонтана. Между външната и градинската стена в далечния край се простираше тесен тъмен коридор. След двайсетина крачки по миришещия на плесен проход стигнахме до висока дървена порта.
	Преднамерено бавно, придружителката ми потропа четири пъти с месинговото чукало. Отвори ни Адриана Мила, чието изпито лице изглеждаше призрачно в жълтото сияние на фенера до вратата.
	Зърнах смътните очертания на просторна градина с висока ограда, украсена отгоре с изящни каменни решетки в арабски стил. В средата й имаше дълго и тясно езерце, заобиколено от хартиени фенери с изрязани мавърски мотиви. В далечния край на езерцето бълбукаше каменен фонтан, чиято основа поддържаха десет малки каменни лъва; бързоструйната вода разпръскваше хладна мъгла. Покрай дългите страни на езерцето се редяха широки мраморни пейки, опасани от ниско подкастрен чемшир сред килим от трева.
	На десетина крачки от езерцето бяха поставени канапета с балдахини — по три от двете страни, отделени едно от друго от кичести палми в широки саксии.
	Лампата на оградата и няколкото свещи, мъждукащи върху масите до канапетата, не бяха достатъчни да разпръснат мрака и леката мъглица. Съвсем смътно различих фигури до канапетата и чух стаени женски гласове, сливащи се с ромона на фонтана. Някъде в тъмнината екзотичен инструмент изпълняваше тихо чувствена, протяжна арабска мелодия.
	В градината придружителката ми смъкна робата си и разкри костюма си — тесен корсаж от звънтящи монети, който покриваше само гърдите, а ръцете и талията й оставаха голи, и шалвари, прозрачни от бедрата до глезените й. Свали си булото и косата й се спусна свободно до кръста. После ме улови за ръката и ме поведе към езерцето. Минахме край първото канапе и в светлината на мъждукащата свещ върху съседната маса различих жена в халат, легнала върху него. Придружителката ми обаче не ми позволи да спра. Приближихме до следващото канапе, пълно с мек пух и покрито с хладен сатен. Склоних да седна и се облегнах върху дебелите възглавници. Сепнах се, доловила нечие присъствие в мрака. Оказа се обаче друго момиче в шалвари, което размахваше ветрило, за да ме разхлади.
	Отново се отпуснах нервно; усмихнатата ми придружителка взе златна кана от масичката, напълни един сребърен бокал и ми го подаде.
	— Пийте, почитаема — насърчи ме със сладък глас.
	Послушах я. Питието бе изненадващо студено — приятно усещане в жегата. Беше и вкусно — сладко вино с дъх на къпини и непозната, леко горчива билка. Отпих втора глътка и оставих чашата, но момичето ме подкани:
	— Пийте, почитаема, сигурно сте ожаднели от танците.
	После, преди да успея да възразя, ми подаде златен поднос със солени бадеми и сладкиши, напоени с мед.
	Върху масичката до канапето горяха три свещички; над тях висеше мангал с нажежени въглени, излъчващи силен, сладостен аромат. Имаше и златна купа, пълна с течност, в която плуваха листенца от рози и бял жасмин. Момичето взе сгъната кърпа, натопи я в течността и я прокара по челото ми. Потреперих от хладния, приятен допир; макар че само бях разговаряла, балната зала бе препълнена със сгорещени тела и питието, кърпата и ветрилото ми доставиха истинска наслада. Момичето разхлади челото, бузите и врата ми, после ме подкани да натопя пръсти в златната купа. Изми грижливо ръцете ми и ги подсуши с чиста кърпа.
	От мрака се появи трета девойка и понечи да събуе чехлите ми. Изправих се отново, готова да възразя.
	— Тихо, почитаема! — усмихна ми се многозначително тя. — Нощта е дълга. Освежете се. Негово Светейшество не иска гостите му да се изморяват. Всичко е за ваше удоволствие.
	Почувствах се неловко, ала гостоприемството на Борджия ме впечатляваше. Момичетата коленичиха, събуха ме и измиха стъпалата ми с хладна вода. Въпреки смущението се облегнах назад с въздишка и отпих от виното. Момичетата подсушиха краката ми и започнаха да ги масажират с благовонно масло.
	След няколко минути сръчните им пръсти се прехвърлиха към ръцете ми. Девойката, довела ме в градината, ми се усмихна с лице, озарено от примигващата светлина на свещите; усмихнах й се в отговор и забелязах, че черните й зеници са дребни като синапени зърна, а клепките — отнесено премрежени.
	Усетих замайване и толкова блажена премала, че неволно простенах тихо; усмивката на девойката стана по-широка и разкри ситни бели зъби. Реших, че наистина съм попаднала в градината на удоволствията и се отдадох на насладата от бавната, чувствена музика, хладното, сладко вино, бриза от ветрилото, мъглицата от фонтана и отраженията на фенерите върху надиплената вода на езерцето.
	От унеса ме изтръгна гърленият смях на френската херцогиня, долитащ иззад кичестите, ниски палми недалеч от мен. Надигнах се да надникна между стволовете на дърветата и видях две момичета да се отдалечават от съседното канапе, където различих тъмния й силует.
	Третото момиче до мен положи почтително и внимателно длан върху рамото ми.
	— Ще ми позволите ли, почитаема, да разхлабя корсажа ви, за да дишате по-леко? Сигурно ви стяга много.
	Макар и неособено благоприлично, предложението бе отправено толкова вежливо, че кимнах отнесена. Когато вървите се отпуснаха, въздъхнах дълбоко и се вгледах в лентите благоуханен дим, танцуващи в ритъм с веещото се ветрило.
	В същия момент зърнах сияен силует и видях как светлината се отразява от сребристата рокля на Катерина. Опрях длани в мекото легло, решена да се изправя, да отпратя момичетата и да отида при нея, за да следя да не се случи нещо скандално. Омъжена или не, тя бе едва на четиринайсет; Бона не би ми простила, ако не изпълня дълга си и й позволя да се държи непристойно.
	Желанието да не нарушавам блажената нега с движения и думи обаче надделя. Успокоих се, че към Катерина ще се отнесат със същото приятно гостоприемство както към мен — а и все пак тук нямаше нито един мъж. Облегнах се на възглавниците и отпих от виното.
	След известно време задишах по-бавно; тялото ми натежа и се отпусна върху пухеното канапе, застлано със сатен. Затворих очи и усетих как странната, чувствена мелодия пулсира във вените ми. Забравих къде съм и унесените ми сетива се отдадоха само на музиката, благоуханията, ветреца и вълните от наслада при всяко вдишване и издишване.
	Когато най-сетне отворих очи, момичетата бяха изчезнали, оставяйки ме сама с езерцето и ромолящия фонтан, чиито капчици сега приличаха на лъскави диаманти. В ума ми изплува Катерина, но не станах да я потърся, за да не помрачавам безметежното си умиротворение.
	Внезапен силен смях наруши успокоителното бълбукане на екзотичната флейта — прозвуча толкова развратно, че се изправих рязко. За моя изненада ми се зави свят и ми се повдигна. Дезориентирана, плъзнах възглавницата към другия край на канапето и облегнах глава върху нея. Погледнах надясно между стволовете на палмите и видях френската херцогиня.
	Мъждукащите свещи върху масичката й оставяха лицето й в сянка, но разкриваха разголените й гърди. На ръба на леглото й седеше тъмен силует; той се приведе напред към светлината и познах Ваноца миг преди да целуне херцогинята по устата и да стисне с длан гърдите й.
	Обзета от немощно, някак далечно стъписване, проследих как Ваноца се пресяга надолу и ловко повдига полите й, после бръква между краката й. Французойката се освободи от целувката и простена; насърчена, Ваноца плъзна устни надолу към врата и ключиците й и засмука зърното на гърдата й. Херцогинята потръпна и зарови пръсти в оранжевата коса на куртизанката.
	Редно бе да стана и да се втурна да търся Катерина. В онзи момент обаче ми бе по-лесно да наблюдавам безволево, стаила дъх, как Ваноца целува французойката и дланта й се движи бързо напред-назад между бедрата й.
	След известно време куртизанката разтвори широко голите крака на херцогинята и стъпалата й провиснаха над ръба на канапето. Над нея се надвеси сянка и лицето на Родриго Борджия попадна в светлината. Мантията и кепето му ги нямаше; косата му очертаваше черен кръг около обръснатото му теме, бяло като кост. Ваноца се отдръпна и той зарови глава между бедрата на французойката.
	Затворих очи, за да не виждам нищо повече.
	— Катерина — промълвих задавено, макар че исках да извикам.
	Няколко минути се борих с непреодолимата слабост и най-сетне успях да седна; от усилието ми се повдигна и застинах неподвижна, докато ми мине. Стенанията, долитащи от канапето, ставаха все по-пресекливи и накрая се изляха в задавен вик на наслада.
	Вдигнах глава и видях Ваноца деи Катаней да ми се усмихва.
	— Зле ли се чувствате, почитаема? — попита ме тя със сладък глас.
	Натопи кърпа в златната купа върху масичката, изстиска я и я опря върху челото ми. Прохладата ме облекчи, но се отдръпнах назад.
	— Трябва да вървя — отроних. — Къде е Катерина?
	Тя се засмя вяло.
	— Отпуснете се, почитаема, и си почивайте. Поспете. Ще ви помогна…
	Опря пухкави длани върху раменете ми и понечи да ме бутне назад върху възглавниците.
	— Не — възпротивих се аз.
	Ваноца се отдалечи. Събрах сили да се изправя, ала преди да успея, върху канапето ми падна сянка. Родриго Борджия — с омачкана и свлечена яка на блузата — приседна до мен. Усмихна ми се похотливо; по устните и брадичката му блестеше слюнка. Изглеждаше напълно трезвен — незашеметен от вино или от загадъчната отвара.
	— Сънувахте ли, почитаема? Щом Ваноца не може да ви помогне, навярно аз бих могъл…
	Пресегна се към мен.
	Изправих се на крака, но залитнах към него. Силната му ръка ме обви през кръста. Другата му длан обви като морска звезда лявата ми гърда, а устните му се впиха в моите. Миришеха на французойката.
	Отърсих се от вцепенението и свих коляно. Ритникът не уцели най-чувствителното му място, но той се отдръпна да се предпази. Отскубнах се и го зашлевих с всички сили.
	Жалкият ми опит не му причини болка; той се засмя и разтри бузата си, ала веднага ме пусна. Отстъпих нестабилно назад.
	— Горката Деа, толкова ли съм противен? — попита с престорено тъжен глас.
	— Вие сте чудовище, а Ваноца е блудница! — заекнах.
	Дори отвращението ми изглеждаше някак далечно, сякаш слушах история, случила се отдавна с другиго.
	Родриго се засмя.
	— А ти, скъпа моя, си водила крайно ограничен живот. Всичко това е замислено за твое удоволствие. Ако не ти харесва и те плаши, свободна си да си вървиш. Помни обаче, че ако възгледите ти се променят, ние винаги сме на разположение.
	— Докоснеш ли господарката ми, ще те убия — процедих през зъби.
	Той вирна брадичка и в очите му проблеснаха опасни искри.
	— Не е ли редно Нейно Сиятелство да прецени? — попита тихо.
	Понечих да се отдалеча. Родриго стисна китката ми с болезнена сила и докато се мъчех да се отдръпна, обърна демонстративно ръката ми с дланта надолу и я целуна. После — както преди — я задържа за миг, за да ми покаже на какво е способен, преди да я пусне с високомерен смях.
	Отдалечих се с омекнали крака. Виках Катерина и се опитвах да открия канапето, където лежи. Зашеметена и дезориентирана, намерих дървената порта само благодарение на Адриана Мила. Тя ме заведе до нея, отвори я и ме побутна от другата страна.
	Вратата се захлопна бързо зад мен. Зачуках трескаво по нея — не смеех да изоставя господарката си — но не след дълго ме разсея тих хленч. Звукът стана толкова настойчив, че забравих Катерина и тръгнах опипом към него. Макар очите ми да бяха свикнали с приглушената светлина в градината, коридорът тънеше в мрак.
	Ходех предпазливо и бавно, но кракът ми се удари в податлива плът — съществото нададе тънък писък. Другото ми стъпало се подхлъзна върху нещо меко и гладко. Паднах тежко по задник и извиках, усетила как някакво създание колкото хрътка се хвърля в скута ми.
	— Мамо? — попита плахо то и замълча, сгушено в мен.
	Отпуснах длан върху главата му и пипнах копринена коса.
	— Кой си ти?
	— Чезаре — отвърна съществото с тъничък и тъжен гласец. — Почитаема Деа, виждали ли сте мама? Леля Адриана ми каза да заспивам, но тук е тъмно и ме е страх…
	Изпитах далечна жал към него и гняв към родителите му. Погълнати от удоволствията си, те нямаха време за самотното, уплашено дете, толкова чувствително и будно за възрастта си, че бе запомнило името ми и бе познало гласа ми в мрака.
	— Аз съм тук, Чезаре. Не бой се! — успокоих го и импулсивно го целунах по главицата.
	Тутакси пред мен изникна лице на мъж — смугло, със същите черни вежди и магнетичен поглед като на баща му, с тъмни мустаци и козя брада, благодарение на които чертите му изглеждаха по-привлекателни, отколкото бяха в действителност. В черните му очи блестеше амбиция, граничеща с лудост, скръб, преливаща в ярост и хищническа, неутолима жажда.
	Земята под мен потрепери. Погледнах нагоре и пак се оказах в Кулата — със стени от дърво и камък, разтърсени сякаш от земетресение. Избумтя оръдие; таванът над мен се разклати и от него се посипа пясък.
	Някъде наблизо Катерина призоваваше войниците си да стрелят по врага.
	Кулата не бе предопределена само за Катерина, а и за мен.
	— Чезаре… — промълвих и избутах детето от скута си върху хладния, влажен плочник.


>>	XIII

	Отхвърленият Чезаре се разплака пак. Опомних се и го прегърнах отново, борейки се със замайването и видението на Кулата, блуждаещо в периферията на притъпеното ми осезание. Прекосих коридора и се върнах във вътрешния двор, където занадничах в прозорците в опит да открия обратния път към двореца. Най-сетне успях и връчих момчето на първата прислужница, мярнала се пред погледа ми. Заръчах й да го сложат в леглото и някой да остане при него.
	Мъчейки се да изляза от объркващата премала, се залутах из лабиринта от коридори и се изгубих в просторната сграда. Най-после се озовах пред една затворена врата. Открехнах я, привлечена от светлината, обрамчваща ръбовете й, и от буйния смях, който долиташе иззад нея.
	Вътре бяха подредени множество канапета, където облечени като туркини куртизанки обслужваха полуголи мъже. В средата на помещението имаше голяма, дълга маса, покрита с червен филц. Върху нея лежеше гола жена — плътна черна линия опасваше очите й, дългата й коса се стелеше върху гърдите. До масата, втренчени в нея и широко ухилени, стояха Джироламо Риарио и френският посланик. Джироламо държеше два зара; раздруса ги енергично в шепа, духна за късмет и ги хвърли върху тялото на жената.
	Шестимата мъже край масата затаиха дъх, вперили погледи в заровете. Единият се приземи върху вдлъбнатия пъп на жената, другият се търкулна по сгъвката на лакътя й и спря между къдриците й, разпилени върху масата.
	Присвил очи да види резултата, Джироламо удари челото си с длан и изруга, френският посланик обаче се усмихна и плесна с ръце.
	— Моя е! — изграчи той и помогна на жената да стане; друго момиче се доразсъблече и зае мястото й.
	Затворих тихо вратата. След половин час щуране най-сетне открих обратния път до вътрешния двор. Бях започнала да се съвземам и ме изпълваше решимост да изискам да освободят господарката ми, макар да се страхувах, че съм закъсняла да защитя честта й.
	Докато прекосявах двора, видях Катерина. Вървеше срещу мен откъм градината на удоволствията. Изглеждаше зашеметена — със сбърчено чело и премрежени очи. Втурнах се напред и улових ръцете й точно пред лампата до фонтана. Зениците й се бяха свили, погледът й бе стъклен.
	— Посегна ли ви Борджия? — възкликнах аз.
	— Не — отговори спокойно тя.
	Огледах я — корсажът й бе разхлабен наполовина, косата й — спретнато прибрана. Въздъхнах с облекчение и се заех да пристегна корсажа й.
	— Слава богу! А опита ли се?
	Устните й се извиха в унесена усмивка.
	— О… опита се…
	Тя вдигна рязко дясната си ръка. Трепнах — пръстите й стискаха камата, която Джироламо й беше дал.
	— Ранихте ли го? — ахнах.
	Катерина поклати глава.
	— Но ще си помисли два пъти, преди да ме покани пак в градината си — отвърна тя и избухна в характерния си бурен смях.

	* * *

	Макар и позашеметена от отварата на Борджия, Катерина настоя да се върне в балната зала, където бяха останали само две трети от гостите. Искаше да танцува с очарователния Жерар дьо Монтан — къдрокосия помощник на френския посланик. Наблюдавах ги как се забавляват и неусетно задрямах. Събуди ме прислужница и ме отведе да полегна на едно канапе в съседната зала.
	С изненада забелязах френската херцогиня, отпусната на дивана до мен. Помислих, че спи, но след като прислужницата си тръгна, тя вдигна глава и от гърлото й се надигна дрезгав, провлачен кикот.
	— Глупава жена! — упрекна ме. — Да си създадеш враг, и то в лицето на Родриго Борджия! Още при появата си в Рим…
	— Какво ще ми направи? — възразих презрително. — Ще каже на граф Риарио, че съм отблъснала посегателствата му?
	Тя отпусна глава върху възглавницата; взря се в тавана и се засмя отново.
	— О, това е нищо…
	— Какво ще направи? — настоях, ала тя вече бе затворила очи с унесена, блажена усмивка.
	Аз също заспах.
	Събудих се рязко, усетила, че разтърсват грубо рамото ми. Смръщил вежди, граф Джироламо се бе надвесил застрашително над мен. Очите му бяха кървясали, миришеше на вино и на благоуханното масло, с което туркините бяха разтрили дланите и стъпалата ми.
	— Къде е Катерина? — изрева той. — Срамота! Спиш, вместо да я наглеждаш. Върви веднага да я намериш!
	Изправих се припряно и излязох бързо през вратата.
	— Извикай каретата! — подвикна ми той. — Вие двете си тръгвате! Не ми е работа да вървя по дирите на това момиче и на ленивата му компаньонка!
	В балната зала бяха останали малцина. Повечето гости се бяха разотишли или се бяха оттеглили в залата за комар и в градината на удоволствията. Неколцина подпийнали мъже разговаряха със сериозни лица; танцуваха само две двойки. Не видях Катерина.
	Обиколих бързо съседните зали с канапета и дивани, част от които заети, ала не от господарката ми. Паникьосах се и излязох в двора, притеснена да не би Борджия някак си да е успял да я придума да се върне в градината.
	Не се наложи да търся дълго. Прекосих моравата, заобиколена от изящните мавърски колонади. Стигнах до ромолящия фонтан с висящата лампа и с крайчеца на окото си зърнах движение. Обърнах се.
	В дългата сянка на едно от портокаловите дървета двама любовници се прегръщаха страстно. Не бих ги обезпокоила, ако не бях познала силуета на жената. Тръгнах към тях, стъпвайки възможно най-шумно.
	— Почитаема! — прошепнах строго.
	Мъжът се сепна и отблъсна жената. Лампата освети лицето му — русите къдрици на Жерар дьо Монтан вече не бяха толкова стегнати; пламенните пръсти на възлюбената му ги бяха разчорлили и те образуваха необуздан ореол около привлекателното му лице. Макар и пиян, той се извини вежливо и се поклони с надеждата любезността му да смекчи гнева ми.
	Катерина обаче вирна царствено брадичка.
	— Не ми говори с такъв тон, Деа! — предупреди ме тя.
	Вперихме очи една в друга. В нейните не се четеше нито капка разкаяние. Въздъхнах тихо, предположила, че дългът ми сега изисква да заблудя Джироламо.
	— Простете ми, Ваше Сиятелство — извиних се с цялата почтителност, която успях да проявя. — Съпругът ви ме помоли да ви открия. Загрижен е за вас и иска да се върнете веднага вкъщи.
	Катерина и Жерар се спогледаха разочаровани и се целунаха за сбогом. Извърнах неодобрително глава и зачаках.
	Влюбените най-сетне се разделиха и Катерина тръгна с мен към двореца. По пътя я скастрих колко опасен е гневът на съпруга й и на какъв риск се излага.
	Тя ме прекъсна с изпепеляващ поглед.
	— Не съм глупаво момиче! Няма да ви позволя да ме поучавате — нито на теб, нито на Джироламо, нито на когото и да било. Аз съм Сфорца и ако бях мъж, щях да съм най-достойният син на баща си. По-способна съм да управлявам от всички тях. И няма да търпя да ми казват кого да обичам, кога и къде. Ако не си съгласна, утре ще те изпратя обратно при Бона.
	Навярно трябваше да поискам да се върна у дома в Милано; тогава Бона вероятно щеше да ми разреши да замина за Флоренция. Ала още от самото начало на римското ни приключение разбирах, че съдбата ме е свързала невъзвратимо с Катерина.

	* * *

	На другата сутрин Катерина се събуди късно, макар и преди съпругът й да се прибере вкъщи. Закуси отвън на балкона, защото грееше меко слънце и подухваше приятен ветрец. Извика ме, когато приключи. Танците и виното я бяха изморили; седеше на един стол с възглавници, вдигнала крака върху табуретка. В такива ситуации обикновено изпадаше в мрачно настроение, но сега ме посрещна с попресилена усмивка. Несъмнено щеше да поиска услуга, която не бих изпълнила охотно.
	Отложих неизбежното, като заговорих първа с вежлив, ала загрижен тон:
	— Почитаема, длъжна съм да ви предупредя да внимавате много с Родриго Борджия. Снощи разбрах, че е крайно опасен човек и не забравя лесно обидите. Безпокоя се…
	— О, не се тревожи за него — прекъсна ме тя. — Говорих с Ваноца. Обясних й, че виното ме е замаяло и твърде прибързано съм извадила камата. Споделих колко съм притеснена, да не би да съм обидила домакина си. Тя ми отговори, че ако съм била мъж, досега съм щяла да съм мъртва. Родриго обаче бил галантен и не наранявал жени. Поне не физически.
	— Надявам се да е права — отвърнах мрачно.
	Катерина смени тутакси темата.
	— Твоят Матео беше писар. Изключително талантлив според Чико. Говорил ли ти е за шифри?
	Разтревожих се въпреки нехайния й тон. За магическите ритуали ли бе разбрала, или че Матео е шпионирал за Лоренцо? Небрежност ли бях проявила?
	— Не — сведох очи.
	— Значи не знаеш нищо?
	Поклатих глава.
	— Тогава се налага да научиш — отсече тя. — Умна си. Искам да изпратя писмо на Жерар.
	Напрегнах паметта си и се сетих, че има предвид помощника на френския посланик — мосю Дьо Монтан.
	— Настоявам да го напишеш в шифър и да го изпратиш. Не използвай куриерите на Джироламо. Доверявам се само на теб. Хайде! Намери перо и хартия!
	Поколебах се.
	— Почитаема, не знам дори…
	_Къде да намеря перо тук_, щях да добавя, но Катерина вдигна рязко ръка.
	— Не ме интересува как ще го направиш. Просто набави необходимото и се върни при мен. Никой друг обаче не бива да разбере!
	Доверих се на здравия разум и отидох в кабинета на Катерина през две стаи от балкона. Необяснимо защо в мастилницата нямаше нито перо, нито мастило. Не видях и никаква хартия. Слязох долу — на средния етаж, зает от писарите и съветниците на Джироламо. Повечето помещения пустееха; хората на графа вероятно спяха след дългата нощ в Палацо Борджия. Открих една врата, зад която имаше рафтове с канцеларски материали; облекчена, влязох и тихо я затворих.
	По етажерките бяха подредени пергаменти и запушени мастилници. Взех необходимото и се огледах за перо и нож за острене. Обърнах се назад и видях открехната тясна врата, откъдето струеше светлина. Надникнах в стаичката. Имаше писалище и трикрак стол без облегалка. В мастилницата до скосения плот за писане имаше перо; докато се двоумях дали да го открадна от притежателя му, погледът ми попадна върху едно писмо. Всъщност две писма: едното напомняше кратка бележка на латински, другото бе написано до половината на непонятна, находчива смесица от букви, цифри и символи.
	Шифър.
	Зърнах мимоходом писмата, защото, преди да ги огледам по-добре, ме сепна мъжки глас.
	— Какво правите? Махайте се оттук!
	Пред прага стоеше мъж на възрастта на Матео — малко по-висок от мен, с жилаво, стройно тяло. Перото очевидно беше негово — пръстите му бяха омазани с тъмно мастило, както и скутът на бледосинята му туника, влажна от скорошен неуспешен опит за изпиране на лекето.
	Гласът му бе тих, но се уплаших — не само защото ме бяха уловили да надзъртам, където не бива; чертите му ми се сториха объркващо, злокобно познати. Имаше гарвановочерна коса, тъмносиви очи и лице, което би било красиво, ако го нямаше острия, изпъкнал нос. Взираше се в мен с нескрит гняв.
	— Простете ми, уважаеми — сведох глава. — Търсех перо. Бях хвърлила око на вашето, признавам, но виждам, че ви трябва.
	Той се втренчи изпитателно в мен, сякаш също му изглеждах позната. Най-сетне прошепна едва доловимо:
	— Откога сте тук?
	— Току-що влязох — отговорих ведро.
	Той ме заобиколи, отвори чекмеджето на писалището и ми подаде ново перо.
	— Вземете! А сега си вървете и не идвайте повече.
	Послушах го и той затвори вратата след мен; резето изстърга от другата страна.
	Върнах се при Катерина и седнах на балкона до нея, готова да запиша каквото ми продиктува. Писмото разкриваше желанието й да се срещне „насаме“ с мосю Дьо Монтан, „за да продължим разговора, подхванат снощи“. Тя се двоуми дълго, после махна нетърпеливо с ръка, възмутена от неспособността си да се изрази по-цветисто.
	— Ще споменете ли чувствата си към него? — подсказах й, питайки се какво ли ще си помисли за мен Бона, ако разбере, че съм съучастница в тайната връзка на Катерина.
	Искрено объркана, графинята повдигна златната си вежда; кадифената бяла кожа над нея се сбърчи.
	— Чувства ли?
	Сниших глас.
	— Влюбена ли сте, почитаема? На него ли принадлежи сърцето ви? Само за него ли мислите?
	— Любов — тя се засмя кратко, иронично. — Не ми казвай, че вярваш в измишльотините на трубадурите, Деа!
	Поаленях.
	— Мнозина вярват. Той би желал да му разкриете чувствата си, почитаема.
	Катерина въздъхна и се облегна назад. Притисна с длан челото си и затвори очи, сякаш самата представа я изтощаваше.
	— Много е привлекателен. Желая го — рече най-сетне.
	— И… несъмнено изпитвате известна топлота към него?
	Тя отвори наполовина очи, раздразнена от предположението ми, и заразтрива мястото между веждите си.
	— Почти не го познавам — промърмори. — Не смятам обаче да живея в неведение за плътската наслада. Джироламо не би си направил труда да ме научи, но съм чувала, че французите са много изкусни любовници.
	Явно разширих очи, удивена от хладната й пресметливост; тя изсумтя недоволно и махна припряно с ръка.
	— Все ми е едно! Измисли нещо красиво, за да ме пожелае! Веднъж поне се престори, че не си срамежлива. Представи си, че пишеш на съпруга си, и не забравяй да е в шифър! Имам достатъчно главоболия! Не искам Джироламо или някой друг да разбере за това.
	При тези думи, огряна от слънцето и вслушана в чуруликането на птиците и жуженето на пчелите в градината, си спомних къде бях видяла за пръв път тайния писар на Джироламо — да язди през Ломбардската равнина, метнал безжизненото тяло на Матео върху седлото си.


>>	XIV

	През онзи ден, докато Катерина се излежаваше на балкона, церейки главоболието си, влязох в килера с роклите, диадемите и сандъците й с бижута. Там лежеше и единственият куфар, който бях донесла от Павия. Бръкнах под грижливо сгънатите ръкави, корсажи и поли, извадих документите на Матео и ги прелистих, за да намеря шифъра. После върнах другите книжа под дрехите си.
	Взех листа с шифъра, пергамент и перо и се заключих в кабинета на Катерина. Отне ми повече време да напиша убедително любовно писмо, отколкото да го кодирам; с помощта на символите на Матео създадох свой шифър, внасяйки известни промени.
	Всъщност се оказа лесно — или вероятно, както брат ми, имах вроден талант за потайни дела. „Преведох“ любовното писмо до мосю Дьо Монтан в шифър, а на друг лист написах кода. Сгънах на три двете послания и ги запечатах с восък. Поднесох оригинала над пламъка на свещта и изчаках почернелите, сгърчени останки да се сипнат в празната камина.
	Върнах се в килера и скрих шифъра в сандъка си, после слязох в конюшнята. Самотен коняр чистеше едно от загражденията — младо момче с копринена морковена коса и толкова мръсно лице, че бялото на сините му очи сияеше плашещо. Предложих му два денара, за да занесе писмо от „господаря до френския посланик, но дискретно, защото съдържа тайна“. Заръчах му да предаде писмото лично на помощника му Жерар дьо Монтан и да му обясни да не го показва на никого, докато не получи второ послание. Обещах му още две сребърни монети, ако изпълни успешно задачата.
	Поблазнено от рискованата мисия, момчето се съгласи охотно.
	— Ще ме освободят по пладне, за да отида на литургия. Главният коняр обаче няма да разбере, че отивам другаде. Никой няма да разбере, кълна се.
	Дадох му листа с ключа за шифъра и му напомних, че ще се срещнем отново утре по същото време и на същото място. Не смеех да изпратя двете писма заедно, да не би да заловят пратеника ми.
	Върнах се в покоите на Катерина да я уведомя за успешно свършената работа, но я сварих задрямала в леглото. Излязох на балкона, седнах в сянката на навеса и се замислих за смъртта на Матео и за ездача, довел го у дома.
	Не знаех защо Галеацо е изпратил Матео в Рим. В тайната му мисия обаче явно бе замесен Лоренцо, иначе той не би посетил тайно херцога и не би се надявал да говори насаме с Матео след завръщането му. Колкото и да се мъчех, не успявах да си спомня папските пратеници, пътували с Матео, за да се срещнат с херцога; дните след смъртта му ми се губеха. Помнех само чернокосия ездач, оказал се писар, скрит в тясна стаичка, далеч от любопитни погледи. Той бе придружавал Матео и кардиналите, проводени в Павия от Негово Светейшество и Джироламо. Дали по пътя бе открил, че брат ми е шпионин на Медичите?
	Заля ме вълна от скръб и гняв. Събрах длани и докоснах устни с върховете на пръстите си, ала вече не можех да се моля. Вместо на Бог, заговорих на ангела.
	— Ела при мен — прошепнах му. — Покажи ми истината. Дай ми доказателство, ако той е убил Матео.
	Сякаш в отговор, думите на ангела изплуваха в ума ми, заглушавайки всички други мисли: „Вече съм тук, но мракът в теб завързва езика ми… Дай обет да ми се подчиняваш и ще ти разкрия всичко“.
	Затворих очи и видях Деветте саби — осем с кръстосани остриета и девета по средата с връх, насочен нагоре… и от всичките капе кръв.
	— Ще ти се подчиня — промълвих, — ако ми покажеш убиеца на брат ми…
	Вместо отговор в сърцето и в ума ми се възцари мълчание. Мълчание и разяждаща, горчива болка.

	* * *

	През нощта спах лошо, а час преди зазоряване се предадох на безсънието и върху долната си блуза от тънък памук облякох рокля. Понеже все още не се бе развиделило, взех една лампа и слязох безшумно по стълбите до втория етаж. Тръгнах към източното крило — територията на Джироламо. Изненадах се, че вече са запалили стенните свещници в стихналия коридор.
	Прокраднах се към далечния му край и стаичката, където бях намерила хартията и мастилото. Не действах по план или водена от разумна причина — вратата несъмнено бе заключена, ала не устоях на подтика да разбера всичко възможно за писаря.
	Свещникът до склада гореше, а вратата зееше. Стаила дъх, пристъпих към прага и надникнах вътре.
	По високите дървени етажерки край източната стена бяха подредени най-различни пособия: купове хартия, свитъци с нови пергаменти, стъкленици с мастило, мастилници, попивателни, дъсчици, кутии, длета, лупи, линеали, ножове за острене на пера, пемза, шнурове, преносими писалища, вълнени кърпи, връзка неупотребявани пера.
	В далечния край на помещението, близо до затворената врата на стаичката на писаря, някаква жена с черен шал, увит около главата, се пресягаше към едно от преносимите писалища на най-долния рафт. Имаше обветрено, изпито лице, очите й почти не се виждаха под сбръчканите клепки; раменете и ханшът й бяха широки; носеше бяла престилка и черна селска пола без корсет; до нея лежаха метла и лопата, а на врата й висеше връв с половин дузина ключове. Те издрънкаха звучно, когато клекна с пъшкане и разкривените й пръсти повдигнаха дървената подложка. Бръкна под нея и извади нов ключ.
	Пусна дъската, подпря се с длан на стената и се изправи, охкайки. Отключи вратата на писаря, взе метлата и лопатата и влезе в стаичката.
	Не след дълго излезе, заключи вратата и остави ключа под дървената подложка. Шмугнах се зад най-близката арка в отсрещния край на коридора. Притисната до стената, изчаках жената да се скрие в съседното помещение — библиотеката. Преди това обаче тя заключи и вратата към склада, вдигна се на пръсти и остави ключа върху най-близкия стенен свещник.
	Прокраднах се бързо до него, взех ключа, отключих вратата на склада и се вмъкнах вътре. Затворих вратата и сложих лампата си върху рафта, докато извадя втория ключ, скрит под преносимото писалище.
	След секунди бях в стаичката на писаря, стиснала лампата си в ръка. Не видях никакви писма — нито в шифър, нито на разбираем език. Пробвах чекмеджетата на писалището, но и двете бяха заключени. Разочарована, вдигнах високо лампата и обходих в кръг стаята, търсейки скривалища.
	Точно преди да се откажа, забелязах, че задният десен крак на писалището е по-тъмен от другите. Клекнах под него и го огледах в светлината на лампата. В тъмнината дървото изглеждаше просто зацапано; сега видях десетки отпечатъци от мастилени пръсти в основата му над недоогладения каменен под.
	Писарят на Джироламо бе не само мърляв, но и непредпазлив.
	Оставих лампата настрани и с две ръце повдигнах десния крак на писалището на сантиметри над пода. Там за моя радост лежеше ключът.
	В лявото горно чекмедже имаше два документа — кратката бележка и недовършеното писмо в шифър, което бях зърнала предишния ден. Писарят не бе напреднал много.
	Седнах върху високата табуретка, сложих лампата върху писалището и прочетох краткото послание — очевидно продиктувано и надраскано набързо.
C>
	В Благородие, почит. Монтефелтро и т.н.
	Готови сме да отстраним 1-ия гражданин от власт. Помощта ви — от изключит. значение за успеха ни. Съберете поне 600 войници пред стените на Флор. Хората ни ще се погрижат за 2-та братя. Кравата е сигналът войниците ви да щурмуват стените. Нахлуйте в П. Синьория и се присъединете към Паци, за да унищожите опозицията и Лор. & фам. НС ви обещава не само дебела кесия, но и услуги и земи. Отговорете бързо, че сте се подготвили. Ще ви уведомим за деня.
	С уваж. и пр.
C$

	* * *

	Ахнах силно и закрих уста с длан, уплашена, че всеки в коридора би ме чул. Знаех какво значи „Флор“ и „2-та братя“ — бях гостувала в двореца им след погребението на Матео. Познавах и „1-ия гражданин Лор“. Досетих се дори какво е „Кравата“ — мучащата камбана, свикваща всички флорентинци на главния площад Пиаца дела Синьория. Разбирах и как ще се „погрижат“ за братята.
	Джироламо и НС — Негово Светейшество — заговорничеха да убият Лоренцо деи Медичи и брат му.
	Не помня как прибрах писмата в чекмеджето, как заключих вратите и върнах трите ключа в скривалищата им, макар че несъмнено съм го направила. Помня смътно как се върнах в покоите на Катерина, облякох се тихо, докато тя похъркваше до мен, и занесох шифрованото послание до обожателя на господарката ми — Жерар дьо Монтан — в конюшнята. Дадох на червенокосото момче двете му сребърни монети и намекнах, че ще получи трета, щом изпълни задачата си.
	През цялото време бях в ледената хватка на страха. Джироламо бе убиец; смъртна опасност грозеше Лоренцо деи Медичи и по-малкия му брат Джулиано. Длъжна бях незабавно да ги предупредя.
	Катерина още спеше, когато се върнах в покоите й. Взех листа с шифъра, който бях измислила за кореспонденцията с Дьо Монтан, слязох в кабинета й и залостих вратата. С перото, мастилото и пергамента от склада преписах шифъра и съчиних кратко писмо.
C>
	Многоуважаеми Лоренцо,
	Пише ви Деа, сестрата на Матео. Сега живея в имението на Джироламо Риарио. Разбрах, че двамата с папата съзаклятничат да убият вас и Джулиано. Бъдете нащрек! Джироламо е убедил херцог Монтефелтро да чака пред стените на Флоренция с 600 войници и ще му даде сигнал да нахлуе в града, след като ви отстранят. Внимавайте! Джироламо възнамерява да удари скоро.
C$

	* * *

	Преписах грижливо посланието в шифър. После поднесох оригинала над пламъка на лампата; пергаментът пламна бързо, почерня и се набръчка. Оставих го да доизгори в студената камина; сгънах ключа за шифъра и кодираното писмо, запечатах ги и ги прибрах в джоба, скрит сред диплите на полата ми.
	Върнах се в покоите на Катерина да взема една сребърна монета за малкия си пратеник; за жалост тя се оказа будна и притъмня като облак при вестта, че възлюбеният й вероятно няма да й отговори днес, защото ще получи ключа за шифъра чак следобед.
	Отчаяно исках преди пладне да дам писмата до Лоренцо на младия коняр, за да ги занесе на флорентинския посланик; наложи се обаче цяла сутрин да изпълнявам прищевките на господарката си.
	Усещах мъчителната тежест на двете писма, скрити в джоба на полата ми; за нещастие Катерина ме натовари с още задачи и на всичкото отгоре на няколко пъти ме подпита с недоволен глас:
	— Какво ти става, Деа? Умът ти не е тук!
	Не й се доверих, за да не я излагам на опасност. Промърморвах скалъпени извинения. Времето отлетя и не след дълго ме стъписа внезапната каскада на църковните камбани, оповестяващи пладне. Излъгах Катерина, че съм забравила да платя на пратеника и трябва да сляза веднага в конюшнята. Втурнах се надолу толкова бързо, колкото ми позволяваха полите. Напразно. Малкият коняр вече бе заминал да изпълни мисията си.
	Върнах се отчаяна при графинята.

	* * *

	Късно следобед най-сетне избягах от Катерина и седнах в просторната градина пред трапезарията за прислугата на приземния етаж в далечното западно крило на двореца. Най-после готвачът излезе и звънецът за вечеря заби; външните работници — градинари, каменоделци, занаятчии и коняри — тръгнаха изтощени към кухнята.
	Видях малкия си пратеник, приближих се до него и го повиках тихо. Мисията му явно бе протекла успешно, защото ми се усмихна широко, разкривайки един липсващ преден зъб.
	— Почитаема! — възкликна доволно той.
	Изшътках му и го дръпнах настрани от изгладнелите работници — към градината зад централното крило на двореца. Спряхме в една ниша до ромолящия фонтан, който бе скрит от погледа зад стар розов храст, осеян с благоуханни цветове.
	— Доставих писмата ви, почитаема — прошепна момчето с грейнало лице. — Френският адютант, чието име звучи като планина, дойде лично да получи второто и ми даде монета!
	— Браво! — похвалих го тихо. — Но сега ще ти възложа по-важна и по-тайна задача!
	Той изопна гордо тесните си рамене.
	— Ще я изпълня!
	— Има ли начин да излезеш в града през нощта?
	— Тази нощ ли? — при вида на сбърченото му чело ме обзе остро чувство за вина.
	— Не е задължително. Не бива да те излагам на опасност! — разколебах се мигом, решила да измисля как сама да отнеса писмата.
	— По-безопасно е за момче, отколкото за жена — отбеляза разсъдливо той. — А и току-що ми хрумна нещо, почитаема! Къде искате да отида?
	— В дома на посланика на Флоренция.
	Когато с Катерина пристигнахме в Рим, личният й секретар бе натоварен да напише купища благодарствени писма до стотиците, изпратили сватбени подаръци. Помагах му, защото едва смогваше, и така научих къде живеят повечето посланици. Казах адреса на момчето.
	То кимна и се замисли. Извадих двата запечатани документа от джоба си и му ги показах. Боях се да ги изпратя едновременно, защото ако ги откриеха, Джироламо щеше да разбере, че в домакинството му има шпионин на Медичите. Страхувах се обаче за Лоренцо и Джулиано и не исках да чакам още цял ден.
	— Дай ги лично на посланика. Друг не бива да ги вижда — обясних строго. — Как се казваш, дете?
	— Анджело, почитаема.
	Едва се сдържах да не се усмихна.
	— Анджело, животът ни е заложен на карта. Непременно запази писмата в тайна! Научи ли някой за тях, ще те накажат сурово. А аз ще умра.
	Светлите му очи се разшириха.
	— Защо, почитаема? Зло ли ще причинят на някого?
	Поклатих глава.
	— Не. Ще спасят нечий живот. Затова трябва да ги занесеш на посланика възможно най-бързо. Бих го направила лично, но господарката ми не позволява да се отделям задълго от нея.
	Момчето вирна храбро глава и кимна.
	— Ще ги занеса, щом е за добро. Вие сте мила дама и не искам да пострадате.
	— Благодаря, Анджело. Ти си смело момче. Изпълниш ли задачата, ще ти дам едно златно екю. А сега… — Извадих сребърната монета от джоба си и му я подадох с писмата. — Вземи това за услугата.
	Той бързо скри монетата и писмата под мръсната си туника. Накарах го няколко пъти да повтори думите: „Изпратете ги на Лоренцо деи Медичи с различни куриери. Въпросът е на живот и смърт“. Убедих се, че ги е запомнил, отпратих го, проследих с поглед как се втурна обратно към конюшнята вместо към трапезарията, и помолих ангела да го закриля.

	* * *

	Светлината помръкваше бързо, когато тръгнах по градинската алея и през вътрешния двор към крилото на двореца, където се намираха покоите на Катерина. В ума ми се бореха страх и облекчение, че съм се опитала да предупредя Лоренцо. Какво щеше да последва, ако момчето не успееше да изпълни мисията си? Унесена в тревожни мисли, не гледах къде вървя. Заизкачвах машинално сумрачното стълбище — още не бяха запалили свещниците — и се натъкнах на мъж, който слизаше надолу.
	— Простете, уважаеми — сепнах се аз.
	Вдигнах глава, видях писаря и подскочих, все едно бях настъпила отровна змия.
	Той не помръдна — чакаше ме, застинал в мрака. Носеше изискана туника от тъмносребрист брокат с виолетови ръкави със сребриста шевица; черната му коса и брадата му бяха спретнато подстригани, а зад дясното му ухо стърчеше перо. Наситеносивите му очи бяха кървясали; изглеждаше изтощен, ала — като мен — с изопнати нерви.
	— Почитаема Деа — поздрави ме със сериозен тон.
	— Не знам името ви, уважаеми — отвърнах.
	— Лука — поклони се припряно той. — Лука да Сиена. — Говореше вежливо, но с настойчив и неособено дружелюбен глас. — Простете ми, че отначало не си спомних коя сте. Лицето ви ми се стори познато, но предположих, че съм ви виждал да придружавате Нейно Сиятелство. Не знам дали вие ме помните.
	— О, да! — сърцето ми туптеше трескаво; гласът ми не звучеше по-дружелюбно от неговия, ала разбирах колко е важно да не предизвиквам подозрение.
	Загрижена за безопасността на братята Медичи, още не бях осъзнала целия смисъл на тайната кореспонденцията на Джироламо. До този момент средоточие на съмненията ми бе писарят Лука. Сега в ума ми изплува молитвата ми.
	„Ела при мен“, бях подканила ангела. „Дай ми доказателство, ако той е убил Матео.“
	После бях открила съзаклятническото писмо на Джироламо, разобличаващо намерението му да убие Лоренцо.
	Мислите ми се върнаха към предишната зима и посещението на Лоренцо в Милано. Той бе дошъл да разговаря с бащата на Катерина — херцог Галеацо Сфорца — за Имола, понастоящем собственост на Джироламо Риарио, папския капитан.
	Лоренцо обаче се бе възпротивил градът, намиращ се опасно близо до Тоскана, да попада под влиянието на папа Сикст. Негово Светейшество вече контролираше папските държави; предоставеха ли му още власт, Италия щеше да се разклати сериозно и да избухнат нови войни.
	Папа Сикст настояваше бъдещият му сват, херцог Галеацо, да даде Имола на Катерина — а следователно и на Джироламо, и на него — като сватбен подарък. Убеден в правотата на Лоренцо обаче, херцогът бе отказал да изпълни желанието на папата.
	Две седмици по-късно го бяха убили в катедралата „Санто Стефано“, а моят Матео беше умрял.
	Лука ме изтръгна от размишленията, шепнейки, приведен напред:
	— Пак сте идвали в кабинета ми, макар да ви предупредих. Това е неблагоразумно и много опасно.
	— Не съм била в кабинета ви — възразих тихо.
	— Напротив. Всъщност сте отваряли чекмеджетата на писалището ми.
	— Не е вярно!
	— Лъжата не ви приляга, почитаема — упрекна ме той. — Не отричам, че сте наблюдателна. Издаде ви обаче ключът. Ако не е поставен по определен начин под крака, писалището се клати.
	— Това не ме засяга, уважаеми.
	— Имате право. — Той пристъпи към мен, улови ме за китката и ме придърпа, за да прошепне в ухото ми: — Двата документа в чекмеджето също бяха разместени. Прочетохте писмото, нали?
	Отскубнах се от него.
	— Не знам какво намеквате!
	— Защо тогава разговаряхте с момчето в градината? Защо му дадохте две писма? И защо изглеждате толкова уплашена?
	Блъснах го назад. Той се спъна в стъпалото, но не падна. Опитах се да събера тежките си поли, за да избягам. Писарят обаче се пресегна и ме хвана за лакътя. Този път ме стисна по-силно и ме обърна с лице към себе си. Застанахме, опрели носове, все едно ще се целунем. Топлият му дъх облъхна бузите ми, очите му се присвиха с пронизваща настойчивост.
	— Не бих искал да ви сполети съдбата на съпруга ви — просъска той. — А не спрете ли да шпионирате, почитаема, няма да я избегнете!
	В същия момент Теодора се появи на стълбищната площадка над нас.
	— Ето ви! — възкликна тя. — Нейно Сиятелство ви търси!
	Лука ме пусна веднага. Повдигнах полите си и без да поглеждам повече към писаря, изкачих бързо стълбите с разтреперани крака.


>>	XV

	През онази нощ спах лошо. Прехвърлях в ума си всякакви възможни отговори на заплахата, отправена от писаря Лука. Нищо чудно той вече да бе уведомил граф Джироламо за вмешателството ми. В този случай бях обречена и най-безопасно бе да стана от леглото в мрака, да яхна кон и да поема по дългия път към Флоренция.
	Ако обаче ме бе издал на графа, защо ще идва тайно да ме предупреди? Джироламо не се отличаваше с въздържаност и финес; ако знаеше, вече щях да съм мъртва или да лежа в някоя килия в тъмницата на крепостта „Сант’Анджело“.
	Час преди изгрев-слънце все още нямах план как да избягам или да се защитя. Бях решила твърдо само едно — вече не исках да чакам търпеливо, за да разкрия истината за смъртта на брат ми.
	Станах в тъмнината, облякох се и внимателно, за да не събудя господарката си, се надвесих над нея. Пипнешком открих дръжката на камата й, пъхната под дюшека в горния му край, където главата й обикновено лежеше върху възглавницата. За щастие сега Катерина се бе обърнала по корем в средата на леглото и дясната й ръка обгръщаше моята възглавница. Измъкнах безшумно камата, прибрах я в джоба на полата си, за да мога да я извадя бързо, и излязох през вратата.
	Повечето прислужници спяха и свещниците по пустите коридори не бяха запалени. Възползвайки се от мрака, прекосих замъка от източното крило на графинята до западното на графа, в чийто най-долен ъгъл се намираше трапезарията за прислугата. Стаена сравнително далеч от нея, зачаках в сивкавата мъглица на утрото, докато силното римско слънце се вдигна над хоризонта и готвачът заби с голямата месингова камбана.
	Взирах се тревожно във всеки силует, прекосяващ чакълестия двор в променящата се светлина. Мъжете вървяха мрачно, със сведени лица и тежки стъпки; момчетата подтичваха бодро и се смееха. Малкият ми пратеник пристигна сред последните; накуцваше бавно и когато наближи, забелязах, че окото му е подуто и насинено.
	Той ме видя, вцепени се от страх и надзърна през рамо, сякаш ще хукне обратно към конюшнята. Улових го за ръката, преди да успее да побегне, и го дръпнах зад ъгъла, където висок хвойнов храст ни скриваше от погледите на запътилите се към трапезарията.
	— Какво стана, Анджело? Добре ли си?
	Той извърна тясното си лице и се помъчи да преглътне риданието; едра сълза се стече по изпитата му буза.
	— Не бива да говоря с вас, почитаема.
	Обзе ме дълбоко чувство за вина.
	— О, Анджело, съжалявам, задето са те наранили! Кажи ми само какво стана с писмата и повече няма да те безпокоя.
	— Главният коняр… — подхвана той и се разплака неудържимо. — Снощи ме хвана, като извеждах един от конете. Обясних му, че придворната на графинята ми е възложила задача. Той обаче ме наби…
	Пое си пресекливо дъх и избърса в ръкава очите и носа си.
	— Много съжалявам — повторих. — Не биваше да те забърквам. Ти си добро момче, Анджело, не заслужаваш бой. Върни ми писмата. Ще намеря друг начин. И задръж монетата.
	Думите му се изляха бързо и толкова неразбираеми от поредния изблик на чувства, че се наложи да се напрегна, за да проумея какво ми казва.
	— Не мога. Не са у мен.
	Зашеметена, улових тънката му ръка.
	— Как така?
	— Главният коняр ги взе. Прибра и монетата. — Детето поклати глава. — Щял да ги даде на графа, за да ги повери на по-надежден пратеник. Простете ми, почитаема. Надявам се да не накажат и вас.
	— Не бой се — успокоих го вцепенена. — Ти си добро момче и съжалявам, че ти причиних неприятности. Благодаря ти за помощта.

	* * *

	Разумът и инстинктът за самосъхранение ми нашепваха да побягна веднага. Ала докато прекосявах бавно двореца, не мислех за жестокия граф и за зловещия му писар, нито за мъченията, които вероятно ме очакваха. Спомних си отново Матео — тъмнокестенявата му коса, подгизнала от пот, и очите му, почервенели от кръв. С лицето му в ума ми изплува и последното му желание: „Кажи на Лоренцо: «Ромул и Вълка искат да те унищожат»“.
	Посланието изглеждаше абсурдно ясно — символът на Рим бе вълчица с Ромул — детето, сучещо от бозката й. За кого би могло да става дума, ако не за папа Сикст и сина му — убиеца Джироламо?
	Спомних си с каква покруса придворният Карло Висконти бе поел в ръце сестра си, обезчестена от херцог Галеацо. Спомних си нажежената до бяло омраза и задоволството в очите му в мига, когато сабята му прониза херцога.
	Месеци наред бях живяла в неведение в дома на убийците на обичния ми брат. Потърсех ли мъст, едва ли щях да оцелея, за да предупредя Лоренцо, че грозящата го опасност е по-действителна от всякога. Щях да се погрижа обаче заговорникът и съучастниците му в кроежа за убийство да бъдат унищожени.
	Фактът, че камата на Катерина е у мен, ме поощри да изпълня удивително глупавия си план. Реших да издебна писаря в кабинета му, да разбера дали е уведомил Джироламо за писмото ми до Лоренцо, да го принудя да признае ролята си в убийството, да го отстраня и веднага да отида в покоите на Джироламо. Щях да излъжа, че нося лично съобщение от господарката ми, предназначено само за ушите на съпруга й.
	Погълната от тъмни мисли, не помня как се озовах пред склада с писарските пособия. Старата прислужница вече бе запалила стенния свещник; взех ключа и отворих вратата. Хрумна ми, че писарят вероятно го е преместил, но за моя изненада железният ключ за кабинета се оказа на същото място, и вратата се отключи с едно превъртане.
	С облекчение и разочарование установих, че писарят още не е дошъл. Лампата обаче светеше и импулсивно реших да повдигна крака на писалището. Открих ключа под него и отключих най-горното чекмедже, изумена от небрежността на писаря. Вътре имаше само две писма — кодираното ми послание до Лоренцо деи Медичи и ключът за шифъра. Восъчните печати и на двете бяха счупени.
	Зашеметена, взех писмата. Прибрах ги в джоба си и в същия момент чух срещуположната врата към покоите на Джироламо да се отваря. Извадих камата.
	Влезе писарят Лука. Миришеше на сапун и държеше поднос със сирене и грозде. Гарвановочерната му коса бе влажна и прилежно вчесана; носеше изискана индигова туника, обточена с черен и златен ширит, сякаш щеше да ходи на прием или на празнична литургия. Явно възнамеряваше да ме изненада и ритна вратата, ала очевидно не бе преценил как храната омаловажава застрашителния му вид.
	В другата си ръка стискаше нож.
	Насочил острието към мен, остави бързо подноса върху писалището и едва тогава забеляза, че аз също имам оръжие. Отдръпна се стъписан, защото без малко щеше да се наниже на острието ми.
	Размахах камата и процедих през зъби:
	— Ти си убил Матео! Признай си!
	Той повдигна учудено черните си вежди.
	— Грешите! Или сте пълна глупачка, в което се съмнявам, или искате да умрете, ала не от своята ръка.
	— Матео да Прато — повторих. — Джироламо ти е заповядал да го убиеш. Миналата Коледа, когато дойде в Милано. Признай и приеми възмездието!
	С присвити очи той погледна първо към мен, после към върха на стоманената кама.
	— Допускаш сериозна грешка!
	В следващия момент се хвърли към мен.
	С усилие на волята овладях порива да се отдръпна, пристъпих напред, както бях виждала да правят мъжете, и замахнах с острието на Катерина. Писарят се оказа твърде опитен и пъргав. Прорязах единствено въздуха. Преди да вдигна отново камата, Лука ме сграбчи за китката и я изви; оръжието ми изтрополи върху каменния под и той го ритна в далечния ъгъл на стаята.
	Задъхана, вперих очи в острия, блестящ връх на ножа и застинах за момент. Чекмеджето стоеше отворено — той видя, че е празно и махна с ножа.
	— Писмото, моля — изрече с равен, вял глас. — И ключа за шифъра. Не спори с мен. Знам, че са у теб.
	Извадих ги бавно от джоба си с намерението да ги пусна на пода пред мен. Той прочете мислите ми и посочи с острието маслената лампа върху писалището.
	— Да не си посмяла! — просъска. — Вдигни стъклото.
	Пристъпих бавно към лампата, свалих стъкления похлупак и оголих пламъка.
	— Изгори писмата — заповяда ми той и побутна подноса с храната до основата на лампата. — Събери пепелта в това. Запази сиренето, ако обичаш.
	Поднесох над фитила първо уличаващото писмо до Лоренцо. Когато пламъкът облиза хартията, Лука подхвана бавно:
	— Опознах Матео, макар и за кратко, и се сприятелихме. От години обаче знаехме един за друг.
	— Лъжеш! — вдигнах поглед от почернялото писмо в ръката ми.
	— Пътувах с него от Рим. Джироламо ме бе изпратил да придружа папските нунции. Ако го бях убил, щях ли да напусна поста си, за да го доведа вкъщи възможно най-бързо. Щях ли да опазя вещите му от враждебни ръце, за да ги дам на теб, както ме бе помолил?
	Поклатих глава. Не исках да се отдавам на болезнени размисли.
	— Нямаш доказателства.
	— Глупости! — отсече той. — Не виждаш ли, че рискувам живота си, за да те защитя?
	Свали ножа и седна до мен върху табуретката зад писалището. Разтри чело, сякаш главата го боли.
	Първото писмо — единствената улика за предателството ми — вече се бе превърнало в купчина черна пепел между бучката сирене с остра миризма и чепка грозде.
	Поднесох над лампата листа с ненужния ключ за шифъра. Писарят заразтрива челото си.
	— Прости ми! Не биваше да избухвам! Нямаш представа обаче на какъв риск излагаш и двама ни. Ако ти докажа, че с Матео бяхме приятели, и се закълна, че Лоренцо вече е предупреден — неведнъж дори, макар да пренебрегва опасността — ще се вразумиш ли най-сетне? Ще ми обещаеш ли да не припарваш до писалището ми и да рискуваш своя живот и живота на другите?
	Заинтригувана, но не и убедена, се втренчих в него:
	— Дай ми доказателството!
	Той се поколеба.
	— Матео е бил сирак като теб. — Забеляза колко ме потресоха думите му и добави: — И като мен. И тримата дължим положението си в обществото на един и същи благодетел. Разкриеш ли този факт пред някого, съм смъртник. Сега вероятно разбираш защо не бива да идваш тук никога повече и защо няма нужда да се тревожиш за Лоренцо.
	Затворих зяпналата си уста и се взрях в танцуващия пламък, потъмнял и задимен там, където облизваше хартията. Запитах се от какъв друг източник писарят би могъл да получи тази информация.
	Мислите му явно проследиха моите.
	— Недоумявам защо ме подозираш. Върнах ти непокътната чантата с дневника на Матео. Истината несъмнено е написана там.
	Обърнах се рязко към него.
	— Не мога да го преведа. Не открих ключа за шифъра. Знаеш ли къде е?
	Той поклати глава.
	— Не. Предполагах, че е у теб.
	— Кой го е убил тогава, щом не си ти? — попитах рязко.
	Той ме погледна — в очите му се четеше предпазливост, ала и съчувствие.
	— Не знам.
	— Дай ми още доказателства — настоях.
	Писмата вече бяха побеляваща купчина пепел върху подноса. Лука прибра ножа си в канията и вдигна камата на Катерина от далечния ъгъл на стаята.
	— Още доказателства… — повтори, приближавайки към мен с острието в ръка. — Почитаема Деа, Матео щеше да се натъжи, ако те бе видял толкова изтерзана от желание за мъст. И откъде си толкова сигурна, че е умрял от отрова, а не от странна треска?
	Вирнах брадичка и отвърнах студено:
	— Каза ми да предупредя Лоренцо да се пази от Ромул и Вълка.
	Писарят не се престори, че не разбира прозвищата.
	— Джироламо и Сикст безспорно са решили да унищожат Лоренцо — съгласи се той. — Няма причина обаче да искат да убият Матео. Знай обаче, че той не би мразил убиеца си. Накрая тялото му е страдало навярно, ала не е измъчвал ума си като теб. А сега, макар да се опитах да го спася, като го доведох у дома, дадох ти пътната му чанта и ти позволих да изгориш заклеймяващите документи — да не споменаваме, че рискувам живота си, като те допускам в тази стая — ти искаш още доказателства. Чуй тогава почитаема — звездите са ти показали Обесения мъж. Знай също, че преди смъртта си брат ти бе много щастлив. Защо ме измъчваш с въпроси? Защо не се посъветваш с онзи, който с радост би те упътил?
	Той обърна внимателно камата, улови я за острия връх и ми подаде дръжката.
	Взех я, прибрах я в ножницата и я сложих в джоба си. „Преди смъртта си брат ти бе много щастлив.“ Брат, не съпруг — тайна, известна само на Матео и на Медичите. Закрих очи с длани и се разплаках.
	— А, не! — чух го да казва. — Никакви сълзи. Тихо! Опасно е! Върви си при господарката. И не споменавай това пред никого!
	Усетих как ме тегли към вратата и ме избутва през прага. Вратата се затвори зад мен, резето се плъзна и изщрака. След миг се опомних и тръгнах бавно към покоите на Катерина.

	* * *

	Няколко часа след срещата с Лука все още не бях на себе си, когато пристигна пратеник на кон „да покани Нейно Сиятелство на среща с приятел“. Един прислужник донесе писмото и обясни, че пратеникът е отвън и чака отговор. Дадох го на Катерина, която диктуваше официалната си кореспонденция на секретаря. Тя счупи восъка, разтвори листа, колкото да надникне през тесния процеп, и веднага го затвори. Очите й се разшириха очаквателно; присви устни, за да не се усмихне. Махна на секретаря и на виночерпеца си да излязат, а на мен — да остана. Когато вратата се захлопна зад тях, отвори писмото, написано в шифър — моя шифър — с френски почерк.
	— От Жерар е! — прошепна и ми даде знак да донеса ключа за шифъра.
	Подчиних се и седнах до писалището, за да й преведа посланието.
	Щом приключих, тя го грабна от ръката ми и го прочете тихо на глас. Сричаше и на няколко пъти заекна объркано, но все по-въодушевеният й тон подсказваше, че не пропуска духа на писмото.
C>
	Скъпа моя,
	И аз копнея да те видя насаме, за да ти разкрия всичко, таящо се в сърцето ми. И мен любовта не ме е поразявала никога с такава сила. Споменът за теб — за ненадминатата ти красота, за сладостния ти чар и щедрата ти природа — ме е обсебил и не съм в състояние да ям, да спя и да се съсредоточа върху работата си. Очите ти са като сапфири, кожата ти — нежна и сладка като сметана, косата ти — като злато. Кога ще те видя? Посочи ми кога и къде и ще долетя при теб, какъвто и друг дълг да ме зове.
@	Твой запленен слуга — Ж.
C$

	* * *

	От време навреме Катерина се разсмиваше.
	— Очи като сапфири! — изсумтя презрително. — Коса като злато! Колко банално! Добре че е избрал за поприще политиката, а не поезията.
	Кикотейки се развълнувано обаче, тя ме инструктира да уговоря среща с французина същата вечер, защото граф Джироламо бе поканил неколцина мъже в покоите си и деловият им разговор щеше вероятно да продължи до среднощ.
	— Каните го тук, в двореца? — ахнах. — В присъствието на графа и на гостите му! Какво безразсъдство!
	Тя се усмихна широко, твърде доволна, за да се засегне от упрека ми.
	— Така ще е още по-вълнуващо, нали?
	— Нищо подобно! — отвърнах мрачно. — Бона ми заръча да се грижа за вас. Не сте навършили петнайсет и опитът ви в романтичните връзки не е…
	— Не е твоя работа! — довърши с леден глас Катерина.
	— Ако съпругът ви разбере, Ваше Сиятелство, боят няма да ви се размине. Нищо чудно да ви убие и никой в Рим не ще дръзне да го спре или да отмъсти за вас — предупредих я с най-официален тон.
	Пълните й устни се присвиха недоволно. С троснат, детски глас тя настоя:
	— Пратеникът чака! Действай!
	Въздъхнах и написах отговора:
C>
	Любими,
	Ела в двореца ми тази нощ, когато църковната камбана бие за вечерня. Влез през входа за прислугата в източното крило; ще уредя вратата да е отключена и без охрана. Вляво павирана пътека води към задния двор. Тръгни по нея и спри край фонтана с нимфа до кичесто маслиново дърво. Аз ще дойда при теб.
	Сърцето ми е твое. Копнея да ти дам повече.
@	К.
C$

	* * *

	Преди да изпратя писмото, убедих Катерина да разпита секретаря какви са плановете на графа за вечерта. Джироламо ни бе съобщил, че има среща с „хора, които предпочитат да останат анонимни“; секретарят обаче издаде името на единия — архиепископа на Пиза, Франческо Салвиати. Разтревожих се, защото знаех, че Медичите оспорват избора на Сикст. Пиза бе територия на Флоренция и досегашните архиепископи винаги са били членове на семейството; папата бе нарушил традицията с пълното съзнание, че ще разгневи Лоренцо.
	Още повече се безпокоях, че кардиналите Борджия и Дела Ровере ще дойдат в късния следобед и вероятно ще останат да вечерят с Джироламо и гостите му, а после всички ще се срещнат с Негово Светейшество във Ватикана.
	Катерина обаче бе решила да се отдаде на плътски удоволствия с Жерар и нямаше начин да я разубедя. До края на деня бяхме заети да разкрасяваме господарката — изкъпахме я, измихме косата й и я изплакнахме със скъпа настойка от цинобър, сяра и шафран, за да засияе като истинско злато; почистихме зъбите й със стрит мрамор и измихме очите й с розова вода.
	Въпреки хаоса намерих време да обмисля думите на писаря. „Видяла си Обесения мъж сред звездите… Брат ти бе щастлив преди смъртта си… Защо не се посъветваш с онзи, който с радост ще ти посочи пътя?“
	Имаше предвид ангела — изобщо не се съмнявах. Двамата с Матео бяха последователи на древната мъдрост и шпиони на Медичите. Осъзнах колко е рискувал Лука, за да ме защити — и колко продължава да рискува, доверявайки ми се, че няма да разглася тайната му — и се укорих, задето съм го подозирала.
	Думите „Ромул и Вълка“ обаче не ми даваха мира. Очевидно означаваха Джироламо и Сикст, а моят Матео бе умрял, опитвайки се да предупреди Лоренцо за плана им. Кой друг би го убил?
	Докато Катерина се къпеше, камбаните оповестиха _терце_ — средата на сутринта; докато седеше на балкона, сушейки сресаната си коса под лъчите на слънцето, отбелязаха _секст_. Преди да отмерят _ноне_ след пладне, блестящите й къдрици бяха изсъхнали; щом слънцето залезе и преди камбаните да призоват за вечерня, косата й бе сплетена на дебела плитка и увита на тила, а дълги златни масури обрамчваха артистично лицето й.
	Другите прислужници на Катерина се оттеглиха. Над долната риза от тънък лен я облякох по нейно настояване в семпла, сребристосиня рокля без наметка, корсаж и пришити ръкави — колкото по-малко препятствия пред страстта, толкова по-добре.
	Обзета от чувство за вина, я придружих надолу по стълбите, стиснала маслена лампа със скъсен фитил, та да свети само колкото да стигнем до целта си, без да се препънем. Държах лампата ниско и близо до себе си, за да не се забелязва от балкона на граф Джироламо в отсрещния край на двореца. Прозорците на покоите му сияеха в жълто, а редица факли осветяваха пътя към конюшнята. Още не бе поел към Ватикана с гостите си.
	Молейки безмълвно Бона за прошка, поведох бързо Катерина към задната градина. При вида на красивия арабски кон, завързан до страничната врата за прислугата, господарката ми зашепна развълнувано — възлюбеният й явно бе пристигнал. Прекосихме гладкия плочник между високи до кръста чемшири, розови храсти и туфи розмарин и лавандула, сред които се мяркаха мраморни римски богове и пейки, заслонени от цитрусови, смокинови и маслинови дървета.
	Най-сетне стигнахме до фонтана във форма на мида, където коленичила алабастрова нимфа изливаше стомната си. Водата струеше шумно от стомната и приятно прохладните пръски блещукаха в приглушената светлина от покрития с брезент фенер на Жерар дьо Монтан.
	На няколко крачки от фонтана имаше дълга каменна пейка в сянката на стара, разклонена маслина, натежала с неузрели плодове. Французинът пристъпи напред и коленичи, смъквайки с артистичен жест шапката си с пера. Сведе главата си със сламеноруси къдрици и без да вдига очи, заговори тихо с едва доловим галски акцент:
	— Почитаема Катерина! Не заслужавам дори да те погледна. Не мога да повярвам, че съм спечелил сърцето на толкова обаятелна, млада и красива жена, далеч по-високопоставена от мен. Готов съм да ти служа и да изпълнявам предано всяка твоя заповед.
	Очарована от показното му смирение, Катерина приближи до него, грабна шапката му и я захвърли нехайно настрани. После се приведе, улови го за ръцете и го дръпна да се изправи. Жерар имаше възтесни рамене и гърди, ала под тъмните му панталони изпъкваха мускулести, стройни крака.
	— Заповядвам ти тогава да си свалиш туниката, Жерар — отвърна палаво Катерина, — за да видя как изглежда истинският мъж, и да ме вземеш в обятията си.
	При тези думи поруменях и извърнах лице. Стиснала лампата, се отдалечих на пет-шест крачки, за да им предоставя каменната пейка и известно усамотение. Бих отишла по-далеч — въпреки бълбукащия фонтан чувах повече, отколкото исках — но така щях да се виждам от крилото на графинята. Няколко минути сновах неспокойно напред-назад, втренчена в плочника под чехлите ми, като се стараех да не обръщам внимание на шума от сплитащи се крайници и целуващи се устни.
	— Прекрасни са — прошепна Жерар зад мен. — Като перли! Нека ги целуна!
	Прошумоля коприна; чу се всмукване. Затворих очи и се насилих да мисля за писаря Лука и как да му се извиня, без да го излагам на опасност. Изчерпих това средство да се разсея и се самозалъгах, че не долавям въздишките, носещи се във влажната римска нощ.
	_Колко си силен, Жерар…_
	_Как копнеех за теб, сладка Катерина…_
	_Свали го. Искам да те видя…_
	Настъпи напрегната тишина. Минаха дълги минути; оставих лампата на земята и запристъпвах от крак на крак.
	В същия момент Катерина ахна рязко и простена гърлено от удоволствие. Прииска ми се да запуша ушите си с длани.
	Щях да го направя, ако не бях чула звук — не от отмятане на коприна и тела, притискащи се едно в друго, а от шумолящи листа и грижливо приглушени стъпки, които не идваха откъм любовниците, а от двореца.
	Обърнах се към фонтана.
	— Почитаема! — просъсках. — Някой приближава!
	Бях извърнала очи, ала не достатъчно, та да не зърна Катерина, легнала с разголени гърди и бели бедра, разперени от двете страни на пейката. Устните й бяха разтворени, брадичката — повдигната към небето в блажена забрава; ръцете й обгръщаха голите рамене на любовника й. Върху нея лежеше французинът — без риза и с тъмни панталони, смъкнати под бутовете му.
	Не знам дали Катерина ме чу. Монтан обаче веднага се изправи и вдигна панталоните си. Обърнах се отново на другата страна, вдигнах лампата и зърнах тъмен мъжки силует да тича на запад през градината. След миг се скри от погледа ми зад дърветата.
	Казах на Катерина, че са ни разкрили и някой е хукнал право към Джироламо да му съобщи какво е видял.
	— Позна ли го? — тя не се надигна да се покрие; говореше отнесено и по-гърлено от обикновено.
	— Не, но беше мъж.
	— Сигурно е бил слуга. Искал е да се измъкне незабелязано в града — предположи Жерар.
	Двамата с Катерина се спогледаха с явно нежелание да се разделят въпреки обстоятелствата.
	В крайна сметка пренебрегнаха предупрежденията ми; настояха, че щом не съм успяла да различа чертите му, натрапникът също не е видял ясно нито мен, нито тях зад мен.
	Пак оставих лампата върху земята и няколко минути по-късно си запуших ушите с длани, за да не чувам стенанията на Катерина.

	* * *

	Доста по-късно през същата нощ, когато Жерар си отиде и вече лежах до преситената си господарка в покоите й, се замислих отново за тъмната фигура, бягаща през градината, и се почудих кога ли ще си получим възмездието.
	Отплатата наистина не закъсня, ала не дойде така, както очаквах.


>>	XVI

	Катерина спа до късно и се събуди отмаляла, но във видимо чудесно настроение. Докато перачката събираше бельото й, за да го проветри, а камериерката лъскаше мраморния под в спалнята, господарката ми закуси на балкона под навеса, който я заслоняваше от вече изпепеляващите лъчи на лятното римско слънце. След час-два жегата отвън щеше да стане нетърпима, но в момента графинята искаше да се уедини — в моята компания.
	Седнах до масата с лице на запад, откъдето се откриваше гледка към Тибър и кръглата крепост „Сант’Анджело“. Господарката ми съзерцаваше мечтателно градината си и мястото, където с Жерар дьо Монтан се бяха отдали на страстта. Споменът за предишната нощ все още озаряваше лицето й. По устните й играеше загадъчна усмивка, докато виночерпецът пълнеше чашата й, а друга камериерка слагаше пред нас подноси със сирене със сини жилки, хляб и фурми. Най-сетне ни оставиха сами и тя прошепна, та да не я чуят прислужниците в стаята:
	— Благодаря ти много. Бях започнала да се отчайвам. Мислех си, че само мъжете изпитват плътска наслада. Все пак съм дъщеря на баща си. — Приведе се към мен и за моя изненада улови ръката ми и продължи с необичайно откровен тон: — Деа, защо никога не си ми споменавала какво удоволствие сме способни да преживеем ние, жените?
	Занемяла, вперих очи в чинията пред мен. Господарката ми не знаеше, че с Матео не сме консумирали брака си и следователно съм невежа девственица. Явно съм се изчервила, защото когато вдигнах глава, Катерина ми се усмихваше сухо.
	— Не ми казвай, че Бона те е превърнала в непоправима въздържателка. — Не събрах сили да отговоря и тя добави: — Матео знаеше как да ти достави удоволствие, нали?
	Вдигнах глава и се вторачих в хоризонта, неспособна да срещна любопитния й поглед.
	— И двамата бяхме девствени — отвърнах искрено. — Моля ви, почитаема, неудобно ми е да обсъждаме тази тема.
	— Но защо? — учуди се тя. — Физическата любов е най-важното нещо в живота! Иначе защо Бог е създал Ева?
	— Защото Адам е бил самотен — предположих свенливо.
	Катерина пусна ръката ми.
	— Как не! Ако на Адам му беше нужен приятел, щеше да създаде втори мъж!
	Не открих отговор, втренчих се унило в парчето сирене пред мен и взех ножа да отрежа хапка.
	— Горката Деа — промърмори Катерина. — Май наистина не разбираш какво имам предвид.
	Премести се по-близо до мен и коленете ни се докоснаха. Отметна бавно полите на новата ми рокля с цвят на аметист, пъхна топлата си длан под фустата и я плъзна по бедрото ми.
	— Тайната — прошепна с блеснали очи, вперени в моите — се крие тук…
	Пръстите й си проправиха път до меките гънки на слабините ми и зашариха по делтата, покрита с нежни косъмчета.
	— Почитаема! — ахнах засрамена и скочих на крака.
	Катерина се засмя присмехулно.
	— Красива жена си, Деа! Твърде красива, за да се страхуваш от най-хубавите неща в живота. Защо не си намериш любовник?
	Преди да успея да отговоря, вратата към покоите на графинята се отвори с трясък. Перачката и камериерките възкликнаха уплашено; мъжки глас се сопна:
	— Къде е тя? Къде е лъжливата кучка?
	С Катерина се спогледахме ужасени. Господарката ми приглади поли, овладя се и със съвършено хладнокръвно изражение и достолепна походка тръгна към френските прозорци. Така и не мина през тях. На прага се появи граф Джироламо, привел рамене, та да не удари грамадната си глава в рамката. Огромните му ръце бяха свити в юмруци, зъбите — оголени.
	— Курва! — изръмжа той.
	Катерина го поздрави с реверанс и пристъпи безстрашно към него — впечатляващо самообладание, като се има предвид, че Джироламо бе два пъти по-едър от нея. Гърбът й бе изправен, брадичката — вирната царствено.
	— Господарю, защо ме обиждате? — отвърна със свити устни, показващи съвършено дозирано справедливо възмущение. — С какво съм предизвикала…?
	Джироламо прекрачи прага и я зашлеви с опакото на дланта си. Катерина залитна назад и падна, а полата й се запретна. Втурнах се към нея.
	— Блудница! — изкрещя графът, пръскайки слюнка върху съпругата си. — Ожених се за непорочно момиче от уважаван род, за да ми роди деца, а се оказа, че съм си взел развратница!
	С моя помощ Катерина се изправи на крака; Джироламо се приближи до нея, принуждавайки я да отстъпи към високия до кръста парапет на балкона. Долната й устна кървеше, почервенялата й скула се подуваше.
	Джироламо сниши глава, за да застане очи в очи с нея. За миг си помислих, че ще я удари пак, но реакцията й го възпря. Тя избърса спокойно с ръкав наранената си устна.
	— В каква простъпка ме обвинявате, съпруже? — гласът й прозвуча отчетливо, непреклонно.
	— Отричаш ли? — изрева Джироламо.
	— Какво? — отвърна Катерина със същия плам.
	Джироламо я улови за раменете, притисна гърба й към ръба на парапета и я разтърси. Тя се вкопчи в него, за да не падне в градината три етажа по-долу.
	— Флиртувала си с французин! — изкрещя Джироламо. — В двореца на Борджия! Имам свидетел! Целунала си го!
	Макар и ужасена, ме напуши смях. Джироламо нямаше представа колко по-сериозно е провинението на съпругата му. Мъжът, видял ни в градината снощи, бе запазил тайната ни.
	Щом графът спря да я разтърсва, Катерина възкликна победоносно:
	— Кой ме е оклеветил? Искам да говоря с него, за да разоблича злобната му, гнусна лъжа!
	Думите й прозвучаха толкова уверено, че Джироламо я пусна.
	— Един почтен мъж — отвърна той, смръщил вежди. — Вярвам му.
	Катерина го изпепели с поглед.
	— Вярвате му повече, отколкото на съпругата си? Възможно ли е въпросният „почтен мъж“ да търси изгода, сеейки раздор в дома ни? Дали не е злонамерен към вас, защото преследва себична цел?
	По лицето на Джироламо се изписа съмнение; отдръпна се назад. Катерина пристъпи смело към него.
	— Рим е опасен град — продължи тя с твърд глас. — Имате основание да подозирате всекиго, стъпил в дома ви. Кълна се обаче, господарю, че единственото ми желание е да помогна на вас и на семейство Риарио да се издигнете до върха на могъществото и славата. Съдбата ми е свързана неотменимо с вашата. — Лицето й поруменя внезапно, сякаш е най-свенливата девица. — Вярно, един французин си позволи непростима волност и се опита да ме целуне. Не споделих с вас от срам и за да не създавам неприятности. Сега разбирам грешката си и приемам упрека ви. Не знам какво е видял свидетелят ви, но щом прозрях намеренията на французина, го зашлевих и го предупредих повече да не ме доближава. Имате думата ми, че простъпката му няма да се повтори. Аз също не бих допуснала някой пак да се възползва от мен.
	Гневът на Джироламо явно стихна, ала изражението му остана мрачно и недоверчиво. Обърна се към мен и ме изгледа изпитателно.
	— Истината ли казва?
	Благодарих богу, че по-ниското обществено положение ми позволява да остана със сведена глава.
	— Да, Ваше Сиятелство.
	— Не я изпускай от поглед! — изръмжа заплашително Джироламо, обърна се и излезе.
	Веднага вдигнах очи към своенравната си господарка. По лицето й се четеше тържество, помрачено от ярост; притискаше устната си с ръба на ръкава, за да спре кръвта. Пресегнах се, за да отместя нежно дланта й и да видя раната. Тя обаче ме отблъсна и заповяда с глас, приглушен от подутината и ръкава:
	— Отпрати ги!
	Подчиних се и избутах през вратата все още ококорените прислужници. Катерина влезе вътре и седна пред камината. Донесох легена и попих с кърпа поморавялата й горна устна. Коленете ми бяха омекнали от облекчение; ако Джироламо знаеше, че съпругата му изневерява, несъмнено щеше да я хвърли през балкона и да й пръсне главата на плочника долу.
	— Слава богу… слава богу — прошепнах, стиснала кърпата с разтреперани пръсти.
	Катерина въздъхна шумно.
	— Донеси ми огледалото!
	Тръгнах бързо към тоалетната масичка, върху която лежеше огледалото. Подадох й го и тя се намръщи, втренчена в полираната стоманена повърхност.
	— Проклет кучи син! Виж ми устата! И бузата ми се подува! — Свали огледалото и ме погледна мрачно. — След колко време ще се разнесат синините?
	— Най-малко седмица.
	— Не мога да чакам цяла седмица! Искам да се срещнем пак! Ако не днес, най-късно утре!
	Разбрах, че става дума за Жерар дьо Монтан, и ахнах поразена.
	— Полудяхте ли, почитаема!
	Тя се усмихна злорадо.
	— Може би, но ако знаеше какво изпитах снощи, би разбрала желанието ми да видя отново Жерар. От сега нататък обаче ще внимавам повече. — Вдигна огледалото и пак се намръщи на отражението си. — Донеси ми мехлем и студена вода. Трябва да премахнем подутината!

	* * *

	По настояване на Катерина написах писмо на мосю Жерар:
C>
	Скъпи мой,
	Съпругът ми е подозрителен. Шпионирали са ни в Палацо Борджия и са го уведомили за прегръдката ни. Още съм притеснена да не би мъжът в градината да ни издаде. Съпругът ми не е великодушен и вече си изля яда върху мен. Страхувам се как ли щеше да отмъсти, ако знаеше цялата истина.
	Въпреки това очаквам с нетърпение да те видя отново; дари ме с блаженство, каквото не познавах досега. Кажи ми кога и къде да се срещнем на безопасно място. Побързай, любими, защото всеки миг без теб е изтезание за мен.
@	Твоята тайна възлюбена
C$

	* * *

	Този път подкупих един от френските майстори, които рисуваха стенопис в параклиса. Той не служеше на Джироламо и никой не би се усъмнил, че посещава френското посолство. Въодушевен от посланието, мосю Жерар го накарал да чака, за да отговори веднага.
C>
	Прелестна моя,
	Със свито сърце ти съобщавам, че не мога да те видя днес и утре. Рано в петък обаче съпругът ти заминава на политическо посещение във Фаенца и Форли. Не ти ли е казал? Ще пътува поне двайсет дни.
C$
	Следваха указания как се стига до дворец, чийто собственик с радост го преотстъпва на приятелите си и е „изключително дискретен покровител на любовта“.
	Писмото завършваше с думите:
C>
	Ела там по пладне в петък, след като се увериш, че графът е потеглил. Да не губим нито миг!
C$

	* * *

	През следващите три седмици всеки ден по обед с Катерина прекосявахме града с карета, управлявана от любимия й кочияш — срамежлив и мълчалив младеж, който се изчервяваше при вида на господарката си. Влюбен до полуда, той отказа дори подкуп, за да пази тайната на господарката си — за него било „чест да й служи“.
	Бих дала всичко, за да не я придружавам. Не одобрявах скандалното й поведение, ала злите езици щяха да се развържат, ако графинята излиза без компаньонка.
	— А и без теб не се чувствам сигурна — добави Катерина.
	Пътувахме в карета без гербови знаци, уж да задоволим желанието на графинята да разкраси себе си и дома си. Посещавахме златари, бижутери, търговци на коприна, ателиета на художници и винаги се връщахме с покупка, за да не будим подозрение.
	Ала неотменно, преди църковните камбани да оповестят средата на деня, с Катерина се качвахме в каретата, дръпвахме черните тюлени завеси и кочияшът пришпорваше конете към северозападния край на града. Заобикаляхме Пиаца ди Спаня — Испанския площад — и продължавахме по тясна глуха улица към няколко малки двореца с високи огради и портали.
	Имението явно принадлежеше на богаташ, защото винаги имаше портиер, а алеята отпред бе покрита с нов плочник. Старата сграда беше срината със земята и на нейно място се издигаше типичен триетажен правоъгълен дворец от полиран камък в класически римски стил — със сравнително оскъдна мебелировка, но с подове от изящен мрамор и стени, покрити с удивителни гоблени.
	Вътре ни посрещаше аристократка на средна възраст с изморено и отегчено лице, което не трепна, когато за пръв път видя ослепителната Катерина, облечена в сияйна рокля в бяло и златисто.
	— Добър ден, Ваше Сиятелство — поздрави ни тя с едва доловим чуждестранен акцент и се поклони на графинята.
	Отведе ни в една спалня на горния етаж, далеч по-пищно декорирана от другите помещения.
	Жерар дьо Монтан чакаше възлюбената си до леглото, облечен само в къса бяла блуза и сини панталони.
	— Мили Боже! — възкликна той при вида на Катерина. — Бях забравил колко си прелестна! Но какво е това? — втурна се към нея, улови я за ръцете и се взря в наранената й устна и подутата й буза. — Скъпа! Що за чудовище би посегнало на толкова красиво лице! О, сладка моя, ще го убия!
	Катерина махна с ръка и изгука:
	— Малка цена за ненадминато удоволствие!
	Последва болезнено банален разговор. Втренчих се в килима и съзерцавах екзотичния мавърски десен, докато двамата любовници се отдаваха на страстни ласки. Промърморих извинение и помолих да се оттегля. За мое учудване пред вратата ме чакаше възрастната камериерка.
	— Елате! — подкани ме вежливо тя. — Ще се освежите с охладено, разредено вино и сладкиши.
	Въведе ме в дневната в другия край на коридора, където през отворения прозорец се откриваше гледка към грижливо поддържаната градина.
	— Седнете. Не се безпокойте. Ще чуете господарката си, когато ви извика.
	Настаних се в един стол с червена сатенена тапицерия до масата, върху която имаше гарафа с разредено вино, празна чаша и поднос с пастички и фурми; тутакси в стаята влезе едно момче, взе голямо ветрило от пера и го заразмахва със сериозно изражение. Изпитах чувство за вина — не беше правилно да ме глезят, след като участвам в подобна греховна авантюра — но денят бе горещ, а ветрилото ме разхлаждаше толкова приятно, че не помолих момчето да престане. С престъплението обаче се свиква бързо и угризенията на съвестта стихват. На петия ден вече се разполагах удобно в малкия дворец в испанския квартал и се наслаждавах на отличното вино и сладкишите на дона Мария.
	Апетитът на Катерина за плътски удоволствия ме шокираше; в неделя — единствения ден, когато не посещаваше любовното гнездо — настроението й бе отвратително, а през останалата седмица — забележително приятно. През месеца, докато Джироламо отсъстваше, срещите й с Жерар ставаха все по-дълги.
	На седмия ден остана цял час повече в спалнята. Седях в дневната, четях книга, взета от етажерката, и мислех за Лука, който придружаваше графа във Фаенца. От размишленията ме изтръгна гласът на дона Мария — поздравяваше някого, който бе влязъл през вратата долу.
	Отговори й мъж, но думите ми убягнаха. Появата му ме притесни, особено след като чух тежки стъпки да се изкачват по стълбите. Дневната се намираше на няколко крачки от стълбищната площадка. Дадох знак на момчето да спре да размахва ветрилото и да се оттегли в ъгъла. Скрих се зад отворената врата и надникнах през процепа — по коридора вървеше Родриго Борджия в алена роба и кепе. Спря точно срещу скривалището ми и опря ухо в затворената врата на спалнята, откъдето долитаха приглушените стенания на любовниците.
	Разтревожих се, че ще влезе при тях; той обаче се ухили, кимна одобрително и продължи напред. Чух да се отваря и затваря врата по-далеч по коридора, надзърнах предпазливо и видях, че пътят е чист.
	Отидох бързо до стаята на Катерина и Жерар и почуках тихо. Не последва отговор. Открехнах вратата и се вмъкнах вътре с извърната глава. Зърнах обаче голата Катерина на четири крака до ръба на леглото и Жерар, коленичил на пода, да разтваря плътта й с намерение да проникне в нея.
	— Простете, почитаема, простете, мосю — прошепнах. — Дойде Родриго Борджия! Влезе в една съседна стая. Да тръгваме, преди да ви види!
	Жерар се отдръпна назад и се покри с блузата си.
	— Боже! — възкликна, после се опомни и сниши глас: — Изгубих представа за времето!
	Обърна голия си гръб към мен, застана на един крак и трескаво пъхна другия в навития крачол на панталоните си.
	Недоволна, графинята му просъска:
	— Какво прави Борджия тук?
	— Дворецът е негов. Един приятел ми издейства разрешение да идвам по обед, когато няма никой. Мнозина го използват за уединение. — С отработена сръчност Жерар си облече блузата, туниката и обувките, без да спира да говори. — Не съм споменавал на никого, разбира се, кого водя тук.
	Щом се облече, приближи бързо до Катерина и целуна ръката й.
	— Прости ми, скъпа, но трябва да вървя. По-добре е да не ме виждат с теб. Предлагам ти да тръгнеш веднага и дискретно.
	Катерина отвори уста да отговори, но Жерар пусна дланта й, излезе тичешком от стаята и изтрополи по стълбите.
	Събрах дрехите на господарката си и й ги навлякох.
	В коридора нямаше никого. Дадох й знак и минах през вратата. На прага чехълът й се изхлузи; тя се опря с една ръка на рамката, за да го обуе с другата.
	Бях стигнала до стълбищната площадка. Надникнах през рамо. Господарката ми тъкмо излизаше в коридора. В същия момент през няколко стаи от нея се отвори врата и кардинал Борджия се появи по дълга долна риза и панталони в тъмночервено и жълто.
	— Коя сте вие, красавице? — подвикна й той. — Добре дошли в дома ми!
	Катерина замръзна. Спогледахме се, несигурни дали да побегнем, или да останем. Тревожното лице на господарката ми се отпусна и тя се обърна към Борджия гордо и невъзмутимо.
	— Ваше Светейшество — поклони се леко.
	Устните на Борджия се разтвориха от смайване и мигом се разтеглиха във вълча усмивка.
	— О, Ваше Сиятелство, каква чудесна изненада да ви видя отново!
	— И за мен е удоволствие, но закъснявам и трябва да вървя.
	Катерина пристъпи към стълбите, ала Борджия я улови за ръката.
	— Не бързайте, прелестна графиньо! — спря я, оголил зъби. — Съпруга ви го няма. Кой ще забележи, ако не се върнете навреме вкъщи?
	Катерина запази самообладание.
	— Имам задължения. Пуснете ме, моля.
	Борджия сключи още по-крепко пръсти.
	— Любовното блаженство разхубавява жените — промърмори той. — А вие, Катерина, сте най-красива от всички. Не се обидих, когато ме отхвърлихте преди, и не настоявах, защото сте толкова млада. Мислех ви и за наивна и неопитна, ала сега разбирам, че съм сгрешил. Ще ви поднеса света на длан, ненагледна, ако проявите известно благоволение към мен…
	Погали я по бузата. Тя се отдръпна.
	— Дали съм прав да смятам, че приличате на мен? — засмя се тихо той. — Практична и прозряла колко кратък е животът, та да се лишаваме от удоволствията му? Чакат ви неподозирани наслади, почитаема. Елате в покоите ми — посочи към отворената врата зад гърба му. — Ще се уверите колко може да направи за вас един по-опитен мъж. Французинът ви е неоперен младок, нетърпелив да задоволи желанието си. Не знае как да доведе жена до предела на екстаза и да я задържи там часове наред. А и… някой друг ще дойде скоро и ще оцени компанията ви. Обещавам ви незабравим следобед.
	Катерина вдигна свободната си ръка и го зашлеви по лицето.
	Убийствена искра блесна в очите му и угасна.
	— Смелостта ви отива — рече одобрително той. — Без нея щяхте да бъдете поредната лъскава играчка. Аз обаче съм от редкия вид мъже, които се възхищават на силните жени.
	За да го докаже, той я придърпа към себе си за сластна целувка, с която да я впечатли. Катерина го заудря с юмруци по гърдите и го зарита по краката, ала кардиналът се оказа упорит. Получи своето, отдръпна се с доволна усмивка и я погледна изпитателно.
	С лице, разкривено от омраза, тя го заплю в очите. Борджия се избърса с ръкава си.
	— Стар си и гнусен. Вониш на чесън. Пусни ме! — процеди Катерина с глас, треперещ от ярост.
	Усмивката на Борджия се стопи. Улови я за двете ръце и просъска:
	— Може да съм стар, Катерина, но съм много по-богат дори от твоя Джироламо, и два пъти по-могъщ. Той е твърде глупав и безразсъден, за да живее дълго. Ще ти дам повече, отколкото съпругът ти е в състояние да си представи.
	— Не бих те обикнала — отсече Катерина.
	— Това не е главната ти грижа, скъпа. — В тона на Борджия пропълзя заплашителна нотка. — Редно е по-скоро да се разтревожиш дали няма да разкрия връзката ти пред Джироламо. — Погледна многозначително подутата й устна. — Познавам го доста добре. Явно и ти си забелязала колко е невъздържан, когато се ядоса. Не ми се мисли какво би сторил на младата си съпруга, ако научи, че му изневерява.
	Разгневена, Катерина се дръпна рязко. Този път Борджия я пусна.
	— А аз ще кажа на съпруга си, че си ме подстрекавал. И многократно си опитвал да ме съблазниш.
	Той се засмя унищожително.
	— Джироламо първо действа, после задава въпроси. Съмнявам се красивата ти устица да е способна да говори след първия удар. Съмнявам се всъщност, че ще го преживееш, та да му разкажеш за мен. А и французинът ти едва ли ще оцелее след подобно откровение.
	— Имаш право — разгорещи се Катерина. — Редно е да отида първа при съпруга си и през сълзи да му призная, че си ми любовник. Упоил си ме с виното си и си ме насилил в така наречената Градина на удоволствията. Джироламо несъмнено е чувал за нея. Ще го помоля на колене за прошка и закрила. Ще призная колко се срамувам и колко се страхувам от отмъщението на жесток човек като теб, който развращава красиви млади жени. Ще изтърпя юмруците му вероятно, но няма да си изгубя богатството и положението, както вероятно ще се случи с теб. Чудя се всъщност дали да не се изповядам пред папа Сикст, преди съпругът ми да се върне. Негово Светейшество има слабост към мен и женските сълзи го размекват. Сбогом, кардинале.
	Катерина си повдигна полите, загърби го и ми кимна да слизам по стълбите.
	Миг преди да се обърна, зърнах изражението на Борджия. Кипналият му гняв бе изчезнал; в погледа му се четеше възхищение, решимост и абсолютно заслепение.
	Докато бързахме надолу, той подвикна със странно ведър глас:
	— Винаги може да си промениш решението. Доколкото знам, съпругът ти ще се върне от Фаенца след няколко седмици.
	Когато слязохме по стълбите, дона Мария тъкмо отваряше входната врата. Прелитайки през прага, едва не се сблъсках с привлекателна зеленоока брюнетка — съпругата на френския посланик. Преди да влезе, тя отстъпи, за да минем, и при вида на пораздърпаната Катерина се подсмихна учудено.
	— Ваше Сиятелство! — поздрави я с коварна, злорада усмивка.
	— Ваше Благородие — промърморих аз.
	Катерина я подмина мълком. Двете се качихме бързешком в каретата.


>>	XVII

	Катерина не се отказа от френския си любовник; четири пъти се връщаше в тайния дворец на Борджия винаги точно по пладне, когато испанският кардинал обядваше с папа Сикст и му докладваше как вървят църковните дела. Нито веднъж не допусна грешката да остане повече от час в имението. В други дни кочияшът ни откарваше до пустеещи морави и гори в околностите на града. Оставях любовниците в каретата и с поруменелия кочияш се отдалечавахме, за да не чуваме страстните им стонове.
	Катерина осведоми възлюбения си за посегателството на Борджия, ала той не реагира с полагаемия се гняв — предупреди я да внимава „да не обиди кардинала, защото не е добре да се враждува с него“. Отвращението й от малодушието му не й попречи да продължи да се наслаждава на физическите му качества.
	Постоянно упреквах Катерина; излагаше на риск не само репутацията, а и живота си. Събрах смелост и заявих, че върне ли се Джироламо, повече няма да я придружавам на срещите с Жерар.
	В отговор получих плесница, но не отстъпих. По същото време пристигна писмо с печата на Борджия, адресирано до графинята. Тя ми го прочете на глас с нескрито тържество и сарказъм.
C>
	Ваше Сияйно Височество,
	Виждам у вас храброст, остър ум и решимост. Тези качества ме привличат не по-малко от физическата красота, каквато вие също притежавате в изобилие.
	Простете ми — не биваше да се отнасям толкова грубо към вас. Вие несъмнено заслужавате уважение. Макар да сте съвсем млада, осъзнавам, че ако бяхте мъж, щяхте да бъдете велик и могъщ владетел като баща си, миланския херцог.
	Уви, родили сте се жена — трагедия за вас, ала щастие за мъже като мен, убедени, че трябва да ценим жените със силен характер и интелект и да ги насърчаваме да използват способностите си. Колко жалко, че съм женен за Църквата, а вие — за друг. Ако бяхме в състояние да се обединим, щяхме да получим Италия на тепсия.
	Вземете под внимание думите ми и се откажете от хубавичкия си французин — той е безмозъчно момче и не струва нищо. Аз обаче ви обещавам невъобразимо богатство и власт. Винаги готов да бъда
	Ваш слуга,
@	Родриго Ланкол и Борджия
C$
	Катерина спря да чете, избухна в смях и се смя, докато лицето й почервеня. Аз, от своя страна, обмислях сериозно посланието на кардинала.
	— Невероятно доверие! — възкликнах най-сетне. — Не е написал писмото в шифър и го е подписал лично! Лесно бихте го изобличили!
	Катерина изсумтя презрително.
	— Само ако реша да се злепоставя. Забрави ли какво пише? „Откажете се от хубавичкия си французин.“ Не мога да го покажа на Джироламо.
	Кимнах.
	— Но той се извинява. Видях изражението му, когато си тръгвахме. Влюбен е във вас, почитаема.
	Тя изпуфтя отвратено.
	— Горкият! По-скоро бих станала монахиня, отколкото да легна с него. Той е стар и мазен.
	— Само десет години е по-възрастен от Джироламо — възразих. — Съгласна съм обаче, че предложението му е отвратително. Все пак… Внимавайте да не го обидите, почитаема. Коварен е и знае твърде много.

	* * *

	Испанският кардинал се оказа наистина коварен. На другия ден пристигна пратеник в ливрея с герба на Борджия. Коленичи и подаде на Нейно Сиятелство правоъгълна кутия с шест дълги перлени наниза.
	_Моля, приемете този подарък, засвидетелстващ приятелството ми_, бе написал Борджия, _макар да е недостоен за съвършената ви кожа. Простете привързаността ми и не ме корете._
	Катерина се подсмихна самодоволно при вида на накита и заръча на пратеника да предаде следния отговор:
	— Благодарете на Негово Светейшество за подаръка. Налага се обаче да го върна. Кажете му, че получих цял сандък с перли като сватбен подарък от съпруга си. Нямам нужда от повече.
	На другия ден същият пратеник донесе нов подарък — два свещника от чисто злато. Кардиналът бе написал собственоръчно бележка, в която ги сравняваше с блестящата коса на Катерина. Графинята отказа да приеме и тях.
	На третия ден Борджия изпрати голямо огледало в ювелирно изработена сребърна рамка. Катерина ми продиктува следния отговор:
C>
	Имате право, че притежавам мъжка смелост. Най-откровено ви съветвам да не си губите времето, защото дрънкулките и ласкателствата не ме привличат. Всъщност най-дълбокото ми желание е да стана войник. Наследила съм от баща си военна прозорливост и безстрашие да я приложа. По-подходяща съм за капитан на папската армия от съпруга ми. Интригуват ме политиката, властта, войната. Не се интересувам от рокли и бижута.
C$
	— Готово! — възкликна победоносно тя, когато разочарованият пратеник потегли да върне поредния дар на влюбения си господар. — Това ще го усмири!
	На четвъртия ден — и на петия, шестия и седмия — от Борджия не дойде вест. Реших, че най-сетне се е обезсърчил или крои отмъщение.
	На осмия ден обаче с Катерина се прибрахме от обичайната обедна среща с Жерар и сварихме пратеника на Борджия да ни чака. Господарката ми влезе с достолепна походка в приемната си и той падна на колене, свел глава с протегнати умолително ръце.
	Върху дланите му лежеше алебарда.
	— Ваше Сиятелство — подхвана плахо пратеникът, без да вдига поглед. — Негово Светейшество ви уверява, че острието е изработено от толедска стомана. Дръжката е от чисто злато. Каза ми да ви връча подаръка с думите: „На безстрашната съпруга на капитана на папската войска. Нека всичките й врагове претърпят поражение“.
	Оръжието бе красиво творение, излъскано до ослепителен блясък; изящното му, ала гибелно острие завършваше с кръстата златна дръжка с топка от златен филигран.
	Катерина го пое благоговейно от ръцете на пратеника. Вдигна леко тежката алебарда, по-къса от мъжка сабя, сякаш е изработена специално за нея. Замахна и разсече въздуха, усмихна се широко и насочи острието към мен.
	Без да ме изпуска от поглед, попита пратеника:
	— Има ли ножница?
	— Да, Ваше Сиятелство.
	Коленичил, той посочи красивия кожен калъф за стрели върху пода до него, пришит към дебел колан, пригоден за женски хълбоци.
	— Отлично. — Катерина завъртя бавно острието, за да се наслади на светлите отблясъци върху стоманата. — Кажи на господаря си, че приемам подаръка му като израз на приятелство и му благодаря.
	Пратеникът се поклони и стана.
	Когато излезе от стаята, се намръщих неодобрително.
	— Не се заблуждавайте, почитаема, че кардиналът иска просто да се сприятелите. Не му вярвам.
	Катерина се спусна напред, разсичайки въображаем противник с изумителна грация.
	— Нито пък аз — кимна тя и нападна невидимия си враг с обратен замах. — Да не мислиш, че не мога да се защитя от такива като него? Подценяваш ме, Деа.
	Завъртя се кръгом с развети поли и атакува енергично в срещуположната посока.
	— Надявам се да сте права — отвърнах.
	Всъщност знаех, че колкото и да е умна, господарката ми не може да мери сили с Родриго Борджия.
	Тя обаче нае един от военните инструктори на Джироламо да шлифова уменията й със сабята и всеки ден се упражняваше усърдно с оръжието.

	* * *

	Граф Джироламо се върна в Рим и въпреки нежеланието на съпругата си, през първите две нощи я посети в покоите й.
	На третия ден папата имаше рожден ден. По традиция Негово Светейшество трябваше да се появи пред катедралата „Сан Пиетро“, за да се обърне към множеството, събрало се на площада. Здравето на Сикст обаче му позволи само да помаха на въодушевената тълпа, преди да го върнат на носилка в покоите му. На подиума до него стояха Катерина, Джироламо и кардинал Дела Ровере, който подхвана слово след оттеглянето на папата. За съжаление хората нямаха търпение за другиго, освен за Негово Светейшество и шумотевицата на разотиващото се множество заглуши думите му.
	Застанала точно пред подиума, от вежливост се напрягах да слушам как кардиналът превъзнася сродника си. С крайчеца на окото си зърнах движение и обърнах глава — видях тъмнокосия писар Лука с любезно съсредоточено изражение, застинало на лицето му.
	Сепнах се — още се чувствах неловко заради подозрителността си и предполагах, че ми е ядосан. Волю-неволю обаче срещнах погледа му. За моя изненада той ми се усмихна ведро, преди да се обърне пак към злощастния оратор.
	Усмихнах му се в отговор, обзета от дълбоко облекчение.
	През същия ден Джироламо и Катерина организираха угощение за десетки кардинали и други важни особи в двореца си, защото Сикст се чувстваше зле и не искаше да посреща гости във Ватикана. Това бе най-пищният банкет в Палацо Риарио — две грамадни маси едва побираха стотиците поканени. Сред тях бяха кардинал Борджия и кардинал Джулиано дела Ровере, който бе преглътнал презрението си към Джироламо, за да не обиди Катерина. Стоях зад нея, наблюдавах виночерпеца й и се грижех Дела Ровере да получава специалното внимание, полагащо се на един почетен гост.
	Въпреки горещината пиршеството продължи няколко часа, докато всички плувнаха в пот и се изтощиха — включително Катерина, която преди последното блюдо пребледня внезапно, макар че един млад роб й вееше ожесточено с ветрило. Тя се изправи безмълвно и излезе бързо от душната зала.
	Сподиряна на крачка от мен, тръгна по коридора към стълбището до покоите й. Не стигна до тях. Притиснала с едната си ръка корема, а с другата опряна на стената, се преви и повърна, разплисквайки угощението по белия мрамор на стълбищната площадка.
	Улових я за лакътя и й помогнах да седне на първото стъпало. Тя се хвана за студения каменен парапет и със затворени очи облегна глава на него.
	— Как се чувствате, почитаема? — опипах с длан влажното й чело — беше топло от жегата, но нямаше треска.
	Катерина простена, без да отваря очи.
	— Не ме карай да говоря — промърмори. — Искам да поседя…
	Усилието й дойде в повече. Повърна втори път — предимно пенеста жълта слуз — и пак облегна глава на парапета. Останахме на стълбището, докато събра сили да се изкачи до спалнята си. Изпратих една от камериерките да се извини на гостите, а друга донесе кана със студена вода и мека кърпа. Навлажних я и я сложих върху челото на господарката си.
	Час по-късно Катерина все още се чувстваше отмаляла, но далеч по-добре. Настоя да се върна в залата, за да се уверя, че за кардинал Дела Ровере се грижат, както подобава. Подчиних се и открих, че той и повечето гости са се разотишли след последното блюдо. Малцина разговаряха с преситения си, полузадрямал домакин. Както обикновено през лятото чумата и смъртоносната треска вилнееха из по-бедните квартали, а останалите в Рим се паникьосваха лесно от всичко, припомнящо им опасния факт.
	Поклоних се на граф Джироламо и обясних, че съпругата му се възстановява бързо — призляло й е заради жегата и тежката рокля. Той прие думите ми с разсеяно облекчение.
	Върнах се при господарката си. Сварих я седнала в леглото и огладняла. Изяде пълна купа с бистър бульон и парче хляб и не след дълго заспа дълбоко. Щях да остана при нея, но една благодушна стара бавачка ми обеща да я наглежда и настоя да се върна в банкетната зала — гостите се бяха разотишли и останките от пиршеството се полагаха на дворцовия персонал.
	Докато сляза, помещението се бе напълнило с хора, а пред готвачите, които раздаваха вкуснотиите, се редеше опашка от вежливи, ала настойчиви придворни и прислужници, чакащи да получат своя дял. Други вече седяха до разчистените маси и ядяха порциите си; трети се бяха нахранили и танцуваха в ритъма на лютни и кавали.
	Смятах да си взема чинията и да се кача в покоите на графинята. Докато си чаках реда обаче, наблюдавайки танцьорите, някой застана пред мен и препречи обзора ми.
	Писарят Лука държеше поднос с две препълнени чинии, две салфетки, две чаши и гарафа с вино. Носеше туниката си от брокат с цвят на тъмно сребро и с виолетови ръкави; мастилено петно украсяваше върха на дългия му нос, но той явно тънеше в очарователно неведение по отношение на въпросния факт. Лятната влага бе оформила няколко масура в чупливата му синьо-черна коса и бе сплъстила перото, затъкнато зад дясното му ухо. Трохи осейваха спретнато подстриганата му брада.
	Втренчих се стъписана в тъмносивите му очи, почти точно срещу моите; в тях не се четеше фамилиарност, а само вежливата сдържаност на един дружелюбен непознат.
	— Почитаема — поздрави ме на висок глас той, за да надвика музиката, разговорите и дрънченето на чинии. — Взех храна за двама, в случай че открия приятел, с когото да вечерям. Ще ми окажете ли честта?
	— Разбира се, уважаеми. — Бързият ми утвърдителен отговор ме изненада. — Водете ме.
	Седнахме в ъгъла, най-далеч от музикантите и танцьорите, и през няколко стола от неколцина други сътрапезници.
	— Радвам се, че вече не ми се сърдите — прошепнах, докато той оставяше чиния и чаша пред мен. — Искам да ви се извиня за глупостта и безразсъдството си…
	Сивият му поглед, благ, но и някак далечен, не издаде мислите му.
	— Не разбирам какво имате предвид, почитаема. Доколкото си спомням, не сме се виждали досега.
	Объркана, отворих уста и я затворих, забелязала как устните му се извиват в бегла усмивка и в очите му най-сетне проблясват весели искри. Осъзнах, че никой няма да ни заподозре, ако се „срещнем“ за пръв път под покрива на Джироламо и се сприятелим, стига да страним от тайния му кабинет, където да ни злепоставят уличаващи документи.
	— Разбира се — съгласих се с лек реверанс. — Казвам се Деа, главна придворна дама на Нейно Сиятелство.
	Той подреди нещата от подноса върху масата и ми се поклони.
	— Аз съм Лука, чиновник на Негово Сиятелство.
	— Приятно ми е да се запознаем, уважаеми Лука.
	— За мен е чест, почитаема Деа.
	— Наричайте ме просто Деа.
	Потупах стола до мен и той седна.
	— Ако вие ме наричате Лука.
	— Лука — повторих, вкусвайки името, и в същия момент ме осени зловеща мисъл. — Имаш ли съпруга и деца, Лука?
	— Не — отвърна сухо той. — Графът ме затрупва с работа. Нашата енергична графиня също не те оставя с празни ръце, предполагам.
	Усмихнах се, наслаждавайки се на играта и благодарна, че бе заобиколил въпроса за семейното ми положение.
	— Меко казано. От Рим ли си?
	— Не съм сигурен. Сирак съм — отговори той.
	— Какво съвпадение! Аз също.
	Спогледахме се с усмивка, доволни, че споделяме тайна, която никой в залата не би разбулил. Подхванахме приятелски, макар и безсмислен разговор. Копнеех да го разпитам откровено за приятелството му с Матео, ала един от библиотекарите на Джироламо седна да вечеря до нас.
	Когато приключихме, заявих, че е твърде горещо и душно, та да се присъединя към малцината потни танцьори. Изнесохме виното на безлюдния балкон, осветен от самотна факла, за да се насладим на гледката към прибулената в мрака градина зад двореца. Облегнах се на каменния парапет и се взрях в сумрака, питайки се каква тема да повдигна. Лука обаче ме изпревари.
	— Срещнах Матео преди шест години, след като избраха Сикст за папа — заговори тихо той, вперил като мен невиждащ поглед в далечината. — Работех за Негово Светейшество още докато беше кардинал. По-късно, когато стана папа и доведе племенниците си в Рим, ме прехвърлиха при Джироламо. Преди да дойда в Рим обаче, участвах в пищно празненство по случай избора на Сикст. Владетели от цял свят — включително бащата на графинята, миланският херцог и Лоренцо деи Медичи — се стекоха да почетат новия папа. Служителите се хранеха отделно от благородниците. Няколко пъти обядвах с Матео. И двамата не смеехме да отворим дума за Лоренцо, разбира се. Забелязах обаче как той се споглежда с Негово Великолепие и разбрах, че се познават добре. Ето как реших да се сближа с Матео. — Лука сниши още повече глас. — Не обсъждахме Обществото — стрелна ме с поглед да види как ще реагирам, — нито тайните, които господарите ни бяха доверили. Говорехме обаче какво е да растеш без родители и да ти помогне богат благодетел. Разказвахме си за домовете, където са ни приемали, и за приятелите ни. Матео говореше често не за съпругата си, а за сестра си.
	Въпреки горещината оставих бокала си върху парапета и разтрих ръцете си над лактите, сякаш ме побиват тръпки. Лука също остави чашата си — доста близо до ръба, помислих си, ала запленена от думите му, не го прекъснах.
	— Матео описваше забележителната й доброта, прозорливост и красота — продължи той. — Спомена и за странния й талант да тълкува знаци и поличби. Простимо е, разбира се, брат да преувеличава качествата на сестра си. Но почитаема… — обърна се към мен, — след като съдбата ме озари с невероятното щастие да те видя от плът и кръв, твърдя, че думите му са били твърде скромни…
	Откъснах очи от тъмната градина и го погледнах изненадана. В приглушената мъждукаща светлина на факлата лицето му изглеждаше напрегнато и сериозно. Реших, че пред мен стои мъж, великодушен, всеотдаен и смел като Матео; брат ми би разкрил истината, че не съм му истинска съпруга, само пред най-надежден приятел. Не бях го осъзнала по-рано, защото Лука умееше удивително добре да стаява чувствата си.
	Сега не ги криеше. Взрях се в очите му, зърнах плахата нежност в тях и дъхът ми секна. Когато най-сетне успях да поема глътка въздух, светът се бе превърнал от място, изпълнено със скръб и злина, в пристан на надежда и благодат.

	* * *

	Бих останала цяла нощ на балкона с Лука; разказах му с какво удивление съм открила, че с Матео сме брат и сестра; каква мъка ме е сломила след смъртта му; как се надявам някой ден да разчета дневника му. Споменах колко бих желала да живея във Флоренция и колко се бях разочаровала, че ме изпращат в Рим с Катерина. Не описах подробно срещата си със семейство Медичи, защото не познавах ангела и се смятах за измамница — не исках да разкривам този факт пред Лука, да не би да осъзнае, че сестрата на Матео не е толкова съвършена, както си въобразява.
	След като разкри сърцето си, очарователно смущение обзе Лука. Размаха ръце, докато говореше, и перна чашата си, кацнала нестабилно върху каменния парапет. Месинговият бокал се търкулна и се приземи с дрънчене в двора, като преди това опръска и двама ни. Виното намокри врата и деколтето ми. С тих смях поех салфетката, която Лука ми подаде, за да го попия — доста недискретна задача, понеже виното бързо се стече между гърдите ми.
	Сбогувахме се: аз — широко усмихната и абсолютно запленена, Лука — смутен до дън душа. Все пак не можех да остана цяла нощ на балкона. Притеснявах се за Катерина и се бях застояла два часа вместо предвидения четвърт час в банкетната зала.
	За мое облекчение графинята спеше дълбоко и не се раздвижи, когато се съблякох и легнах до нея. Будувах дълго и възторжено си припомнях отново и отново думите на Лука как брат ми не е съумял да опише подобаващо достойнствата ми.
	Утрото обаче донесе нови безпокойства. Събуди ме задавен звук — Нейно Сиятелство повръщаше, превита по нощница до леглото. Щом скочих да го заобиколя, за да приближа до нея, тя стисна масивната табла, плъзна се отмаляла на пода и затвори очи. Лицето й бе плашещо побледняло.
	— Махни се! Искам да умра — промърмори троснато в отговор на десетките въпроси, с които я обсипах.
	Послушах я, но се върнах с кърпи и леген. Почистих пода и разхладих побелялото й чело с вода. Тя отвори бавно очи.
	— Хляб — заповяда с рязка категоричност. — Донеси ми хляб и сол. Ужасно ми е зле, но ще се почувствам по-добре, ако си сложа нещо в стомаха.
	Погледнах я с уплаха и предпазлива радост.
	— Кога за последен път имахте месечно течение, почитаема?

	* * *

	Катерина беше бременна, разбира се, и за разлика от мен абсолютно безразлична кой е бащата на детето.
	— Джироламо е глупак. Няма да забележи, че детето не прилича на него — успокои ме тя.
	— Съпругът ви налетя само защото подозираше, че Жерар дьо Монтан ви е целунал — възразих. — Какво ще направи, ако го дарите с дете, чиито къдрици са по-ситни и по-светли от вашите?
	Лицето й помрачня. Не ми отговори. Възползвах се от неразположението й и внезапното равнодушие към плътските удоволствия, за да подчертая колко е наложително веднага да прекрати връзката и да съобщи на французина, че вече не е добре дошъл в Палацо Риарио. Ако Жерар дьо Монтан изчезнеше от полезрението му, Джироламо едва ли щеше да се сети за него, когато види лицето на новороденото.
	За мое облекчение Катерина се вслуша в съвета ми. Най-сетне се бе наситила на ласките на любовника си, а след появата на бебето щеше да завладява други мъже. Не искаше обаче да се въвлича в неприятен емоционален сблъсък. Вместо да се срещне с него, реши да посети френския посланик и да му поднесе подарък — каца с вино, което бе прехвалил при последната си вечеря в Палацо Риарио. Докато разговаряше с него, аз щях да открия злощастния Жерар и да му дам последното послание в шифър от графинята.
	— Все ми е едно какво ще измислиш — отсече Катерина, когато я подканих да ми продиктува писмото. — Кажи му, че не го обичам вече или ме е страх да не ме разкрият.
	Седнах и съчиних възможно най-мили прощални думи: сърцето на Катерина е съсипано; прекратява връзката, водена от благородна подбуда — детето в утробата й; моли се то да е от любовника й и е длъжна да го защити от гнева на Джироламо, който може пак да й посегне от ревност и да прекъсне бременността.

	* * *

	След два дни с Катерина поехме към френското посолство. На закуска Катерина изяде едно яйце и доста хляб с надеждата да успокои капризния си стомах. В късното утро реши, че е готова да рискува, и потеглихме с каретата. Стигнахме до целта без произшествия. Разбрахме обаче, че мосю Дьо Монтан още не се е явил на работа и вероятно е в жилището си.
	Катерина поднесе надлежно виното на посланика. После инструктира кочияша да ни откара право в дома на Жерар. Още щом спряхме пред скромната сграда, където на приземния етаж се помещаваха покоите му, господарката ми ме избута от каретата.
	Почуках на вратата. Изглеждаше ми жестоко да го отхвърлим с лека ръка. Докато се опитвах да обмисля какво е редно да кажа или да не казвам, вратата се отвори рязко. Слабоват тъмнокос младеж застана на прага. Носеше изискани благороднически дрехи, а по лицето му се четеше паника; очите му бяха почервенели и подути от плач.
	— Къде е лекарят? — попита с настойчив глас и силен френски акцент; посочи каретата, където Катерина чакаше зад завесите от черен тюл. — Тук ли е? Извикайте го веднага! Господарят ми ще му плати!
	— Съжалявам — отвърнах, съвсем объркана. — Изпраща ме графинята, Катерина Сфорца. Нося писмо за господаря ви.
	— А! Тук ли е графинята? — младежът надникна над рамото ми към каретата. — Присъствието й ще го утеши.
	Преди да успея да отговоря, той закърши ръце и избухна в сълзи. Сниши глас и призна:
	— Почитаема, страхувам се да не умре, преди да дойде лекарят! Не разбирам от медицина. Не знам дори какво му има.
	От дневната зад него долетя болезнено стенание.
	Погледнах към каретата. Исках само да предам писмото, но нямаше как да пренебрегна паниката на момчето.
	— Много ли е зле господарят ви?
	Лицето на французина се разкриви отново.
	— Моля ви, почитаема, помогнете му!
	Въздъхнах и прекрачих прага с пълното съзнание, че в каретата Катерина ругае неспособността ми да изпълня стриктно заповедите й.
	Младежът ме въведе в дневната. Светлината, нахлуваща през отворените прозорци, падаше право върху Жерар, проснат безжизнен върху канапето. Сивкавата му кожа блестеше, мокра от вонлива пот. Приведох се над канапето и се взрях в изпитото му лице. Той ме погледна с притворени, лъснали очи и не ме позна.
	Обърнах се към младежа, който пак закърши ръце.
	— Затворете кепенците! Донесете леген, кана с хладна вода и кърпи.
	Оставих писмото върху масата и приклекнах до болника.
	— Чувате ли ме, мосю?
	Той се опита да отговори, но му призля от усилието. Неспособен да се изправи и да проговори, извърна глава на една страна и повърна. Върху тапицерията от брокат ливна отровна жълто-зелена течност с нишки яркочервена кръв. Без да се замисля, извадих кърпичката си от джоба и я избърсах.
	При вида й обаче — и последвалите болезнени конвулсии, разтърсили крайниците му — ме обзе същият ужас, какъвто изпитваше младежът. Той се появи след миг с кана, леген и кърпи.
	— Какво има, почитаема? — попита, забелязал изражението ми. — Чума ли е?
	Поклатих глава, неспособна да продумам.
	— Отрова — отроних най-сетне.


>>	XVIII

	Как се описва усещането да те тласнат обратно в нежеланото минало? Приведена над умиращия мосю Дьо Монтан, виждах единствено обичния си Матео — кървясалите му лешникови очи, лицето му на виолетови петна. Дори когато Жерар ме погледна и прошепна „Катерина“, не чух неговия глас, а гласа на агонизиращия ми брат. Разтърси ме скръб, жестока както в утрото, когато Матео издъхна.
	Бих останала да държа ръката на французина до края, ала лекарят най-после пристигна и ми нареди да си отида. Зашеметена, се върнах в каретата, където ме чакаше изнервената Катерина.
	— Канех се да изпратя кочияша да те прибере! — нахока ме тя; понечи да се впусне в тирада, но изражението ми я спря.
	Кочияшът пришпори конете и каретата се лашна напред. Катерина заговори отново, този път с тревожен шепот:
	— Какво има, Деа? Какво се е случило?
	Взрях се през завесите в римската улица, забулена в прозирно черно, и с усилие на волята овладях сълзите, които трябваше да пролея преди месеци.
	— Той умира — промълвих най-сетне. — Изрече името ви.
	— Умира! — Катерина се отдръпна рязко от мен. — От какво? Треска? Не ми казвай, че е болен от чума?
	Поклатих глава.
	— Отровен е, почитаема.
	Тя си пое шумно дъх и долепи пръсти до устата си — жестът й не изразяваше тъга, а страх. Не заповяда на кочияша да поеме обратно към дома на французина; надвеси се през прозореца — скрита зад завесата, за да не я види случаен минувач — и му изкрещя да побърза.
	После се обърна към мен и със същия ожесточен, безсърдечен тон попита:
	— Откъде знаеш? Защо си толкова сигурна?
	— Защото Матео умря от отрова — отговорих с гневно възмущение, бършейки неканени сълзи. — Познавам симптомите.
	Разкритието я стъписа. През останалия път мълчахме. Катерина се взираше намръщено в ръцете си, събрани в скута, и умът й работеше светкавично; аз съзерцавах Рим, забулен с тъмен воал.

	* * *

	Не чухме нищо повече за Жерар дьо Монтан. Два дни по-късно граф Джироламо изненадващо реши, че иска да вечеря насаме със съпругата си. Катерина получи поканата и дързостта мигом я напусна. Помоли ме да й бъда виночерпец. Така щях да съм на крачка-две от нея и макар да нямах сили да я спася от ударите на съпруга й, моето присъствие щяло да й донесе сполука.
	В личната трапезария до кабинета на Джироламо се усещаше осезаемо напрежение. С Катерина пристигнахме първи; графинята седна, а аз застанах на две стъпки зад нея. Отказа разреденото вино, предложено й от виночерпеца на Джироламо, и настоя собственоръчно да й донеса вода от кухнята. Не хапна и нищо от предястията, поднесени й, преди да се появи Джироламо.
	Мълчеше, заслушана в препирнята в съседната стая между графа и незнаен клет адютант. Засега бременността не бе променила тялото й, но лицето й бледнееше, а апетитът й бе непостоянен. Още не беше съобщила новината на съпруга си, защото искаше целувката с Жерар да потъне в забрава, преди да обяви предстоящата поява на детето.
	След четвърт час Джироламо влезе в трапезарията в кисело настроение. През месеците след сватбата бе напълнял — длъгнестото му конско лице също изглеждаше по-месесто и напомняше раздутите черти на баща му, папа Сикст.
	Катерина се изправи и го посрещна с реверанс.
	— Как се чувствате, господарю мой? — попита го ведро.
	— Добре, предполагам — сопна се Джироламо и й посочи нетърпеливо да седне. — А вие?
	— Добре, благодаря. — Катерина вдигна бокала си и виночерпецът на Джироламо пристъпи напред да напълни неговия. — Да пием за ваше здраве, господарю!
	— За ваше здраве — повтори безучастно Джироламо и надигна чашата.
	Остави я върху масата, даде знак да я напълнят отново, облегна се назад и се втренчи в Катерина, присвил малките си очички.
	— На какво дължа честта да съм в компанията ви тази вечер? — попита бодро графинята.
	Той видимо се напрегна и вирна отбранително въздългата си брадичка.
	— Необходима ли е причина да поискам да вечерям със съпругата си?
	— Не, господарю. Просто съм щастлива да бъда с вас тази вечер.
	Разговорът продължи неловко, докато пристигна първото блюдо — _минестра_: средно гъст говежди бульон със зеленчуци и макарони. Преди вечерята отидох в кухнята с дегустатора, който опита всички ястия, и останах там, за да наблюдавам какво сипват на господарката ми. Бледото лице на Катерина и капчиците пот по челото й показваха, че й се гади, но тя се насили да погълне няколко лъжици, без да отклонява вниманието си от графа.
	Джироламо не успя да сдържи дълго нетърпението си. Преди да отнесат съдовете от първото блюдо, той се облакъти върху масата и се втренчи остро в съпругата си.
	— Е? — подхвана със зле изиграно нехайство. — Наскоро убиха наш познайник.
	Катерина повдигна изненадано вежди и се прекръсти.
	— Какво зверство! Кого погубиха?
	Загреба съсредоточено от супата и задъвка бавно и спокойно в очакване съпругът й да отговори.
	— Един от помощниците на френския посланик. Май се казваше Жан или Жак дьо Монтан. — Джироламо я наблюдаваше с орлов поглед.
	Катерина благоразумно не уточни името.
	— Боже! — отвърна с известно любопитство, сякаш новината щеше да й помогне да завърже интересен разговор. — Не беше ли той невъзпитаният младеж, който… — Замълча, свеждайки очи. — Е, досещате се…
	— Да — кимна безизразно Джироламо. — Същият невъзпитан младеж.
	Катерина срещна безстрашно погледа на съпруга си.
	— Как го убиха?
	— Отрова — отвърна Джироламо с предупредителен тон: „Вземи си поука“.
	Тя не трепна.
	— Разкриха ли убиеца?
	Сега бе неин ред да прецени как ще реагира съпругът й. Джироламо сви рамене, наведе глава и отговори:
	— Още не.
	Колебливото му изражение разсея напрежението и подхрани увереността на Катерина.
	— Сигурно е опасно да си дипломат в Рим — отбеляза тя. — Мислите ли, че посланикът е бил истинската цел?
	— Съмнявам се — просъска графът. — Прав му път на кучия син! Заслужава си го, щом си е позволил волност със съпругата ми.
	Катерина го озари с любяща усмивка и потупа месестата му длан.
	— Щастливка съм, че мъжът ми е толкова ревностен защитник на честта ми.
	С Джироламо се втренчихме удивени в нея. Графът определено не очакваше такова заключение; най-вероятно си бе представял как Катерина ще му признае всичко през сълзи, ала самоувереността и равнодушието й към участта на мосю Дьо Монтан осуетиха плана му. Макар и жесток по природа, той не подозираше, че една жена може да овладее чувствата си дотолкова, та да не се разплаче при вестта за смъртта на любовника си.
	След по-малко от час Джироламо сложи край на вечерята с извинението, че има важна работа.
	Катерина се прибра в покоите си с победоносно изражение, очевидно необезпокоена от факта, че съпругът й е способен да отрови някого само защото е породил у него смътни съмнения.

	* * *

	Смъртта на французина ме разтревожи дълбоко, но не както очаквах. Не се безпокоях, че Джироламо ще отмъсти на Катерина, защото вече не я подозираше в прелюбодейство.
	Нощем обаче пред очите ми изникваше ликът на умиращия ми брат; денем с усилие на волята се разсейвах, за да надмогвам съживената скръб, готова да ме погълне, ако си позволя миг слабост. Мрачни спомени заличиха радостта от запознанството с Лука. Случеше ли се писарят да изникне неочаквано пред мен, се усмихвах бегло и се оттеглях с измислени оправдания.
	По същото време Катерина ме стъписа с вестта, че на вечеря очаква гост — Родриго Борджия, испанския кардинал. Джироламо също щял да присъства, но идеята била на господарката ми; убедила съпруга си, че като съветник на неколцина папи, Борджия е натрупал значителен политически опит и от него би излязъл отличен съюзник. Джироламо се съгласил с неохота, която детински демонстрираше по време на вечерята. Не след дълго стана ясно, че Джироламо и Борджия таят един към друг непреодолима неприязън и няма никаква надежда за единодействие; графът се оттегли рано, твърдейки, че е забравил да свърши належаща задача.
	Борджия, изглежда, не се обиди. Остана на масата с графинята, която поведе с него дружелюбен разговор, сякаш унизителната среща в тайното му имение никога не се е случвала. Не възнамерявах да се отделям от господарката си, ала само десет минути след напускането на Джироламо, тя се обърна към мен и заповяда:
	— Освободи всички прислужници, Деа. Ти също не си ми нужна. Чакай ме в коридора.
	Гореща вълна плъзна от ключиците към бузите ми; стрелнах господарката си с невярващ поглед. Що за идея да остане сама с прословутия женкар? При това под покрива на графа и в опасна близост с него!
	Тя не обърна внимание на паниката ми и ме отпъди, махвайки с ръка.
	Дадох знак на прислугата да се оттегли и излязох в коридора, като се погрижих Катерина да забележи ясно неодобрението ми.
	Графинята и Борджия останаха сами в трапезарията почти цял час. Паникьосана, долепих ухо до вратата, пренебрегвайки риска да ме заловят. Не долових обезпокоителни затишия, нито шумолене на коприна или движение — единствено сериозен, напрегнат разговор, твърде тих, за да го чуя.
	Вечерята приключи и двамата най-сетне излязоха. Катерина придружи вежливо Борджия го главния вход. Помежду им се усещаше нова, непринудена близост. Борджия я улови за ръцете, пожела й лека нощ и я целуна по бузите като стар семеен приятел. Тя върна жеста, повдигна се на пръсти и долепи устни до маслинената му кожа.
	Щом гостът си отиде, приближих бързо до господарката си и изкачих след нея стълбите към покоите й.
	— Почитаема, как ви хрумна да оставате сама с него? — процедих през зъби на половин крачка от Катерина. — Съпругът ви уби човек от ревност! А вие вечеряте сама не с кого да е, ами с Борджия!
	Тя спря рязко, за да се изравня с нея.
	— Искам просто да разбера как действа Ватиканът. Познанията на Борджия са полезни за съпруга ми. Ако Джироламо бе влязъл, щеше да види, че няма нищо неблагоприлично помежду ни.
	— Борджия е развратник, почитаема — подхванах, но Катерина ме прекъсна с вдигната ръка и тръгна отново.
	— Той е източник на сведения. Правя го за семейство Риарио. Искам да стане по-могъщо, а Сикст няма да живее вечно. Какво ще се случи тогава с Джироламо и по-важното — с мен и детето ми?
	Вторачих се поразена в нея. Господарката ми току-що бе забременяла и нямаше петнайсет — възраст, когато повечето момичета тепърва започват да мислят за брак. Катерина обаче бе по-загрижена за политическото си бъдеще.
	Два дни по-късно Джироламо отпътува отново по работа и Борджия дойде отново да вечеря сам с Нейно Сиятелство. Както и преди, прислужвах на господарката си по време на храненето, после тя ме отпрати. Този път разговорът продължи два часа. Пак дебнех, опряла ухо до вратата, и чувах само неразбираем шепот.
	В деня след срещата с Борджия Катерина покани врага му — кардинал Джулиано дела Ровере — да я посети. Дела Ровере, на трийсет, имаше високо, мускулесто тяло, квадратна, красиво оформена челюст и чуплива, светлокестенява коса. По говора му личеше, че е високообразован, амбициозен мъж; в очите му искреше същият жив интелект, какъвто прозираше в погледа на папа Сикст. Изглеждаше здрав и як, ала ходеше с дъбов бастун със златна дръжка.
	На младини Дела Ровере бе служил като олтарен помощник на чичо си; осмина пъти бе получавал сана епископ и архиепископ на Авиньон, та един ден да може да се възкачи на папския трон. В резултат братовчед му Джироламо таеше завист към него — Дела Ровере не криеше неодобрението и презрението си към недодялания си сродник.
	Кардиналът обаче прие вежливо поканата на Катерина, макар и отправена в последния момент. Пристигна в Палацо Риарио в изискана роба от алена коприна, обточена с кадифе в тон и червено кепе, покриващо обръснатото му теме. За случая господарката ми се облече по-семпло от обикновено — в сива копринена рокля и бял воал над увитите й на тила плитки; явно бе решила да не използва физическата си красота срещу Дела Ровере. Разбрах защо, когато след появата си кардиналът не обърна внимание на нито една от присъстващите жени, но пък оглеждаше изпитателно мъжете.
	В трапезарията заех мястото си на крачка зад Катерина — с лице към кардинала, който подпря грижливо неупотребения бастун на съседния стол. След размяна на любезности Негово Светейшество промърмори кратка молитва и вечерята започна. Катерина се бе погрижила да поглези Дела Ровере с любимите му ястия, включително подноси с лъщящи, черни змиорки в пикантен сос и печено прасенце сукалче.
	Катерина пиеше жадно разредено вино, но се хранеше оскъдно и изобщо не вкуси от змиорките; извърна дискретно лице, за да избегне миризмата им.
	— Зле ли ви е? — попита Дела Ровере. — Изглеждате бледа, почитаема.
	Катерина съумя да се усмихне бегло.
	— Жегата ме измъчва напоследък.
	Дела Ровере сви рамене и успя, без да спира за разговор, да изгълта целия поднос змиорки и чаша вино. Вдигна празния бокал и зачака — след четири секунди търпението му се изчерпи и той се пресегна със свободната си ръка към бастуна. Прислужникът осъзна, че Негово Светейшество иска вино, и се протегна към чашата му. Дела Ровере се обърна и го перна по пищялите с тежкия бастун. Момчето извика от болка, а кардиналът го нахока:
	— Лентяй! Дано си вземеш урок да си отваряш очите!
	В следващия момент, докато разтрепераният прислужник пълнеше чашата му, Дела Ровере се обърна невъзмутимо към Катерина:
	— Трудно е да ги обучиш! Допусне ли повторна грешка, препоръчвам бой с камшик!
	Катерина отвърна с лека усмивка и въпрос за образованието му във Франция. Дела Ровере вече разкъсваше печеното прасенце.
	— Изучавах всякакви науки — обясни той, — но най-много ми допадаше военното обучение. Бих предпочел живот на войник, ала чичо ми вече бе избрал друг път за мен.
	— Войник! — Катерина се усмихна искрено и се приведе напред. — Ако не се бях родила жена… Е, признавам, че съм най-щастлива, когато се упражнявам със сабята си.
	Дела Ровере се намръщи.
	— Жена със сабя? Противоестествено е!
	Графинята сведе поглед.
	— Просто се възхищавам на воините. Това е доблестно призвание… за мъже, разбира се.
	Лицето на кардинала грейна.
	— Да — подсмихна се той. — Понякога сънувам, че съм генерал и се сражавам с турците. Не бива да забравяме, че Кръстоносните походи се провалиха. Време е да започнем нов.
	— Безспорно — съгласи се Катерина с блеснали очи и престорена охота. — Вие сте мъж с непоколебим характер. Кой, ако не вие, би успял да победи султана.
	Дела Ровере прие ласкателството за чиста монета и се ухили доволно; хвана чашата с мазните си пръсти и отпи дълга глътка. Този път прислужникът я напълни в мига, щом тя докосна масата.
	След кратко мълчание графинята смени темата.
	— Говорят, че Родриго Борджия не заслужава доверие. Той обаче търси приятелството ми, а аз се нуждая от съвети как съпругът ми да подсигури положението си в обществото.
	— Борджия! — изръмжа Дела Ровере и пак заоглозгва месото си; продължи с глас, завален от храната в устата му: — Най-разумно е да страните от него. Той е опасен и коварен.
	С престорена невинност Катерина ококори тъмносините си очи.
	— Но, защо, Ваше Светейшество? Чух, че е най-богатият и най-могъщият човек след Сикст. Като дългогодишен заместник-секретар на Курията си е осигурил състояние и влияние над другите кардинали.
	Дела Ровере сви устни.
	— Няма влияние над мен. Разберете, Катерина, че го привлича красотата ви. Ще използва всякакви ласкателства, за да ви съблазни.
	Графинята се престори на поразена.
	— Едва ли лъже колко е богат!
	Кардиналът поклати глава.
	— Богат е, вярно, и постът му го облагодетелства. Не се свени да приема подкупи, но…
	Той замълча, за да отпие глътка вино, и погледна Катерина с високомерна, арогантна усмивка.
	— Не се хваля — продължи, — просто констатирам истината. От църковните си имоти събирам повече приходи за година, отколкото Борджия може да мечтае да получи за пет. Колкото до властта, понеже е способен администратор и политик, членовете на Курията не биха му отнели поста. Бихме ли го избрали за папа обаче? Не! — Дела Ровере сниши глас и се приведе над масата: — Борджия привидно се спогажда с колегите си, ала всички знаем, че заговорничи и крои престъпни планове. Твърде покварен е и опасен, та да седне на папския трон.
	— Опасен ли? — Катерина вече наистина слушаше съсредоточено. — Как така?
	Дела Ровере побутна чинията си настрани и спря да дъвче.
	— Убивал е хора, осмелили се да застанат на пътя му.
	— Кого например?
	Кардиналът повдигна вежди.
	— Знам, но няма да кажа.
	Катерина настоя:
	— Как ги убива?
	— Темата не е подходяща за вечеря — отбеляза неодобрително Дела Ровере. — Нито за изтънчена млада жена като вас.
	Катерина пак сведе очи, та кардиналът да не забележи раздразнението й.
	— Борджия често ни гостува за вечеря. Мислех, че е разумно съпругът ми да научи каквото е възможно от него. Ако Негово Сиятелство обаче е в опасност… Или ако аз съм в опасност…
	— Не сте — отвърна с равен глас Дела Ровере. — Борджия не би посегнал на жена или дете. Ала има ли причина, не би се поколебал да убие съпруга ви.
	По лицето на Катерина се изписа такъв ужас, че гостът й протегна ръка и я потупа по дланта.
	— Простете ми. Не исках да ви разстроя — в гласа му се прокрадна бегло благоразположение. — Да говорим за по-весели неща!
	Катерина кимна.
	— Разбира се. Всички се молим за здравето на Негово Светейшество и искаме да живее вечно. Чух обаче, че ако тронът на свети Петър се освободи, вие сте в изгодно положение. Неслучайно, естествено. Притежавате мъдрост, опит, чувство за справедливост и уравновесен характер…
	При тези думи едва не подбелих очи, спомнила си колко бързо кардиналът бе прибегнал до бастуна.
	Катерина продължи:
	— Очевидно през годините сте научили много от чичо си. Във всеки случай бих насърчила съпруга си да ви подкрепи да наследите папския трон.
	Дела Ровере я измери с поглед; в крайна сметка самомнението му надделя над предпазливостта. Той се усмихна, доволен от себе си.
	— Бих излъгал, ако отрека амбицията си. И не бих отказал подкрепа. Ако обаче чичо ми не живее поне още десет години — всички се молим Бог да го дари с дълголетие, разбира се — шансът да ме изберат е нищожен.
	— Защо?
	На Катерина й додея да се преструва, че яде, скръсти ръце и погледна събеседника си с убедителна невинност.
	Кардиналът сви раздразнено рамене и се пресегна към пая с гълъбово месо.
	— Другите кардинали са работили по-дълго от мен в Курията и смятат, че са по-заслужили да претендират за мястото. Завиждат на по-младите, които са по-богати и по-влиятелни от тях.
	— Вие притежавате брилянтен ум! Не се учудвам, че ви завиждат!
	Ласкателството развърза езика на Дела Ровере. Той изпъчи гордо рамене.
	— Подкрепя ме, разбира се, кралят на Франция. И мнозина френски благородници.
	Стоях под ъгъл и виждах лицето на Катерина; то запази раболепното си, възторжено изражение, ала очите й се присвиха при това важно признание.
	— Чудесно! — възкликна тя. — За мен е чест да общувам с мъж, който един ден ще седне на трона на свети Петър. — И добави с поверителен тон: — Знам колко несговорчив е съпругът ми понякога и оценявам търпимостта ви към него. Готова съм да положа усилия, за да променя отношението му и да му помогна да осъзнае какъв щастливец е, че сте му братовчед.
	Дела Ровере й се усмихна широко.
	— Вие сте мила и доста наблюдателна за жена. Джироламо е случил с вас.

	* * *

	Джироламо проводи пратеник да ни уведоми, че ще се върне по-късно от предвиденото. Катерина се възползва от отсъствието на съпруга си, като канеше Борджия и Дела Ровере в различни дни. Позволяваше ми да присъствам на разговорите с Дела Ровере, чрез които събираше сведения за машинациите в Кардиналската колегия. Дискусиите й след вечеря с Борджия обаче протичаха на четири очи.
	И други уважавани кардинали получиха покана да вечерят с Катерина — двама испанци, един грък на име Чибо и влиятелният французин Шарл дьо Бурбон. Чух част от разговорите, които обикновено се въртяха около съперничеството между Борджия и Дела Ровере и шансовете им да седнат на папския трон. Борджия се славеше като интелигентен и вещ администратор, ала не му вярваха; Дела Ровере също се отличаваше с остър ум и способности — заради политическите връзки и богатството си той, изглежда, бе по-вероятен наследник на папската тиара, ала всички бяха единодушни, че арогантността му е непоносима.
	През трите седмици, докато Джироламо го нямаше, Дела Ровере вечеря три пъти в Палацо Риарио, Борджия — поне седем пъти. След всяко гостуване Борджия и Катерина се сближаваха все повече, докато по време на шестото посещение тя неволно го нарече „Родриго“ в мое присъствие.
	За седми път Катерина покани испанския кардинал на късен обяд в ранния следобед, въпреки че той вече бе обядвал със Сикст във Ватикана. Подредиха масата в частната трапезария в покоите на графинята и тя заповяда да донесат в стаята сабята, подарена й от Борджия.
	Борджия пристигна в приповдигнато настроение, гладко избръснат и излъчващ ухание на лавандула и портокалов цвят. Катерина го чакаше в трапезарията. Когато го въведоха, тя се изправи и се приближи бързо до него, сякаш посрещаше приятел след дълга раздяла. Той улови ръцете й и се наведе да ги целуне.
	Зашеметена, извърнах лице.
	— Ела, друже, седни. — Катерина стисна ръката на кардинала и го заведе до стола срещу нейния. Последвах я, готова да заема мястото си зад нея, но тя ме привика. — Отпрати всички прислужници — заповяда ми шепнешком, без да откъсва очи от усмихнатия си гост. — Първо обаче да ни донесат гарафи с вода и вино и първите три блюда.
	— Но кой ще остане на ваше разположение? — учудих се.
	Графинята се усмихна загадъчно на кардинала.
	— Сами ще се обслужваме — тя махна рязко с ръка — знак, че съм свободна и няма да търпи възражения.
	Погрижих се прислужниците да изпълнят волята на Нейно Сиятелство; отпратих жените в кухнята с нареждане да не се връщат, докато господарката не им позвъни. Излязох през главната врата.
	— Затвори след себе си и гледай никой да не ни безпокои! — подвикна ми Катерина.
	Послушах я и засновах нервно в коридора. Двайсет минути тънах в мрачни мисли, после опрях ухо до вратата и чух нормален, тих разговор. Олекна ми донякъде и продължих да крача напред-назад, вече по-бавно, кимвайки на камериерката, която мина край мен, понесла куп мръсно бельо. След десет минути иззад вратата долетя потракване на подноси — явно ги разместваха по масата. След още няколко минути нещо метално изтрополи шумно върху мраморния под.
	Отворих вратата и се втурнах вътре.
	Катерина лежеше върху разчистената част от масата. Голите й крака бяха провесени през ръба и стъпалата й в чехли се поклащаха на педя над пода. Долната риза и фустата й от син брокат бяха набрани и се стелеха около кръста й. Ръцете й бяха изпънати над главата, сякаш търсеше опора; по лицето й се четеше блаженство. В унеса си бе съборила един поднос — пълнен печен петел лежеше на една страна сред счупени отломки и задушени гъби.
	Едрите й бели гърди, издути от бременността и с потъмнели и уголемени зърна, изглеждаха още по-окръглени над корсажа.
	Големите длани на Борджия ги прихлупваха благоговейно. Разкопчаната предница на алената му роба и смъкнатите му панталони в същия цвят разкриваха бледи, мускулести бедра. Той стоеше до ръба на масата, притиснал хълбоци в нейните, и я тласкаше толкова силно, че придържаше раменете й с длани, за да не я избута назад.
	Помаях се пред прага, колкото да осъзная гледката и Катерина да обърне отнесено глава към мен.
	Затворих вратата и излязох пак в коридора. Седнах на студения мрамор, обвих коленете си с ръце и сведох лице, втренчена в нищото.


>>	XIX

	Вдигнах глава едва когато приглушените блажени стонове в трапезарията най-после стихнаха. Трийсет минути, след като подносът бе издрънчал, вратата най-сетне се отвори. Катерина се появи първа в далеч по-спретнат вид, отколкото очаквах; Борджия я последва с грижливо нагласено кепе и леко поомачкана алена роба. И двамата бяха поруменели и усмихнати.
	Скочих веднага на крака, но отвращението ми ме възпря да срещна погледите на любовниците. Тръгнах надлежно след Катерина, която изпрати госта си до главния вход. На раздяла той целуна ръката й.
	Затворих припряно вратата след него и прошепнах:
	— Какви ги вършите, почитаема? Що за порочно, безумно поведение?
	Устните й се свиха гневно, ала тя се овладя.
	— Вероятно порочно и в никакъв случай безумно.
	Без да прикривам тревогата си, възразих:
	— Не одобрявах връзката ви с Жерар дьо Монтан, но поне я разбирах. Борджия обаче… Настръхвам при тази мисъл! Как да ви защитавам от съпруга ви, ако всеки мъж в Рим може да ви съблазни?
	— Той е добър любовник — вметна дяволито Катерина.
	Потреперих.
	— Не съм ядосана, почитаема, страхувам се. Как е възможно да сте толкова безгрижна? Съпругът ви отрови Жерар. Не ви ли стигна предупреждението му? Защо се излагате на такава опасност?
	— Далеч по-сериозна, отколкото предполагаш — тя ме погледна изпитателно. — Джироламо не е убил Жерар.
	— Кой тогава… — втренчих се в нея и след дълъг момент прошепнах: — _Борджия?_
	Катерина кимна.
	— Не го харесвам, но му се възхищавам. И съм решена да науча от него каквото успея. Той се мисли за по-умен от мен. Възнамерявам да го опровергая.
	— Боже! — отроних. — Знаете, че той е убиец, почитаема, но го каните тук и лягате с него? Защо си търсите неприятности?
	— Грижа се за себе си и за своя син — отвърна предизвикателно Катерина. — Сложи длан върху все още плоския си корем. — Не го ли направя, съпругът ми скоро ще остане без власт. Няма да се върна унизена в отегчителното пасище Имола, където да управлявам шепа селяци.
	— Вие сте почти дете — възразих аз. — Как смятате да надхитрите Борджия? Далеч по-опитен е от вас. Владее по-добре изкуството на измамата. И как ще се защитите, като спите с него?
	Катерина вдигна ръка.
	— Млъкни! — прекъсна ме ожесточено. — Повече няма да ти кажа.
	— Защо? Виждала съм най-лошото.
	Тя ме потупа благо по ръката.
	— Защото — призна срамежливо, без да среща погледа ми, — от всички хора на земята най-много искам да защитя теб. Ти си единственият човек, на когото се доверявам.
	Изражението ми поомекна при тази неочаквана проява на привързаност. Катерина забеляза промяната, отдръпна длан и сви рамене.
	— Освен това си ми талисман — добави нехайно. — Случи ли ти се нещо, с мен е свършено.

	* * *

	На сутринта от Палацо Борджия в покоите на господарката ми пристигнаха два подаръка — медальон с голям рубин, обрамчен от ситни диаманти, и малка сребърна стъкленица за парфюм, инкрустирана с дребни перли. Пратеникът на Борджия отказа да ги предаде на другиго — настоя да ги връчи лично на Катерина. Когато тя влезе в кабинета си да ги вземе, той падна на колене и се поклони толкова ниско, че носът му допря пода.
	— Прекланям се пред красотата ви от името на господаря си — издекламира. — Той ви моли да приемете подаръците, макар и да са недостойни за вас. Предавам думите му: „Не съм срещал по-храбра и по-удивителна жена от Нейно Сиятелство Катерина“. — Накрая добави: — Господарят ми е искрен, Ваше Благородие, не съм го виждал толкова запленен.
	Пратеникът вдигна глава и Катерина го озари с щедра усмивка.
	— Някоя от придворните ми ще ви придружи до кухнята; кажете им да ви почерпят с чаша от най-хубавото ни вино. Чакайте там, докато ви извикам да занесете отговора ми на господаря си.
	Тя даде знак на Теодора да изведе пратеника, после се обърна към мен.
	— Няма време за шифър. Ще напишеш каквото ти продиктувам.
	Седнах покорно до писалището и взех перото.

	* * *

C>
	До Негово Високопочитаемо Светейшество, кардинал Родриго Борджия
	Ценя високо разговорите ни и вашата откровеност. Винаги ще ви смятам за скъп приятел. Наскоро открих, че нося дете.
	Политическите беседи вече не ме привличат; сега е редно да се съсредоточа върху наследника си, който ще се нуждае от баща си и от майка си, както и от подкрепата на роднините си, включително кардинал Дела Ровере и, разбира се, Негово Светейшество папа Сикст.
	Простете ми неохотата да водя пространни разговори с вас. Връщам рубинения медальон. Колкото до другия подарък, винаги ще го пазя и ценя.
	С уважение — Нейно Сиятелство
@	графиня Катерина Сфорца
C$

	* * *

	След по-малко от час разочарованият пратеник потегли към господаря си с рубина и писмото от Катерина. Борджия щеше да се ядоса, ала всички в Рим твърдяха, че не би убил жена. Същата нощ отпуснах глава върху възглавницата, обзета от дълбоко облекчение, че вече не се налага да съм съучастница в тайни срещи с испанския кардинал.
	Облекчението ми трая само ден.
	На другата сутрин се събудих преди зазоряване. Катерина повръщаше в легена, оставен за въпросната цел върху нощната й масичка. Събудих камериерката, която спеше в отсрещното помещение, и я изпратих да донесе безквасен хляб с щипка сол. Катерина повръща половин час, после се просна изтощена в леглото. Измих лицето и ръцете й; помогнах й да облече чист халат, подпрях я върху възглавници и тя задъвка предпазливо посоления хляб.
	Слънцето изгря. Настъпи жежко, влажно утро, което Джироламо — ненавиждащ римските лета — щеше да прекара в по-благодатния климат на провинция Романя. След по-малко от час един от телохранителите пред вратата доложи, че кардинал Борджия е дошъл и настоява да види графинята.
	— Отпрати го — простена Катерина. — Чувствам се зле. Кажи му, че ще приема писмо от него, но не мога да го приема лично. Откаже ли да си отиде, предай на телохранителите ми да го отпратят със сила, ако се налага.
	Зави й се свят от усилието да говори. Сложих влажна, хладна кърпа върху челото й.
	— Да, Ваше Сиятелство — отговори телохранителят и в същия момент в коридора настъпи суматоха.
	Друг прислужник спореше с мъж — чу се и шум от физическа схватка.
	Внезапно вратата се отвори рязко и Родриго Борджия се появи на прага. С дясната си ръка удържаше по-слабия и по-нисък прислужник, който безпомощно размахваше юмруци. Невъзмутим, кардиналът се втренчи в Катерина. Студените му черти не скриваха напълно яростта му — издаваше я изопнатата, потрепваща кожа под присвитите му очи.
	— Простете ми, че нахълтвам толкова грубо. Въпросът обаче изисква настойчивост — каза той на Катерина.
	— Спри и излез, но не забравяй заръката ми — заповяда тя на прислужника, който отпусна юмруци, и на свой ред Борджия го освободи от хватката си.
	Телохранителят се поклони с почервеняло лице и изтича навън. Борджия влезе в покоите и кимна към мен.
	— Тя също трябва да се оттегли.
	— Нищо подобно! — отвърна предизвикателно Катерина. — Не е редно да нахлувате в покоите на графиня и да настоявате да остане насаме с вас. А и ви обясних, че се чувствам зле.
	Борджия се надвеси над нея, приближи лице до нейното и големите му длани стиснаха края на дюшека. Пристъпих към господарката си и сложих ръце върху раменете й.
	— Изиграхте ме, почитаема! — прошепна кардиналът с дрезгав глас. — Каква хитруша сте! Мислех, че наистина държите на мен.
	Катерина сбърчи упорито вежди, но отговорът й прозвуча неочаквано меко.
	— Държа на вас, Родриго. Възхищавам се от брилянтния ум и амбицията ви. Надявах се да съзнавате колко си приличаме.
	Той се изправи и отстъпи крачка назад.
	— Ласкаете се, скъпа. Как очаквате да приема безочливата ви измама?
	— Каква измама? — попита Катерина с престорено смутен глас.
	Борджия я стисна за лакътя.
	— Дайте ми стъкленицата — настоя заплашително.
	— Пуснете ме — озъби се тя.
	— Доверих ви най-голямата си тайна, а вие ме предадохте — просъска Борджия.
	Избута ме до стената и ме принуди да пусна раменете на господарката ми. С другата си ръка издърпа Катерина от леглото. Босите й стъпала се заплетоха в завивките. Преди да се строполи на колене на пода, тя повърна и опръска предницата на робата му.
	Борджия се сепна, ала не се погнуси. Отстъпи настрани, за да стигна до господарката си. Притичах до нея и отметнах косите й, докато повръщаше — този път върху изящния персийски килим, който бе донесла от Милано.
	— Значи наистина е бременна? — попита удивено с внезапно омекнал тон той.
	Кимнах. За мое учудване той донесе легена и кърпа, за да почистя лицето й.
	Ядосана, Катерина отблъсна кърпата.
	— Казах истината! — процеди тя и седна с усилие. — За детето и за възхищението ми към вас. Няма да ви навредя, кълна се. Длъжна съм обаче да се защитя. Ще имам дете, което може да е или да не е от вас.
	С Борджия я вдигнахме и я сложихме в леглото.
	Тя затвори очи с въздишка и се облегна на възглавниците.
	— Първо помислих, че някаква храна не ми е понесла. Сега обаче няма съмнение: бременна съм. Не мога да изпълня плана ни в такова състояние. Не бива да излагам бебето на риск. То се нуждае от баща, който да се грижи за него.
	— Когато се роди, ще разберем дали е мое. Ако аз съм бащата, Катерина, ще намеря начин да го отгледам като свой наследник — обеща разпалено кардиналът.
	Трополене на тежки стъпки по далечното стълбище го накара да вдигна глава и да се заслуша. Идваха телохранителите. Той добави бързо:
	— Няма да ви нараня. Ако родите мое дете, ще проведем сериозен разговор. Не е ли мое детето обаче, знайте, че ще настъпи денят за възмездие. Разкриете ли тайната ми пред някого, ще се разкайвате.
	Войниците пристигнаха и почукаха на вратата. Катерина им викна да влязат. Трима въоръжени мъже изведоха Борджия от имението „като почетен ескорт“, както пожела Катерина.
	За пореден път изпитах облекчение, че Борджия ни освобождава от присъствието си — отново обаче отдихът щеше да се окаже временен.

	* * *

	Лятото отмина и настъпи мека есен, последвана от слънчева и топла зима. Зарекох се повече да не прекарам нито един студен сезон в Милано. Джироламо се върна от „военната си мисия“ в Романя точно за да се наслади на приятното време. Сутрешното гадене на Катерина отшумя след месец, когато бременността й пролича, и тя свенливо съобщи на графа, че с Божията воля напролет ще му роди син. Той прие новината почти без подозрение. Загърби и последната капка съмнение, щом осъзна предимствата да има наследник, който да продължи да отстоява семейните интереси. В резултат стана доста отстъпчив към Катерина, а тя разумно загърби живота в обществото и започна да приема единствено гости, угодни на политическите стремежи на съпруга й — включително недотам благоразположения му, ала могъщ и богат братовчед Джулиано дела Ровере.
	Аз, от своя страна, по цял ден изпълнявах прищевките на все по-мрачната ми и отегчена господарка. Скръбта от жестоката смърт на Матео стихна отново и след няколко месеца се усмихвах по-лесно и успявах да разменя по няколко думи с писаря Лука, който използваше всяка възможност да се види с мен.
	Първата ни Коледа в Рим мина, придружена от толкова бляскави зрелища и помпозност, че Катерина преживя с лекота унинието, съпровождащо годишнината от смъртта на баща й, убит през празничните дни.
	Най-сетне настъпи новата 1487-а година. През март се роди първото дете на Катерина — дъщеря, която тя кръсти Бианка — на волевата майка на херцог Галеацо. За щастие Бианка се появи на белия свят месец по-късно от изчисленията ни — достатъчно, за да убеди Джироламо (и съпругата му), че е негова дъщеря.
	Катерина изтърпя родилните мъки с удивителен кураж за първескиня; за всеобщо облекчение детето бе в правилно положение и раждането се оказа сравнително лесно. След като Бианка изскочи от утробата, акушерката я почисти, пови я и я остави върху гърдите на изтощената майка с надеждата да засуче.
	Катерина се втренчи в нея.
	— Момче е, нали?
	Акушерката поклати глава.
	— Момиче е, почитаема, но е толкова красива! Негово Сиятелство Джироламо ще остане доволен!
	Катерина извърна лице от бебето.
	— Отнесете го при дойката — заповяда безучастно.
	Взех детето и го прегърнах — лицето на Бианка бе тъмночервено и разкривено, чертите й не издаваха кой е бащата. Имаше изненадващо гъста коса, медноруса като на графинята и чуплива, а не със ситни къдрици, което зарадва и мен, и майка й.
	Бебето поплака малко, но бързо се успокои в ръцете ми. По настояване на Катерина лично предадох Бианка на дойката и през следващите месеци я посещавах три пъти дневно, за да я полилея и да й поговоря нежно. За разлика от майка си, детето бе сладко и тихо.
	Пълната липса на интерес към него от страна на Катерина ме отблъскваше — особено предвид факта, че дори Родриго Борджия, макар да не успя да присъства на кръщенето, изпрати мънички рубинени обици и красиво гравирана сребърна дрънкалка.

	* * *

	Минаха два месеца. В началото на май вече се чувствах като уловена в клетка — от седмици не бях напускала двореца, защото се грижех не само за Катерина, но и за малката Бианка. Наглеждах редовно детето и докладвах на господарката си как расте, независимо дали желаеше да ме слуша, или не.
	Джироламо, от друга страна, се оказа далеч по-съвестен родител. Всеки ден преди вечеря си играеше с дъщеря си и тя го обожаваше. Често бях в стаята й по същото време, наблюдавах го как прави смешни физиономии, за да я разсмее, и го виждах в нова светлина.
	През един ранен майски следобед, изтощена от суетене край двете си повереници, поисках разрешение да се разходя под лъчите на приятното слънце. Излязох в източната градина и не след дълго стигнах до заслонената полянка, където Катерина за пръв път бе изпитала плътска наслада с мъртвия французин. Зърнах Лука и се заковах на място.
	Писарят седеше на една пейка, приведен напред. Дишаше тежко, сплел ръце пред гърдите си, сякаш се бореше с нещо опасно, напряло да избликне оттам. Чу стъпките ми и веднага вдигна очи, изпълнени с ужас.
	— Лука — ахнах и пристъпих към него. — Какво се е случило?
	Той затвори очи и поклати глава.
	— Остави ме, моля те — прошепна. — Трябва да се овладея. Ако графът ме повика…
	Разкриви лице, сякаш го измъчваше нетърпима болка, преви се пак и сключи още по-крепко ръце около себе си.
	Не се отделих от него.
	— Няма да те оставя така — отвърнах нежно и отпуснах леко длан върху рамото му. — Ще си тръгна, щом видя, че си по-добре.
	— Не мога… — възкликна задавено той. — Не мога…
	Раздиращи болезнени стенания разтърсиха раменете му. Седнах плахо до него.
	— Горкият Лука… Ти плачеш…
	Той вдигна глава и се обърна към мен. В очите му нямаше сълзи, ала по лицето му се четеше скръб. Думите му се изляха трескаво:
	— Опитах се да го предупредя. Лоренцо обаче нехаеше. Не вземаше мерки да се защити. Твърдеше, че във Флоренция никой не би дръзнал да вдигне ръка срещу него. Щял да се погрижи, да държи под око архиепископ Салвиати.
	— Не! — извиках. — Невъзможно е Лоренцо да е мъртъв!
	Наред с гнева ме изпълни всепоглъщащ гняв към граф Джироламо; прииска ми се да го убия. Заридах, но Лука ме улови за лакътя.
	— Ранен е, ще се възстанови — успокои ме с тих глас.
	— Слава богу!
	— По-малкият му брат обаче, Джулиано… — подхвана Лука и от гърлото му се изтръгнаха дрезгави, пресекливи звуци — хлипаше, осъзнах, без сълзи. Зачервяха ли се очите му, графът щеше да го заподозре. Животът му зависеше от умението да скрие скръбта си.
	Не след дълго той се овладя и ми разказа какво се е случило: Джироламо и Сикст оставили убийството в ръцете на архиепископ Салвиати, който наел Франческо Паци — най-могъщия банкер, съперник на Медичите — да организира нападението. Решили, че и двамата — Лоренцо и брат му Джулиано — трябва да умрат, защото отстранят ли само единия, флорентинците ще се сплотят около оцелелия. Архиепископът най-бездушно уредил да ги нападнат в голямата катедрала на Флоренция по време на литургия, защото тогава братята нямало да са нащрек.
	Джулиано и Лоренцо се намирали на различни места в светилището. Убийците ги заобиколили неусетно и нанесли удара, когато свещеникът вдигнал потира да благослови виното. Джулиано не бил въоръжен и в онзи момент стоял до архиепископ Салвиати и Паци; двамата извадили ножове, посекли младия Медичи и го оставили да умре в локва от собствената си кръв.
	По-милостива участ застигнала Лоренцо. Навярно непрестанните предупреждения на Лука били успели да изострят бдителността му, понеже щом убиецът го нападнал в гръб, той си извадил сабята и отвърнал на удара. Последвала кратка битка, ала приятелите на Лоренцо бързо му се притекли на помощ и го избутали в безопасност в църковната ризница — далеч от убийците и от умиращия му брат.
	— Граф Джироламо и Сикст явно са подценили предаността на флорентинците — отбеляза мрачно Лука. — Салвиати и Паци ги убедили, че убийствата ще подтикнат гражданите да въстанат срещу Медичите и да се обединят около семейство Паци, които са марионетки на папата. Случило се точно обратното. Хората заловили Салвиати и Паци и го обесили през прозорците на Градския съвет. Граф Джироламо получи вестта преди час. Разярен е и се опитва да измисли как да я съобщи на Сикст. Това няма да приключи добре. Ще избухне война между Рим и Флоренция.
	— Клетият Джулиано — прошепнах просълзена.
	Поне мъките му бяха свършили. Големият му брат щеше да страда и да се самообвинява до края на дните си.
	— Как се примиряваш, че работиш за убиеца на Джулиано? — попитах. — За човек, който иска да убие Лоренцо? Как е възможно да не жадуваш за мъст?
	Лука се облакъти върху коленете си и поклати тъжно глава.
	— Не разбираш ли? Омразата води единствено до нови кръвопролития. И вендетата продължава до безкрайност…
	— Но те са убили Джулиано от алчност — за да си присвоят Имола!
	— По-сложно е. Джироламо и Сикст искат да убият Лоренцо, защото вярват, че е отровил любимия син на папата — Пиетро Риарио — обясни ми Лука. — Пиетро бе най-могъщият, най-ловкият и най-умният млад кардинал в Рим, очевидно призван да стане папа. Сикст го изпрати да придума Лоренцо да му отстъпи Имола. Ден след като се върна от безуспешните преговори във Флоренция обаче, Пиетро умря внезапно. Сикст и Джироламо са сигурни, че виновникът е Лоренцо. Никакви доводи не са в състояние да ги разубедят.
	— Той ли го е убил наистина? — прошепнах.
	Лука ме погледна, сякаш съм го ударила.
	— Не, разбира се! Ние се подчиняваме на власт, по-свята от Църквата!
	Извърнах лице, неспособна да сдържа сълзите, рукнали по страните ми.
	— Аз съм злонамерена измамница — отроних. — Не заслужавах добротата на Матео, нито твоята. Картите ми показват бъдещето, ала така и не успях да се свържа с ангела. Искам единствено да открия убиеца на брат ми.
	Той ме прегърна през рамо.
	— Не се обвинявай, Деа — утеши ме. — Откажи се от желанието за мъст и се довери на ангела.
	— Не мога! — направих немощен опит да се отскубна от него. — Не мога! Ако бе видял колко страда Матео накрая…
	— Видях — гласът на Лука прозвуча твърдо и спокойно.
	Погледнах го ядосана.
	— Как тогава си успял да забравиш? Как смееш да твърдиш, че светец като Матео е редно да изтърпи подобни страдания? Да умре толкова млад, а убиецът му да остане ненаказан?
	И досега не си спомням ясно какво се случи после. Мисля, че се опитах да отблъсна Лука, но постигнах неочакван резултат. Той улови ръцете ми, аз ги отдръпнах, ала те някак от само себе си обвиха лицето му и го притеглиха към мен. Долепих устни в неговите и ме обзе желание завинаги да остана така. Напипах силните мускули между лопатките му, забих пръсти в тях и притиснах гърди в неговите.
	Той ме обсипа с нежни целувки — по устните, по бузите, по очите и челото. Аз отвърнах със същото — кожата му бе топла и опъната, неописуемо мъжествена. Той зашепна едва доловимо:
	— Откакто те видях — онзи първи, ужасен момент, когато ти доведох Матео… още тогава разбрах, че си единствената. Той ме помоли да се грижа за теб, Деа. Дадох му обет. Когато те видях отново в Рим, осъзнах, че срещата ни е съдбовна… Прелестна си… Имаш сърцето ми…
	Удивителни думи. Още повече ме удиви гласът ми, изричащ истината, която не признавах дори пред себе си.
	— Обичам те, Лука.
	Няколко минути останах в обятията му. Щях да остана и часове, ако не бях чула призив от балкона на Катерина. Викаха ме.
	Погалих го по бузата и се изправих неохотно. Сянката на скръбта все още помрачаваше чертите му, ала под нея лицето му излъчваше сияние, каквото несъмнено струеше и от моето.
	Обърнах се безмълвно и бързо се върнах при господарката си.


>>	XX

	Още щом влязох в покоите й, Катерина ме уведоми, че ще прекара следобеда в замъка „Сант’Анджело“, където съпругът й ще проведе военно учение. Изненадах се, че графът се е съгласил да го придружи, макар желанието й да не ме учуди. Сега Джироламо се задържаше по-често у дома при дъщеря си и Катерина не смееше да се впусне в нова връзка, а не я свърташе на едно място. Скоро след раждането тя започна да моли съпруга си да я заведе да види крепостта и войниците му.
	— Баща ми, херцогът, ме вземаше, когато обучаваше войниците си — повтаряше тя. — Водеше ме да гледам и как тренира братята ми да яздят, да стрелят с топ, да се сражават с пики и саби. Той бе талантлив воин и аз съм наследила дарбата му.
	Джироламо бе скептичен, но Катерина упорстваше и най-сетне той отстъпи, решил да й докаже колко непосилно е за една жена да проумее толкова мъжко изкуство. Катерина бе толкова развълнувана, че докато й помагах да закопчае кожения колан и ножницата с алебардата от толедска стомана, подарена й от Борджия, не забеляза зачервените очи и смущението ми. Не споменах нито дума за Джулиано; не след дълго някой друг щеше да й съобщи новината.
	Джироламо спази обещанието си и я заведе в крепостта — вероятно за да поразсее гнева си от несполучливия опит да убие Лоренцо. Позволил й да наблюдава, докато крещял команди от бойницата към тристата войници в оградения двор под него. Първо се обучавали със стоманени пики, по-високи с половин бой от войниците; с известно усилие Джироламо успял да строи подчинените си в три еднакви редици и да ги накара да обиколят двора с маршова стъпка.
	После, несъмнено все още в лошо настроение и със задната мисъл да унижи съпругата си, капитанът на папската армия се обърнал към нея и посочил мъжете долу.
	— Е, почитаема? Сега е ваш ред. Да видим колко разбирате от военно изкуство.
	Катерина се подсмихнала и викнала на войниците с глас, силен и властен като на Галеацо.
	— Не се съмнявах — увери ме тя вечерта, когато ми разказа историята, — че ще ми се подчинят.
	С няколко отсечени команди ги строила в дълга редица и ги накарала да застанат в кръг с лице навън, готови да посрещнат нападателя. После им заповядала да застанат пред най-близкия вход в три редици и с вдигнати пики.
	Джироламо онемял от удивление. Когато се опомнил, освободил войниците и я завел в двора. Целта му била да я постави в неловко положение. Наредил й да извади сабята си и да изпълни няколко движения с нея с надеждата изобщо да не разбере командите, които използвал. Уви! Не успял нито да я обърка, нито да я изтощи.
	На връщане от „Сант’Анджело“ отношението на Джироламо към съпругата му изглеждало коренно променено. Завиждал й, разбира се, но и бил впечатлен. Катерина го спечелила напълно, признавайки, че иска да използва таланта си единствено за да подпомогне стремежите на графа и на синовете му. Тогава той й съобщил новината за смъртта на брата на Лоренцо, убит във Флоренция от „неизвестни нападатели“. Катерина изразила съжаление — баща й бе предан съюзник на Медичите — и Джироламо, лъжецът, се престорил, че споделя чувствата й.
	След онзи ден графът започна отчасти да въвежда съпругата си в своя военен свят и от време навреме да й позволява да го придружава, когато обучава войниците. Катерина дори измисли специални тренировки, като за целта убеди Джироламо да й осигури карта на крепостта. Постепенно тя стана любимка на войниците и, горд от подкрепата й, графът й подари стоманена ризница със заоблен нагръдник, пригоден за женски форми и украсен с гербовете на Риарио и Сфорца — дъб и базилиск — гравирани над сърцето.

	* * *

	Месеците се нижеха. Бианка растеше и се разхубавяваше; очите й промениха цвета си и от сини станаха кафяви като на Джироламо — факт, който изпълни мен и Катерина не само с удивление, но и с дълбоко облекчение. Борджия, разбира се, вече не идваше в семейния дворец. Кардинал Джулиано дела Ровере обаче продължи да го посещава и често разговаряше насаме с Катерина, когато Джироламо отсъстваше по работа.
	С Лука престанахме да разчитаме на случайността и се срещахме редовно по здрач в прохладната градина с каменната пейка, където Катерина се бе отдала на Жерар.
	След убийството на Джулиано Лука се промени — вината издълба постоянна бръчка между веждите му и остави в очите му тъга, която дори любовта не успяваше да разсее. Той започна да споделя с мен и новините от Флоренция. Всеки ден имаше новини. Папа Сикст, разгневен от екзекуцията на съзаклятника архиепископ Салвиати, отлъчи Лоренцо от Църквата и постави Флоренция под запрещение да търгува с всички християнски градове държави, докато жителите й не се съгласят да му предадат Лоренцо. Достойните флорентинци обаче въстанаха срещу папата и подкрепиха владетеля си. Разярен, Сикст убеди краля на Неапол да обяви война на Флоренция.
	След като споделеше мрачните вести, Лука ме вземаше в обятията си. Целувахме се, докато изтече половин час и настъпи моментът да се връщам в покоите на господарката ми. Бях забравила какво е да те измъчва неосъществено плътско желание; не бях лежала будна и с нажежена кръв, откакто делях постеля с Матео в неведение, че ми е брат.
	Страстта ни се сгорещяваше наравно с времето и целувките вече не ни стигаха. Един ден Лука посегна към гръдта ми и аз я освободих от корсажа, за да усетя устните му. После събрах смелост да го докосна между краката и той не се отдръпна. Не ме отблъсна и в един зноен августовски ден, когато най-сетне се осмелих да бръкна под памучния плат и да го стисна с длан, удивена от странното усещане за твърдост и неподатливост под кадифено мека кожа.
	Долових желанието му и раздвижих ръка надолу-нагоре, покривайки розовеникавия връх с кадифените гънки кожа. Той застена от удоволствие; насърчена, увеличих темпото, макар че хвърляйки поглед назад, си давам сметка колко непохватна съм била.
	— Спри — прекъсна ме задъхан Лука. — Не мога да се сдържам повече. Трябва да те имам, Деа. Моля те…
	Разумът вече ме бе напуснал.
	— Кажи ми само какво искаш — отвърнах и повдигнах поли, както достатъчно често бях виждала Катерина да прави; зачаках, разтреперана от похот и същевременно нервна.
	— Знаеш… — прошепна той, ала мълчанието ми го накара да се взре в уплашеното ми лице. — Божичко — рече след малко. — Не знаеш, нали? Разбира се. Той ти е бил брат. Девствена си.
	— Все ми е едно — отвърнах предизвикателно.
	— Е, на мен не ми е все едно — възрази той и нежно ме загърна с полите на роклята. — Заслужаваш първият ти път да е по-хубав.
	— Искам да ти доставя удоволствие! — пресегнах се упорито към него.
	Той улови нежно ръката ми и ми прошепна:
	— За да ми доставиш удоволствие, не е необходимо повече от това, което правеше. Ако си сигурна, че искаш…
	Обвих го отново с длан и след миг се стъписах — бледа, топла течност като мътен яйчен белтък бликна от върха, протече в шепата ми и покапа по полите ми. Твърдият орган веднага се сви и розовият връх се скри под набръчканата, отпусната кожа.
	Удивена, се отдръпнах да огледам течността със странен мирис по дланта ми, докато Лука седеше, стиснал очи и с разтворени устни. Очевидно бе отмалял, но моето желание да изгубя девствеността си бе нараснало още повече.
	— Съжалявам, съжалявам — отрони задъхан той и отвори очи; погледна към полите ми и извади кърпичка изпод колана си. — Изпери петното веднага, за да не остане леке.
	Отидох до фонтана и си измих ръцете в басейна с форма на мида. Потопих кърпичката във водата и докато търках тъмното издайническо петно точно над скута ми, Лука приближи и ме целуна.
	— Съжалявам — повтори. — Изпитах наслада, но не утолих твоето желание.
	Усмихнах се бегло. По онова време не знаех как да си доставям удоволствие; желанието винаги ме мъчеше. Днес нямаше да е по-различно от друг път. Радвах се обаче, че Лука е щастлив, и му го казах.
	Той се усмихна широко, но почти веднага усмивката му помръкна.
	— Исках да говоря с теб за нещо. Обмислям го отдавна.
	Стъписана от сериозния му тон, спрях да чистя петното и го погледнах. Смуглото му лице бе почервеняло и потно; той сведе очи, неспособен да срещне моите, и се вторачи в плата, събран в шепата ми. Напрегнатото му изражение ме обърка.
	— Графът не знае — подхвана той, — и не е сигурно, че ще позволи. Бих искал обаче… Деа, би ли приела, ако ни разрешат, да…
	Той млъкна безпомощно и смущението погълна думите му.
	От съжаление запълних паузата.
	— Ще се омъжа за теб, Лука. Разбира се!

	* * *

	Върнах се зашеметена в покоите на графинята, където обличаха Катерина за вечеря с Джироламо и кардинал Дела Ровере. Денят бе неприятно горещ и Нейно Сиятелство нервничеше, че се налага да сложи тежка рокля и ръкави над тънката долна риза. Стоеше пред огледалото, отразяващо я в цял ръст, а Теодора връзваше плътните, бухнали ръкави към раменете на копринената й рокля.
	Катерина ме измери със смръщен, изпитателен поглед. Поклоних се, а тя посочи:
	— На излизане там нямаше леке. Какво стана?
	Втренчих се в уличаващото влажно петно върху синята коприна. За мой ужас забелязах пропусната капка, засъхнала като бяла перлена люспа.
	Катерина проследи гузния ми поглед и челото й се сбръчка по-дълбоко. След миг избухна в смях.
	— О, Деа! — възкликна, щом успя да си поеме дъх. — Била си с мъж, нали?
	Не посмях да погледна към нея или кикотещата се Теодора. Наведох почервенялото си лице към мраморния под и смотолевих:
	— Моля ви, почитаема, може ли да поговорим насаме?
	— Разбира се — съгласи се с усмивка тя и кимна на Теодора, която се поклони, излезе бързо в коридора и затвори вратата.
	Преди да успея да продумам, Катерина отбеляза доволно:
	— Надявам се да е добър любовник, макар да не се прицелва точно. Честно казано, Деа, бях започнала да се тревожа за теб. Отдавна не си била с мъж.
	— Ваше Сиятелство — подхванах и тя повдигна вежди, изненадана от необичайно официалния ми тон, — смятах утре да ви обезпокоя с молбата си, но след като повдигнахте темата… един мъж ми поиска ръката. Не мога да му я дам, разбира се, ако вие и графът не позволите.
	Усмивката й се стопи тутакси.
	— Кой е той?
	— Секретар на графа. Казва се Лука да Сиена.
	— А семейството му?
	— Сирак е като мен, Ваше Благородие. — Коленете ми внезапно омекнаха. — Отгледали са го благодетели и е получил отлично образование. Граф Джироламо го наел заради способностите и дискретността му. Добър мъж е — с благородно сърце, макар и не с благородно потекло.
	Катерина ме погледна с непроницаемо лице; скръсти ръце, едната покрита с тежък златен брокат, другата — с надиплен, прозирен бял памук, събран над китката. Извърна очи от мен и от огледалото, застана пред френския прозорец към балкона и се взря над градината към притъмняващия римски хоризонт.
	Заговори с гръб към мен.
	— Предполагам, че си привързана към този Лука да Сиена.
	— Да.
	Отговорът ми прозвуча малко по-силно от шепот.
	Тя се обърна към мен и попита искрено, все още скръстила ръце:
	— Какво е чувството?
	Изненадана, свих рамене.
	— Какво имате предвид, почитаема?
	— Да обичаш някого — уточни тя. — По лицето ти личи, че обичаш този мъж. Обичала си и съпруга си. Какво е чувството?
	— Прекрасно е — отвърнах. — Дава ми основание да се събуждам всяка сутрин. Когато той е щастлив, и аз съм щастлива. Тъжен ли е, искам да го разведря. Това е най-хубавото нещо в живота, нищо друго не може да се равнява с него. — Обзе ме тъга при спомена за Матео. — И няма нищо по-ужасно на света да изгубиш любим човек. А значи, предполагам, е и най-лошото нещо на света.
	— Опасно, искаш да кажеш — прошепна Катерина.
	— Да. — Представих си как губя и Лука и затворих очи да овладея болката. — Много опасно. Загубиш ли някого, се изисква смелост да обикнеш отново.
	Тя наклони замислено глава.
	— Как разбираш, че обичаш някого?
	— Разбираш, когато се случи, почитаема.
	Тя кимна бавно с леко замечтано изражение; лицето й обаче бързо се изопна и гласът й прозвуча сурово и отбранително:
	— Има известни условия. Нощем ще спиш при мен. По-късно може да се оттегляш, ако желаеш. И искам да знам къде си по всяко време. Този Лука да Сиена ще има над теб само толкова права, колкото му дам. Ще бъда снизходителна и към двамата, но няма да облекча задълженията ти. И боже опази да забременееш и да родиш пищящи дечица, които също ще крадат от времето ти.
	— Благодаря, Ваше Благородие, благодаря… Толкова сте мила… щедра…
	Тя сви презрително устни.
	— Спри да се лигавиш. Още не си получила разрешение от графа.

	* * *

	По залез-слънце на другия ден излязох да се разходя в градината и сварих Лука на обичайното ни място — каменната пейка до фонтана. Седеше превит напред, със сведена глава, облакътен върху коленете си и сплел пръсти като за молитва. Чу стъпките ми и ме погледна. Веднага забелязах тъжното му изражение и простенах от разочарование.
	Твърде късно Лука се овладя и си придаде по-бодър вид.
	— Не е толкова зле — въздъхна той, улови ме за ръката и ме придърпа да седна до него. — Не биваше да моля графа точно сега. Войната с Флоренция ангажира цялото му внимание и се нуждае от мен повече от всякога. Предупреди ме да не го занимавам с дреболии. — Добави шепнешком. — Може би така е по-добре. Лоренцо също се нуждае от мен повече от всякога.
	Заради Лука сдържах сълзите си и му казах какво е отговорила Катерина; той се изненада, че от суеверие графинята не иска да се отделя от мен задълго, понеже съм я защитила, когато са убили баща й.
	Седяхме в сгъстяващия се здрач и разговаряхме тихо за Медичите и войната; обсъдихме и потискащия факт, че подкрепен от силите на Джироламо, кралят на Неапол разполага с далеч по-многобройна армия от Флоренция. Жителите на обсадения град все още бяха предани на Лоренцо, който напразно предлагаше да се предаде на Рим, за да ги спаси.
	— Дори Лоренцо не вижда как ще спечели тази война — призна Лука. — Победи ли Джироламо… Не знам как ще се преструвам, че се радвам.
	Погалих го по бузата и продължихме да разговаряме прегърнати. Когато чезнещата светлина угасна, го целунах и се върнах при Катерина.


>>	XXI

	Отказът на Джироламо не отслаби любовта, която споделях с Лука; напротив — решимостта ни укрепна, макар че невъзможността да сме заедно ни тормозеше.
	Настоявах да се отдадем един на друг като съпрузи — изпитвахме мъчителен копнеж, а и да забременеех, нямаше ли това да принуди Джироламо да благослови брака ни?
	Лука обаче не се съгласяваше. Научи ме да му доставям удоволствие с ръка и с уста и през един следобед в късната есен ме запозна с плътското блаженство.
	Необичайно хладният ден не бе подходящ за разходка в градината — оловното небе ръсеше ситен, упорит дъжд, а вятърът привеждаше дърветата. Лука ме срещна в коридора в покоите на Катерина и ми прошепна да го чакам в склада пред кабинета му.
	Надвечер помолих Катерина „да се разтъпча“ както обикновено.
	— Времето не е подходящо за разходки — усмихна се лукаво тя; забеляза стъписаното ми изражение и се усмихна още по-доволно. — Върви, но гледай да не се намокриш.
	Промърморих, че ще обикалям из коридорите, поклоних се и тръгнах бързо към покоите на графа и закътания склад до кабинета на писаря. Отдавна не бях стъпвала в сумрачната стаичка, но не забелязах промяна — по рафтовете бяха натрупани писарски принадлежности, в пространството между тях едва биха се сместили двама души, легнали един до друг с прибрани ръце.
	Имаше обаче и няколко съществени разлики — първо, Лука ме чакаше там със запалена лампа и тъмносиня вълнена мантия покриваше студения под. Когато отворих вратата и влязох, той остави лампата върху една етажерка и бързо заключи след мен. Чак тогава се прегърнахме.
	Той ме целуна и притисна стройното си, трепетно тяло толкова силно към моето, че отстъпих неволно назад, за да не падна. Отвърнах със същия плам на целувката му. Погледът ми току се отклоняваше към вълнената мантия върху пода; знак ли бе тя, че Лука най-сетне е решил да изпълни желанието ми. Дланта ми се плъзна между краката му, но той я отблъсна.
	— Днес не е мой ред — прошепна в ухото ми. — Легни, Деа.
	Отпуснах се върху фината синя вълна — главата ми сочеше към градината на графа, краката — към заключената врата. Лука коленичи до мен и нежно повдигна полите и фустата ми, оголвайки бедрата и хълбоците ми.
	— Не прави нищо — прошепна ми. — Лежи си…
	Прокара леко длани по бедрата и корема ми. Потръпнах, ала се насилих да не мърдам и затворих очи.
	Лука пак ме погали по бедрата; разтворих ги и простенах тихо, усетила как пръстите му шарят като перца по кожата ми. Той се намести ловко между краката ми; усетих топлия му дъх върху косъмчетата над слабините ми.
	Погали ме отново по бедрата, после бавно сложи длан върху венериния ми хълм. Стиснах очи; постарах се да не мисля за Бона и да не се срамувам. Съсредоточих се върху пръстите му, докосващи нежно най-интимните ми части; разтворила устни, задишах по-тежко, завладяна от допира на пръстите му, които описваха бавни кръгове около слабините ми, по корема и после пак се връщаха надолу.
	Точно когато усетих, че надигащото се желание става непоносимо, пръстите му разделиха устните между бедрата ми; ахнах, почувствала как езикът му досяга пъпчицата, скрита между гънките. Той се надигна и замасажира чувствителната плът. Изопнах гръб от удоволствие.
	Върхът на показалеца му се задържа влудяващо върху отвора към утробата ми; пъхна се вътре до първото кокалче, после до второто и докрай.
	Насладата ме завладя. Гърчех се върху пода, забравила страха да не ни открият, забравила всичко, освен магията, която ръцете на Лука създаваха. Той ме погледна и вдигна длан. Нещо меко и бяло погали лицето ми — кърпичката му.
	— Постарай се да не вдигаш шум — прошепна ми Лука. — Сложи си кърпичката в устата и я захапи, за да не извикаш.
	— Да извикам ли? — сбърчих объркана вежди.
	Той повдигна по-високо глава, за да видя лукавата му усмивка.
	— Ще разбереш след малко. Просто бъди тиха.
	Послушно свих ленената кърпичка на топка и я сложих в устата си. Пръстите на Лука се върнаха върху блажено чувствителната ми плът.
	Не след дълго удоволствието ме погълна. Тялото и умът ми изгубиха представа за време и за всякакви външни обстоятелства; нищо чудно, че Катерина бе готова да рискува всичко за подобна наслада.
	Сякаш се разтварях; между мен и света не съществуваше разстояние. Краката ми се изопнаха, гърбът ми се изви като дъга. Вълна от екстатични тръпки премина от стъпалата към бедрата ми и избухна, стигнала до слабините. Утробата ми се сви около пръста на Лука — отново и отново — предизвиквайки най-приятното усещане, което бях изпитвала.
	В последния момент се сетих да захапя кърпичката, за да не изкрещя, но все пак не успях да остана безмълвна. Когато се опомних, Лука бе надвесен над мен и повтаряше:
	— По-тихо! По-тихо!

	* * *

	Последва сладостно горчива година. С Лука рядко успявахме да се усамотим. Войната между Флоренция и обединените сили на Неапол и Рим продължаваше, флорентинците не се огъваха; подкрепяха Лоренцо, макар че с течение на времето притокът на провизии по река Арно намаляваше.
	Коледа мина и настъпи новата 1479-а година. В края на януари Катерина обяви, че отново е бременна. Състоянието й обаче не й пречеше от време навреме да обучава войниците с Джироламо; убеден най-сетне в способностите й, понякога графът й поверяваше командването и се ограничаваше да изпълнява ролята на наблюдател. Понесоха се слухове, че войниците са по-предани на Катерина, отколкото на нетърпеливия, избухлив капитан.
	През дългите месеци на бременността Катерина не се щадеше. Нае един от командирите на Джироламо да шлифова умението й да се сражава със сабя, докато язди. Коремът й растеше, ала ръцете и краката й укрепваха, а издръжливостта й ставаше все по-впечатляваща.
	Когато роди отново — през август 1479 — бе толкова силна, че родилните мъки продължиха едва четири часа и на белия свят се появи едро, здраво дете. При вида на миниатюрния му мъжки орган тя се усмихна доволна.
	— Син — съобщи акушерката и лицата на всички грейнаха.
	— С баща му се договорихме да го кръстим Отавиано — оповести Катерина с изморен глас, но във възторжено настроение.
	Отпусна глава върху възглавницата и въздъхна, когато сложиха плачещото бебе върху гърдите й.
	— Отавиано — изрекох гласно като ехо.
	Името на първия римски император; Катерина и Джироламо очевидно възлагаха големи надежди на малкия си син.
	— Син — повтори Катерина. — Нищо чудно някой ден да управлявам като негов регент.
	Подсмихна се при тази мисъл, а с акушерката се спогледахме угрижени. Катерина би управлявала като регент на непълнолетен син, ако Джироламо умре; каква лоша поличба да споменеш смъртта на бащата при раждането на сина!
	Появата на момчето предизвика повече шумотевица от появата на Бианка. Папа Сикст го кръсти лично, а през седмицата след раждането му в двореца се тълпяха доброжелатели, обсипващи с подаръци и престорени ласкателства майката и новороденото. Вместо да приема гостите, легнала в покоите си, както по традиция правеха повечето аристократки, Катерина настоя да седи на стол в пищно украсената приемна, прегърнала Отавиано. Дойде дори кардинал Борджия. Джироламо сияеше от гордост.
	Малкият Отавиано се отличаваше с вълчи апетит, растеше не с дни, а с часове, и бързо се превърна в умалена версия на Джироламо — с дълги крайници, конски черти, гигантска челюст и същата мътна враждебност в погледа. Сестра му бе по-голяма от него с повече от година, ала още преди да проходи, Отавиано изглеждаше по-едър, по-висок и по-закръглен от нея. Умствено обаче се развиваше по-бавно от сестра си. Посещавах децата почти всеки ден и докато Бианка бе обичлива и с готовност даваше да я прегръщат, Отавиано се гърчеше, хленчеше и се бореше да се измъкне от ръцете ми.
	След няколко месеца приповдигнатото настроение на Джироламо — победата срещу Флоренция изглеждаше сигурна, понеже неаполитанската армия бе успяла да блокира снабдителните пътища на врага — се превърна в гняв. Когато настъпи моментът Отавиано да отпразнува първата си Коледа, баща му научи за тайната маневра на Лоренцо.
	Неспособен да обрече хората си на глад, ала и решен да не ги предава на деспотичния папа, Лоренцо съумял някак да избяга от града и обсаждащата го войска. Повече от две седмици яздил сам до Неапол. Там се предал на крал Феранте с една-единствена молба — преди да го екзекутира или да го изпрати в Рим, да обсъди с него съдбата на флорентинците.
	Впечатлен от храбростта и искреното му уважение, кралят заповядал да посрещнат Лоренцо като гост и да го оставят да се разхожда свободно из двореца и околностите му. Феранте вечерял и разговарял с първия гражданин на Флоренция. Двамата обсъждали всичко, освен войната. След няколко седмици, през които го отрупали с внимание и подаръци, ала не му позволили да се застъпи за хората си, Лоренцо се върнал у дома.
	Рискованата му стратегия обаче даде резултат. Флоренция започна да получава храна и в ранната пролет на 1480-а крал Феранте си навлече гнева на папата, свиквайки армията си обратно в Неапол.
	Разгневени от „загубата“ на Флоренция, Джироламо и Сикст насочиха ламтежа си за земи към Романя — хълмистата плодородна провинция на североизток от твърдината на Медичите — Тоскана. Имола не стигаше на Джироламо, който жадуваше да завземе близките градове Фаенца, Пезаро и Форли.
	Машинациите му да сложи ръка върху Фаенца обаче се провалиха, защото крал Феранте заяви ясно, че Неапол ще защитава града на всяка цена. Графът не посмя да нахлуе и в Пезаро, понеже миланците му обещаха война, ако нападне.
	Форли бе особено апетитен, защото управникът му Пино Орделафи тъкмо бе умрял, без да остави пряк наследник, освен болнавия си незаконен четиринайсетгодишен син Синибалдо. Имаше двама здрави братовчеди, готови да претендират за Форли, разбира се, но папата хитро предпочете да подкрепи сина, който едва ли щеше да живее дълго. Синибалдо подписа доброволно документите, превръщащи града му в папски протекторат; умреше ли без наследници, Форли щеше да стане собственост на Църквата.
	В отговор братовчедите Орделафи — Антонио Мария и Франческо — нахлуха във Форли и унищожиха до крак силите на папската марионетка. По време на битката „мистериозна смърт“ застигна прикования вкъщи Синибалдо. Джироламо веднага поведе армия от осемстотин войници към Форли. Малобройната войска на Орделафи нямаше никакъв шанс да се спаси от касапницата. При вестта за наближаващия враг Антонио Мария и Франческо избягаха. На 9 август 1480-а Джироламо обяви Форли за собственост на семейство Риарио. Мечтата му обаче да притежава голям къс от Италия — Тоскана и по-голямата част от Романя — бе зачеркната. Все пак в Палацо Риарио в Рим отпразнувахме новината, че Форли е наш, макар Катерина да остана недоволна от киселите зърна, поднесени й от недодялания й съпруг, вместо желаните хубави чепки грозде.
	Дни след завземането на Форли плодовитата графиня роди втори син, на когото също дадоха име на римски император — Чезаре.

	* * *

	През ноември Катерина получи потискаща вест — мащехата й Бона, винаги милозлива към нея, бе отстранена от власт след безкръвен преврат, осъществен от по-малкия брат на покойния херцог Галеацо — Лудовико с прозвище Ил Моро, Мавъра заради катраненочерната му коса и смуглата кожа.
	Дванайсетгодишният полубрат на Катерина — Джан Галеацо с дългите руси къдрици и деликатни черти, продължаваше да изпада в нервни изблици и да не показва интерес към делата на държавата, която по право трябваше да наследи. От малък той се съпротивляваше срещу опитите на Бона да го образова в това отношение и предпочиташе да се отдава на удоволствия. Катерина предположи с половин уста, че Лудовико навярно ще успее да влее у Джан Галеацо по-сериозно чувство за отговорност към Милано.
	Онези от нас обаче, които бяха дошли с нея от херцогството, знаеха какво всъщност ще се случи. Лудовико посещаваше рядко Галеацо, понеже херцогът се страхуваше да не му открадне владението. Пред хората Лудовико изглеждаше по-добросърдечен от покойния си брат, ала подмолно бе също толкова способен да убива и да мами.
	Седмици наред Катерина тънеше в униние, особено след като изпрати поздравително писмо до Лудовико и му засвидетелства подкрепа. Получи кратък протоколен отговор, че Милано винаги е на нейните услуги.
	Посланието не разсея тревогата й. Лудовико не познаваше добре племенницата си и не изпитваше привързаност към нея. В крайна сметка Ил Моро щеше да покаже на кого е предан… и този някой нямаше да е Катерина.
	Лудовико се оказа първата пробойна в темелите на Кулата.

	* * *

	Изпълнен с неутолима омраза, бащата на невръстните императори — Джироламо — бе обсебен от идеята да лиши Лоренцо от Флоренция. През лятото на 1481-ва графът заяви на Катерина — бременна в петия месец — че е крайно време да го придружи на пътешествие — първо до великолепната Венеция, после в Романя, Имола и Форли, където ще я приветстват новите й поданици. Възможността да пропусне най-горещите римски дни я поблазни и тя веднага заповяда да й ушият нови рокли. Лука сподели, че графът се нуждаел от услугите му. Зарадвах се, че любимият ми ще пътува с нас. Не бях посещавала Венеция и предстоящата експедиция ме въодушеви. Понеже щяхме да отсъстваме дълго, дни наред подготвяхме багажа на Нейно Сиятелство, включително всичко необходимо за очакваното бебе. Предвиждаше се Катерина да роди във Форли, за да предразположи поданиците си с празненствата, отбелязващи появата на новия наследник.
	Две нощи преди отпътуването господарката ми се върна в покоите си доста късно след вечеря насаме със съпруга си. Камериерките се бяха оттеглили, но аз все още бях облечена и не бях изгасила лампите. Седях сама пред пълната с цветя камина и разбърквах картите. Мислех да не ги вземам, но някакъв инстинкт ме бе подтикнал да ги извадя и да ги прибера в пътническия си сандък.
	Чух, че вратата се отваря и погледнах натам — Катерина влезе, свела глава. Изражението й ме накара да попитам:
	— Почитаема? Добре ли сте?
	Тя поклати глава. Оставих картите и се изправих. Устните й бяха свити толкова плътно, че не се виждаха. Бръчици браздяха челото й. Тръгна към мен и мълчаливо протегна ръка — знак да сваля веднага тежките й ръкави.
	Започнах да развързвам единия и докато издърпвах копринената връв от броката, попитах:
	— Нещо ви измъчва, почитаема? Как да ви помогна?
	Смъкнах ръкава, сгънах го, сложих го върху стола и минах от другата страна, за да развържа другия. Катерина въздъхна и отвърна с пресеклив глас:
	— Кучи син! Проклет кучи син!
	Свалих втория ръкав и го оставих върху първия.
	— Съжалявам — прошепнах объркана, но след миг ми хрумна обяснение за избухването й. — О, почитаема, нима графът е отменил пътуването!
	— По-лошо! Трябва да отида — разкриви лице тя. — Но ти, Деа, няма да дойдеш! — добави и закри очи с длани.
	Улових я нежно за китките и разтворих ръцете й.
	— Сигурно има някаква грешка — успокоих я. — Защо да не ми позволи да ви придружа?
	— Той решавал кой да дойде с мен! В свитата ми щяло да има само една придворна от семейство Дела Ровере. Не ми разрешава да водя никого от Милано. Той самият бил избрал най-доверения си секретар, защото ни предстояла „тайна дипломатическа мисия“. Какво ли не му наговорих, ала не склони да размисли. Заплаших го, че няма да тръгна без теб. Отговори ми, че ще ме принуди със сила. — Очите й се напълниха със сълзи. — Страхувам се, Деа! Оставя ли те тук, нещо ужасно ще се случи! Ще умра при раждането, ще ме убият или ще ме нападнат разбойници.
	— Не бойте се! — гласът ми прозвуча толкова уверено, че тя наистина се поуспокои. — Нека първо ви съблека, почитаема. Сигурно ви е много горещо… Виждате ли? Вратът ви е потен.
	Катерина замълча и вдигна ръце, за да й сваля роклята. Махнах й диадемата, разплетох косите й и ги сресах.
	— Джироламо ще се срещне с дожа на Венеция — заговори отново тя. — Крои политически план. Не знам какъв точно, но изглежда развълнуван. — Господарката ми разкриви лице. — Не искам да съм без теб, когато ще раждам!
	Помогнах й да смъкне потната си долна риза и да облече памучна нощница.
	— Ще се справите! — отсякох твърдо, прикривайки разочарованието си от дългата раздяла с Лука. — Вече сте зряла жена, не бива да робувате на глупави суеверия.
	Тя се втренчи в тестето, подредено спретнато върху стола ми.
	— Дали? Да видим какво ще покажат картите.
	Седнахме една до друга пред камината. Разбърках картите и й ги подадох. Тя ги размеси пак, цепи ги и ми ги върна. Вместо да ги оставя, разперих тестето като ветрило с гръб към нея.
	— Изберете една. Само една е достатъчна.
	Тя протегна ръка импулсивно, ала се разколеба в последния момент, преди пръстите й да докоснат картата. Изопна рамене, пое си дъх, издърпа я най-сетне и ми я показа — Обесения мъж.
	Постарах се да запазя хладнокръвие, макар да изтръпнах от страх. Не биваше да забравям, че разговарям с бременна жена с изопнати нерви.
	— Обесения мъж — изрекох безизразно. — Вече сме го виждали. Означава жертва.
	Извърнах глава, неспособна да понеса ужаса в очите й.
	— Ще загине ли някой? Аз ли ще умра?
	— Не знам — отвърнах честно, колкото и да се страхувах за нея. — Помнете обаче, че жертвата винаги носи добро. В крайна сметка от нея произтичат велики неща. — Усмихнах се пресилено. — Кой знае, почитаема, може би жертвата е да ме оставите тук, за да се научите на самоувереност, когато не съм с вас.
	— Така ли мислиш? — попита обнадеждена тя.
	Кимнах. Катерина се успокои и се отпусна изтощена в леглото. Съблякох се, изгасих лампата и легнах до нея.
	Тя беше будна. Прошепна в мрака с гласец на далеч по-малко и несигурно момиче:
	— Деа? Ще ме прегърнеш ли, докато заспя?
	Не беше ме молила да я утешавам така, откакто баща й умря. Тонът й ми припомни деня в катедралата и ужасеното момиче, пред чийто поглед бяха убили баща му.
	— Разбира се — съгласих се нежно.
	Катерина се обърна настрани, с гръб към мен. Обгърнах я през рамо, изпълнена със състрадание. Три минути по-късно за мое облекчение тя започна тихо да похърква.

	* * *

	В деня преди заминаването на графа и графинята всички в Палацо Риарио бяха заети с подготовката на дългото пътешествие. Надвечер успях да отделя едва няколко минути на Лука; срещнахме се в градината и го целунах за сбогом.
	Той поиска да ме види призори, за да остане по-дълго в обятията ми, но аз отказах. Предпочитах прощаването да не се проточва, донякъде, за да си спестя пороя от сълзи.
	Устоях на увещанията му да не бързам и му пожелах безопасно пътуване. Той се разочарова, ала прояви разбиране.
	През нощта не се разплаках, ала спах лошо — будеха ме забравени кошмари, изпълващи ме със злокобни предчувствия. Знаех, че пътуването ще погуби някого — навярно Катерина или дори обичания ми Лука. Смъртта обаче щеше да донесе промяна и неочаквано бъдеще.


>>	XXII

	В отсъствието на Катерина запълвах дните си с игри с малките Отавиано, Бианка и Чезаре в детското крило, както и с кореспонденцията на Катерина — изпращах кратки съобщения, че Нейно Сиятелство пътува и ще отговори на писмата, когато се върне. Леките задачи ми оставяха твърде много време да се безпокоя за Лука и господарката ми.
	Първата вест от тях получих две седмици след отпътуването им.
	* * *

C>
	6 август 1481
	Любима моя,
	Телохранителите на графа четат всяко изпратено писмо; за да не ги отвращавам, ще съкратя любовните излияния. Граф Джироламо ми заръча да ти напомня да не показваш това писмо на никого, а ако някой разпитва накъде пътуваме, да отговаряш, че ще посети новия си град Форли в Романя.
	В момента това не е лъжа. Вчера пристигнахме във Форли. Пътувахме по-дълго от обикновено, защото граф Джироламо не избра главния път през Флоренция, а по-рядко използван маршрут през сърцето на Романя.
	Когато наближихме Форли, земята се ширна равна като тепсия; нищо чудно, че тук отглеждат толкова жито. Минахме край десетки нивя със златна пшеница, почти готова за жътва. Градът е малък и изобщо не прилича на Рим.
	Графинята обаче очарова жителите му. В това отношение оказва безценна помощ на съпруга си, чиито умения да общува са по-скромни. През първата нощ в града избухна пожар в дворцовата кухня. Лоша поличба, твърдят местните. Кой знае дали ще излязат прави?
	Има още много за разказване, но ще отложа пространните разговори до щастливия ден, когато ще се върна при теб и най-сетне ще те прегърна отново.
	Дотогава, любима, оставам твой предан слуга —
@	Лука
C$

	* * *

C>
	8 август 1481
	Скъпа Деа,
	Преди няколко дни пристигнахме във Форли. Земята тук е съвсем равна, но през западния прозорец на замъка се виждат красивите Апенини.
	Градът е малък, ала хората ни посрещнаха радушно. Когато минахме през главните порти, млади мъже, облечени в бяло, размахваха палмови листа, сякаш приветстват Иисус на влизане в Йерусалим. Слънцето вече залязваше и гражданите, стълпили се от двете страни на улиците, държаха свещи. Красота! Носех новата си рокля от брокат със сребърна бродерия, която отразяваше прекрасно светлината от свещите.
	Заведоха ни в църквата „Санта Кроче“. Група местни благородници пренесоха Джироламо от коня му до олтара, където надлежно го благословиха. После, в новия ни дворец, един свещеник отслужи литургия. Едва тогава Джироламо обяви пред присъстващите, че ще ги управлява като „добър баща“ и няма да изисква да му плащат данъци (понеже живеем охолно и без приходи от тях).
	Хората в дворцовия параклис нададоха въодушевени възгласи; новината се разнесе като пожар и тутакси стигна до простолюдието отвън. Одобрителният рев на множеството бе оглушителен; само дъждът от сладкиши, изсипал се от прозорците на замъка, ги поукроти малко.
	После започна балът. Танцувах с часове, а Джироламо седеше и наблюдаваше. Навярно прекалих, защото на другата сутрин бях изтощена и успях да се вдигна от леглото чак по обед. Не знам защо тази бременност ми изцежда силите.
	Форли е приятно място, но не бих живяла постоянно тук. Свикнала съм с удоволствията в големия град и очаквам с нетърпение да видя Венеция. Да се молим Форли да не е последното завоевание на граф Джироламо. Бих предпочела да управлявам по-обширна територия, чиято столица е величествен град.
	Отговори ми веднага. Думите, написани от теб, ще уталожат нервите ми по-добре от всичко друго. Ще нося писмото ти у себе си през цялото пътуване и то ще ме успокоява.
	С най-топли чувства —
@	Катерина, графиня на Имола и Форли
C$

	* * *

	Веднага отговорих на Катерина — разказах й за лудориите на децата й и се оплаках от непоносимата жега в Рим. Насърчих я да вярва, че писмото ми ще я предпазва от опасности „и то наистина ще й помогне“ — дребна лъжа, за да я утеша.
	В отсъствието на господарите си Палацо Риарио не посрещаше гости. Вечерите бяха тихи. Прекарвах ги сама в покоите на Катерина, погълната от блянове по Лука и безуспешни опити да разшифровам дневника на Матео.
	Безпокоеше ме също тайната среща на Джироламо с венецианците. Той несъмнено не би се задоволил с малкия, провинциален Форли и вероятно щеше да поиска военна подкрепа от Венеция, за да осъществи амбициите си.

	* * *

C>
	1 септември 1481
	Любима моя,
	Утре потегляме на едноседмичен път към Венеция. Както винаги Негово Сиятелство ти забранява да споменаваш местоназначението му пред когото и да било.
	От свитата, придружаваща ни от Рим само аз тръгвам с графа. С нас ще пътуват единствено Нейно Сиятелство, архидяконът на Форли — Матео Менги — и Лудовико Орси, съветник от Форли. Никой друг не знае, че заминаваме.
	Негово Сиятелство ме задължи да присъствам на угощението в чест на кмета на града Луфо Нумай, но не съм в настроение за увеселения. Здрав съм, разбира се, ала мисля единствено за теб, защото те обичам повече от всичко на света. Не се страхувай, ще се върна невредим при теб, макар че вероятно ще се видим чак следващата пролет — графинята не се чувстваше добре по време на пътуването. Смята, че няма да издържи тежкия обратен път до Рим, и иска да спре отново във Форли, за да роди тук.
	Обичам те безкрайно! Мисля само за теб и за мига, когато пак ще се прегърнем.
C$

	* * *

C>
	10 септември 1481
	Скъпа Деа,
	Най-сетне! Днес пристигнахме във Венеция. Изтощена съм, но от вълнение не мога да заспя. Пиша ти собственоръчно, излегната на пухено легло, по-разкошно от моето в Рим.
	Не съм виждала подобен град; вярно е, че стои върху морето. За да стигнем до него, оставихме конете и фургоните и се качихме на кораб, украсен с цветни гирлянди и златна драперия. С него стигнахме до Големия канал и двореца на херцога — дожа, както го наричат местните. Едната страна на каменния замък с пищни колонади гледа към улицата, другата — към морето, където водата се плиска в стената му. Не знам как оцеляват тук. Изглежда, сякаш една голяма вълна може да отнесе целия град.
	В двореца ни посрещнаха толкова помпозно и тържествено, както при първото ми влизане в Рим. Дожът чакаше да ни поздрави. Той е изискан и има привлекателна, младежка фигура. Лицето му обаче… уви! Виждала съм само един по-грозен човек — флорентинец, чието име няма да спомена. За да подчертае високото си положение, дожът носи тясна златна шапка с широк, заоблен рог на темето.
	Пътуването ме изтощи; навярно заради друсането в каретата детето в корема ми тежи ужасно и ме изморява повече от всякога. Утре Джироламо има важна среща, а мен ще ме забавляват градските аристократки. Надявам се да видя църквата „Сан Марко“ и площада край нея, който не е свързан с града, а се издига самотен сред морето.
	Всички сгради са красиви, ала не могат да се сравняват с кардиналските дворци в Рим. Най-прелестна е играта на светлината по водата; тя придава на улиците меко, мечтателно сияние — особено по здрач, когато бледият камък отразява залеза, къпещ Венеция в златисторозово сияние.
	Моля те, отговори ми веднага. Измъчват ме мрачни предчувствия и едно писмо от теб ще ми вдъхне увереност. Липсва ми компанията ти.
	Трябва да заспивам вече.
@	С най-топли чувства — Катерина, графиня на Имола и Форли
	П. П. — Джироламо настоява да ти напомня да не показваш това писмо на никого, иначе ще те застигне смъртно наказание. И, разбира се, поинтересува ли се някой, отговаряй му, че сме в Романя. Не споменавай Венеция.
C$

	* * *

	Самотните седмици отминаваха, разнообразени от любовните писма на Лука, които усамотена препрочитах отново и отново.
C>
	Любима моя, как копнея за теб…
C$
	Макар и топли, писмата му бяха кратки и не съдържаха пространни описания на Венеция. Неслучайно — граф Джироламо го затрупваше с работа, което значеше, че Негово Сиятелство подготвя съглашение с града над морето. Несъмнено назряваше война.

	* * *

C>
	28 септември 1481
	Скъпа Деа,
	Пак сме във Форли. Уважението и добронамереността, показани ни от местните, сега са се превърнали в недоверие и смут.
	Колкото до Венеция: твърде изморена съм да опиша всичко; ще ти разкажа, когато те видя отново… ако те видя отново. Достатъчно е да спомена, че Джироламо получи щедри награди и привилегии, както и ключа за града. Трудно е да напуснеш един великолепен град и да се върнеш във Форли, ала делата на Джироламо с венецианците бяха доведени до задоволителен край. Не съм виждала съпруга си толкова радостен.
	Междувременно съм изправена пред проблема с Форли. Честно казано, нямам сили да пътувам; детето в мен явно е решило да изцеди живеца ми и съм склонна да остана да родя тук.
	С графа обаче не се чувстваме в безопасност. В деня, преди да влезем отново в града, ни пресрещна пратеник на кмета Луфо Нумай и ни предупреди да внимаваме. Изглежда, неколцина негодници възнамерявали да ни убият, щом минем през градските порти.
	Джироламо се разяри. Поиска да залови и да подложи на мъчения убийците, после да ги екзекутира пред очите на цялото гражданство. Едва успях да го убедя, че моментът не е подходящ за назидателни наказания, защото още не сме завоювали сърцата на хората. По мое настояване графът обяви, че вече няма да събира данък за храната и виното.
	Вътрешно обаче съпругът ми продължава да кипи от гняв — подозира, че Лоренцо деи Медичи стои зад заговора, и иска да напусне веднага Форли. Аз не споделям желанието му. Ще родя след по-малко от шест седмици, а през цялото време на бременността се чувствах зле. Ще се опитам да го убедя да останем тук и да ти позволи незабавно да дойдеш, за да ми помагаш при раждането. Иначе не знам какво ще се случи. Страхувам се, моли се за мен — Катерина, графиня на Имола и Форли.
C$


	* * *

	Вестта за планираното убийство ме изпълни с боязън; картите бяха предизвестили, че ще се пролее невинна кръв. Притеснявах се и за здравето на Катерина; ако изключим сутрешното гадене в началото на бременността, досега никога не се бе чувствала зле, когато носи дете.
	През следващите две седмици не получих писма. После, в една студена дъждовна вечер в началото на ноември, пристигна пратеник. Потропал на кухненската врата и изпратил прислужницата да ме доведе, защото „случаят бил спешен и касаел господарката ми“.
	Слязох тичешком по стълбите и влетях в приемната, където чакаше пратеникът, стиснал наквасената си червена вълнена шапка в ръце. Беше Лука — от подгизналата му мантия се стичаха капки по килима, мократа му коса висеше на кичури, помургавялото му от слънцето лице изглеждаше изпито от изтощение. Извиках от радост и се втурнах към него. Прегърнахме се кратко и той се отдръпна със сериозно изражение.
	— Повиках лекаря на Нейно Сиятелство и акушерка. Графинята ще пристигне след около час — обясни ми. — Подготви покоите й. Набави всичко необходимо — топла вода, кърпи…
	— Ражда ли? — ахнах.
	— Според нея раждането не е започнало, но изпитва толкова силни болки, че проплаква от време навреме — отвърна мрачно Лука.
	Наложи се да потуша радостта от срещата с любимия. Извиках Марта и двете покрихме леглото с няколко стари одеяла. Лука донесе родилния стол от килера и голям железен чайник от кухнята. С Марта стъкнахме камината и напълнихме с вода каната и бокала върху нощната масичка.
	Докато камериерката довършваше подготовката, излязох от стаята да говоря с Лука.
	Сплетох пръсти в неговите и прошепнах:
	— Катерина ми писа, че се чувства зле и иска да роди във Форли? Какво се случи?
	Лицето ми притъмня.
	— Граф Джироламо реши, че ще го убият, ако остане. Беше ясно, че графинята не е в състояние да пътува, но той й заповяда да тръгне. До средата на пътя язди муле, после болките станаха нетърпими. Понеже не можеше да седи, я сложихме на носилка, но и това не подобри положението. — Поклати глава. — Моля се да оживее и да не изгуби бебето.
	— Кучи син! — процедих през зъби с просълзени очи.
	— Графът се страхуваше и за нея — отвърна Лука. — Мислеше, че ако остане, и тя, и детето ще умрат. По време на пътуването се опитваше да се грижи за нея, но познаваш графинята… Прие заповедта му като предизвикателство и стискаше зъби, без да се оплаква. С него яздехме от двете й страни. Когато прекосихме Апенините, вече бе побеляла и трепереше. Ден по-късно простена и се свлече от седлото. Щеше да падне, ако Джироламо не я бе подхванал.
	Онемях. Прегърнахме се и Лука ми заразказва шепнешком за пътешествието — как дожът обявил Джироламо за почетен гражданин на Венеция и му обещал военна подкрепа срещу Флоренция, ако му помогне да завоюва Ферара.
	Не след дълго дебелият, беловлас лекар пристигна, придружен от по-млада акушерка. Въведохме ги в покоите на Катерина. Мина час. Заради дъжда и затворените прозорци не чухме тропота на копита пред Палацо Риарио, ала далечна врата се затръшна долу и аз се втурнах към стълбищната площадка на третия етаж.
	В преддверието отекна грубият бас на Джироламо в съпровод с други развълнувани гласове. Изтичах до площадката на втория етаж и спрях.
	Джироламо се качваше по стълбите. И той като Лука бе мокър до кости — от мантията и шапката му се стичаха вади, лицето му изразяваше мрачна, необичайна решимост. Прескачаше стълбите по две, сподирян от група подгизнали пътници, които подтичваха след него. В грамадните му ръце лежеше Катерина — безжизнена, със затворени очи и посивели устни.
	Потиснах порива да се втурна към нея и отстъпих настрани, за да не препречвам пътя на графа. Хукнах след него към третия етаж и стигнах точно когато оставяше Катерина върху леглото. Тя трепереше, коремът й бе подут до пръсване, както и стъпалата, глезените и лицето.
	— Почитаема — прошепнах. — Аз съм… Деа. Вече сте у дома.
	Очите й трепнаха и се отвориха леко.
	— Деа — отрони тя и немощно ме улови за китката, за да ме придърпа по-наблизо. — Ти ли си наистина?
	— Да — потвърдих. — И всичко ще бъде наред.
	Тя въздъхна с облекчение и пак затвори очи. След миг обаче разкриви лице, впи пръсти в ребрата си и от устните й се изтръгна плачевно глух смях.
	— Обича да рита — потърка мястото. — Не дава мира на майка си. Май прилича на нея.
	Думите я изтощиха и тя мълча, докато събличах мокрите й дрехи и чехли. Под корсажа й открих вързоп с писма — моите. Доплака ми се — как можах да я изоставя. Преглътнах сълзите и вината и с овладян глас поисках чиста долна риза. Щом я облякох, лекарят ме избута с лакът.
	— Трябва да прегледам Нейно Сиятелство — обяви помпозно той, отпъждайки всички настрани от леглото.
	Освен лекаря в стаята бяхме останали малцина — Катерина, съпругът й, акушерката и аз. Тримата проследихме с поглед как докторът притиска ухо към гърдите на графинята, за да преслуша сърцето й, слага длан върху челото й, опипва корема й и повдига чаршафите, за да прегледа интимните й части.
	Когато подаде глава изпод тях, Джироламо го попита нетърпеливо:
	— Е? Ражда ли?
	Изражението на лекаря едва ли му вдъхна увереност.
	— Няма признаци за болест. Раждането е започнало, предполагам.
	Всички се втренчихме в леглото, откъдето с огромно усилие Катерина прошепна:
	— Не искам лекар. Само акушерка.
	— Нейно Сиятелство няма треска, но вероятно не е на себе си — възрази докторът с учтиво високомерие.
	Акушерката — стройна жена, очевидно недоверчива към лекаря — се поклони на Джироламо.
	— Ваше Сиятелство, позволете да прегледам съпругата ви.
	Пренебрегвайки смръщените вежди на лекаря, графът се обърна към нея с бледа надежда и кимна.
	— Ще благоволят ли мъжете да ни оставят насаме… — помоли вежливо тя.
	Най-вероятно бе съпруга или дъщеря на търговец — прилично облечена, с обветрено лице, ала с все още приятни черти; имаше деликатни ръце и възкъсо изрязани нокти.
	Джироламо улови за лакътя явно раздразнения доктор, изведе го в коридора и затвори вратата.
	Акушерката се обърна към мен.
	— Ще ми държите ли лампата, почитаема, за да виждам по-добре?
	Послушах я охотно, готова да помогна.
	Акушерката се надвеси над Катерина.
	— Ваше Сиятелство, казвам се Флора. Ще направя всичко възможно детето ви да се появи невредимо на белия свят. Първо обаче трябва да ви прегледам. Ще ви предупредя кога ще ви заболи.
	Катерина отвори очи, за да я изслуша, и кимна в знак на съгласие. Сръчните пръсти на Флора опипаха внимателно корема й; вълненият плат около кръста на Катерина се раздвижи внезапно и акушерката се засмя.
	— Детето ви е силно, почитаема. Рита по вратата и иска да излезе. От колко месеца го носите?
	— Почти десет, мисля — прошепна Катерина.
	— Не бойте се, почитаема. Има начин да се справим с поспаланковците. — Флора повдигна вълнената риза на господарката ми и ми даде знак да вдигна лампата по-високо; разтвори белите бедра на графинята, пъхна възглавница под хълбоците й и заговори с успокоителен тон: — Сега съберете смелост. Ще внимавам много, но трябва да опипам отвътре, за да проверя как е застанало детето. По-лесно ще е, ако свиете колене.
	Катерина се подчини и дона Флора отвори буркан с уханен мехлем. Намаза грижливо ръцете си, наведе се да погледне между краката на графинята и ми махна да приближа още повече лампата.
	Пръстите й заработиха ловко и умело.
	— Сега се подгответе за болка.
	Господарката ми стисна очи. Бавният, грижлив преглед отне дълги, мъчителни минути; Катерина простенваше и пак стисваше зъби.
	С ръка в утробата й Флора обясни:
	— Водите ви не са изтекли, но бебето се е смъкнало. За съжаление главата му не е надолу, както се полага. Иска да излезе с краката напред. Щом изтекат водите, ще се опитам да го обърна. Дори да не успея, уверявам ви, че съм израждала десетки обърнати бебета. Просто ще бъде по-трудно за всички. Ако сте готова, Ваше Сиятелство, ще ви помогна да започнем.
	Пореден спазъм разкриви лицето на Катерина и тя изохка:
	— Побързай!
	Флора се залови за работа. Сложи чайника над огъня и щом водата завря, донесе билки от голямата си черна торба, оставена в ъгъла на стаята. Пусна билките в една чаша и ги попари с врялата вода.
	Катерина изпи бавно отварата. Акушерката взе чашата и двете помогнахме на родилката да легне отново и да разтвори крака.
	— Пак ще ви заболи — предупреди я тя.
	Наистина болеше, Флора пъхна пръсти в утробата на графинята и описа рязко кръгово движение. Катерина изпищя, Флора повтори процедурата още два пъти и приготви нова отвара. Когато я изпи, господарката ми очевидно се унесе и не изпитваше толкова силна болка.
	— Сега ще походим — обяви бодро акушерката.
	Двете вдигнахме Катерина от леглото. Тя ни обгърна през раменете и успя да стигне до френските прозорци. После се върна до леглото, спирайки на няколко пъти, превита от по-силни контракции.
	— Ще легна пак. Не мога да ходя повече — отрони.
	— Още веднъж — настоя Флора.
	Упорството й бе възнаградено. След две стъпки към прозорците Катерина спря рязко.
	— Нещо се стича по крака ми! — възкликна тя, ококорила очи.
	Акушерката коленичи и надникна под ризата й.
	— Водите ви изтекоха, почитаема — обяви усмихната. — Сега ще обърна бебето. Обратно в леглото! Започва най-трудната част.
	Катерина легна отново, разтвори крака и сви колене. Вдигнах лампата и с решително изражение Флора пъхна цялата си длан в господарката ми. Тя прехапа устни и краката й се вцепениха. Свила чело и уста, акушерката се мъчеше да помести нероденото дете. След няколко опита вдигна глава към мен.
	— Сварете още една чаша чай. По-силен… — Обърна се към Катерина: — Съжалявам, Ваше Сиятелство, но се налага да работя с две ръце. Ще се погрижим да не ви боли толкова.
	За да разведри Катерина, Флора я заразпитва за другите й деца. Наблюдавах как постепенно зениците на графинята се разширяват, докато очите й станаха по-скоро черни, отколкото сини. След няколко минути акушерката кимна:
	— Добре, почитаема. Заболи ли ви, издишвайте с всичка сила.
	Незнайно как пъхна и втората си ръка и дланите й описаха полукръг. Катерина изпищя. Запъхтяна, Флора повтори движението няколко пъти. Катерина пищеше страдалчески.
	Най-сетне акушерката извади ръцете си от нея.
	— Мисля, че главата на бебето застана, както трябва, почитаема. Време е пак да походим.
	Тръгнахме. Този път господарката ми усети истински родилни болки. Окуражени, цяла нощ крачихме напред-назад и спирахме само когато господарката ми нямаше сили да направи нито стъпка повече.
	Призори тя вече не можеше дори да седи. Имаше три деца, но никога не бе раждала повече от шест часа. Сега бяха минали над дванайсет, а главичката на бебето още не се показваше. По-лошо — то не помръдваше.
	— Аз съм се родила трудно. Не бой се, Деа — успокои ме задъхана тя. — Детето просто показва, че духът му е неумолим като майчиния.
	Дори спокойната Флора обаче изглеждаше разтревожена. Пореден преглед донесе на графинята нови болки, но не и добри новини. Главата на детето не се подаваше, защото едната му ръка бе сгъната, все едно да закрие лицето му. С мрачно изражение Флора призна, че Майката Природа е създала женското тяло така, че да пропусне глава, ала не и глава, и ръка едновременно. Сложих длан върху рамото на Катерина и тя я стисна.
	— Какво може да се направи? — попитах, за да й спестя усилието да говори.
	Флора се поколеба.
	— Трябва да хвана ръката на детето и да я избутам навътре, за да застане до тялото му. Ще бъде много болезнено. Възможно е да счупя ръката или по-лошо — да нараня Нейно Сиятелство и да предизвикам кръвоизлив. Наложително е обаче да действаме веднага — бебето се нуждае от въздух.
	— Отредени са му велики дела — прошепна Катерина. — Усещам го със сърцето си. — Обърна бледото си, потно лице към мен. — Гледай да оцелее, дори аз да не успея.
	— Ще оцелее — отвърнах с одрезгавял глас. — Вие също, почитаема.
	— Първо ще ви сваря чай — намеси се Флора.
	Извади друга смес — блед прах — от черната си торба. Разбърка го с гореща вода от чайника и го подаде на Катерина.
	Графинята разкриви лице, но храбро отметна глава и изгълта цялата чаша. След двайсет минути главата й клюмна, а зениците й се смалиха колкото песъчинки. През това време изтърпя девет контракции. Бебето отчаяно се опитваше да излезе, но темето му не се подаваше.
	— Унасяте се в дрямка — надвеси се Флора над Катерина. — Постарайте се да се отпуснете. Ще ви кажа кога да ми помогнете.
	Клекнах до леглото и улових ръката на господарката си, приближила лице до нейното. Утринната светлина струеше в стаята и акушерката вече нямаше нужда от лампа. Цялото ми внимание бе съсредоточено върху Катерина.
	Флора вкопа крака в пода и се намести между краката на господарката ми. Деликатните й пръсти пак се плъзнаха в нея и дланта й си проправи път към бебето. Катерина се сепна и застина, макар акушерката да се стараеше да не й причинява излишна болка. Забелязах как лицето на Флора се изопва и устните й се присвиват, когато напипа детето.
	— Ето го темето — каза с уверен глас тя и ръката й се раздвижи отново. — И ръчичката. Подгответе се, почитаема.
	С победоносно светнал поглед акушерката тласна детето надълбоко в утробата на Катерина. Тя изкрещя с цяло гърло, свитите й крака се сгърчиха и удариха Флора. Мъчението продължи цяла безкрайна минута. Най-сетне акушерката се отдръпна бавно и Катерина отпусна тяло със звучна въздишка. След миг обаче стисна зъби и извика отново. Контракцията стихна и тя се изправи, подпряна на лакти.
	— Излиза! — ахна, разширила очи. — Излиза най-после!
	С Флора вдигнахме Катерина от леглото и я повлякохме към родилния стол. Последваха още няколко силни контракции. Хванах господарката си за раменете, а Флора коленичи в краката й. Накрая Катерина сграбчи дръжките на стола, напъна с ужасяващо зачервено лице и нададе гърлен крясък, който отекна през източното крило на двореца.
	Чух влажно пльокване, надникнах над раменете и скута на Катерина и видях нещо дребно и жълто да пада в очаквателно протегнатите ръце на Флора.
	— Момиче! — възкликна възторжено Флора.
	Почисти нежно с пръст устата и сплесканото носле на бебето и нареди да й донеса леген и топла вода. Веднага дотичах с необходимото и коленичих до нея. Бях виждала новородени и не се изненадах, че главата на детето е покрита с тънък слой бледожълта мазнина и нишки тъмна кръв; не се разочаровах и когато Флора изми нечистотията и разкри алено, безформено лице с цепки вместо очи и посиняло чело. Обезпокои ме тъмносиният цвят на брадичката, устата и върховете на пръстите му.
	Флора също се разтревожи. Не продължи да почиства бебето, за да го подаде на майката, а го обърна с главата надолу и го потупа по гърба. Ръчичките на детето трепнаха, но то не направи опит да поеме глътка въздух. Катерина се надигна внезапно, протегна длани и заповяда:
	— Дайте ми я!
	Флора не я послуша. Пак потупа бебето по гърба. Този път то изкашля бучица мазнина и засъхнала кръв. С Катерина го чухме да вдишва и се усмихнахме. Флора поиска влажна кърпа и пелена. Изпълних веднага нареждането. Не след дълго чистото и спретнато повито дете се озова в ръцете на изтощената си, но грейнала от щастие майка.
	— Ще те кръстя Галеаца Мария — прошепна тя с глас, в който се долавяше искрена обич. — И ще те науча как да станеш владетел и воин като баща ми.
	Целуна дъщеря си по лицето и я залюля нежно. Гордо усмихната, Флора внимателно прегледа и почисти Катерина и мръсотията под родилния стол. Аз също се усмихвах широко, докато смъквах изцапаните чаршафи от леглото. Когато го подготвих за майката и детето, с Флора застанахме от двете страни на Катерина. Преди да успеем да я вдигнем, тя ни погледна с разширени очи.
	— Мускулите й се гърчат! Усещам ги през пелената!
	Погледнах към бебето. Отчаяно гъргорене се изтръгна от тъмносините му устнички.
	— Трябва й въздух! — Флора грабна детето.
	Почисти устата и носа му с пръст, застана пред камината и пак го обърна. С едната си ръка го придържаше нежно под корема, с другата го потупваше по гърба. То обаче не си пое дъх. Флора разви пелената, хвана го за глезените и го провеси с главата надолу пред топлата камина. Тупна го пак по гърба и едното му краче се изхлузи от дланта й — увисна надолу и се сви в коляното, образувайки почти съвършена четворка.
	Обесения мъж.
	Флора улови изплъзналия се крак и пак плесна бебето по гърба. То издаде задавен агонизиращ звук, който накара Катерина да се изправи рязко.
	— Не умирай! — изкрещя тя. — Да не си посмяла да умреш!
	Флора тупна за последен път гръбчето на детето. В последвалата дълбока тишина раменете й се отпуснаха внезапно и главата й се наклони към огъня.
	— Не! — извика Катерина. — Дай ми я!
	Дращейки въздуха, тя се опита да стане на крака. Взех бързо детето от застиналата Флора, увих го в пелената и го подадох на майка му. Тя се отпусна назад, прегърнала дъщеря си. Личицето й изглеждаше спокойно, но сините й устни бяха зейнали; Катерина ги затвори и тя сякаш заспа.
	— Махни я оттук! — извика тя с глас, натежал от мъка. — Не искам да я виждам повече! Тя уби бебето ми! Уби моята Галеаца!


>>	XXIII

	През онзи ден Катерина отказа да яде и пие.
	— Каква жестокост! — поклати горчиво глава. — Що за Бог краде бебета от ръцете на майките им?
	— Същият, благодарение на когото се раждат — отвърнах нежно.
	Не я обвиних, че задава подобен въпрос; питах се същото, когато загубих Матео.
	Придърпах един стол до леглото й и седнах до нея.
	— Помните ли каква карта избрахте, преди да тръгнете към Венеция?
	Тя не ме погледна.
	— Обесения мъж — продължих тихо. — Жертва. Помните ли какво ви казах? Предстои нещо лошо…
	— Не ме предупреди, че ще е толкова ужасно — прекъсна ме Катерина.
	— Не знаех какво точно ще се случи, почитаема. Казах ви обаче, че от него ще произлезе нещо добро.
	— От смъртта на детето ми? — Тя най-сетне се обърна към мен, изпълнена с немощен гняв. — Какво добро може да излезе от една толкова покъртителна трагедия?
	Поех си дълбоко дъх да отговоря, но Катерина заговори бързо:
	— Опитах се да бъда смела, както ми каза, Деа. Опитах се да съм загрижена за хората. Това дете… малката ми Галеаца — преглътна ридание — риташе по-силно от всичките ми други деца. Мислех я за момче и бях сигурна, че ще стане велик воин. Шепнех й за предците й — за дядо й, миланския херцог, за рода Риарио и как ще я посветя лично във военните изкуства. Как няма да се страхува никога и от нищо, как ще прослави фамилиите Сфорца и Риарио… — По бузите й се стекоха неми сълзи. — Бях щастлива… обиквах я. Но какъв е смисълът? Тя пое първата си глътка въздух и умря. Бори се храбро да влезе в света… и я победиха.
	Катерина разкриви лице в непосилен опит да овладее мъката си; най-сетне упоритата й гордост надделя и чертите й застинаха в горчива маска.
	Наблюдавах ужасното преобразяване, уплашена, че смъртта на малката Галеаца ще вледени още повече сърцето на майка й. Внезапно мъглявите ми мисли се проясниха. Не чух вътрешен глас, не изпитах неестествени усещания, ала разбрах, че съдбата ме е събрала с Катерина в този страховит момент, и проумях какво трябва да направя.
	Станах от стола.
	— С ваше позволение, почитаема… Бих искала да донеса картите.
	Тя сви рамене.
	— Защо? За да ми кажеш, че предстоят нови мъки? Вече знам как ще свърша. В Кулата, като баща ми. Земното ми владение, каквото и да е то, ще се срути върху мен.
	Не ми забрани обаче да отида в килера и да извадя от сандъка си тестето, увито в черна коприна. Седнах отново, развих вързопа и разстлах коприната върху леглото до Катерина. Подадох й позлатените карти.
	— Разбъркайте ги, почитаема, както пожелаете.
	Тя се надигна и с видима неохота раздели тестето на четири купчини.
	Помолих я да обърне една по една горните карти от всяка купчина. Първата се оказа Краля на бокалите — дадох й знак да почака, преди да разкрие останалите.
	— Това е бъдещето, произтичащо от Обесения мъж — обясних, вслушвайки се в думите, които излизаха от устата ми, сякаш ги изрича друг. — Вижте! — посочих й красивия мъж, яхнал златен кон; в ръцете си държеше гравиран златен бокал.
	Катерина се втренчи мрачно в картината; ако имаше сили, би запратила картите на пода.
	Заговорих бързо и успокоително:
	— Това е истински мъж, почитаема. Ще дойде при вас, ще ви поднесе дарове и нещо повече. Бокалът побира чувства — тъга или радост, любов или омраза. Още не съм сигурна какво носи благодетелят, но знам, че ще е съюзник.
	Катерина сви рамене, ала в очите й заискри бегло любопитство.
	— Кога ще дойде?
	Взрях се в картата; щяха да минат години, преди мъжът да се появи от плът и кръв.
	— След време… — отвърнах. — Ще разбера повече, когато видя следващите три карти.
	Катерина обърна втората. На бял фон, заобиколени от зелени лозя и цветя, една над друга стояха две високи чаши — даровете, които Краля на бокалите щеше да донесе. Бяха пълни догоре със смарагдова течност, а между тях имаше бяло знаме с надпис: „Любов моя“.
	Въпреки ужаса, преживян преди ден, успях да се усмихна леко.
	— Прочетохте надписа, нали, почитаема? Картата символизира любов и плодовитост. Любов между мъж и жена — уточних и добавих с искрена ведрост: — Не преувеличавам, Ваше Сиятелство. Картите говорят ясно, че истинската ви любов, Краля на бокалите, ще дойде при вас.
	Погледнах към Катерина, която се взираше в Двата бокала. Челото й бе сбърчено и дишаше тежко, сякаш се опитваше да преглътне напиращи сълзи; в очите й обаче се четеше и копнеж. С треперливи пръсти тя обърна третата карта.
	На златен фон млад воин в пълно снаряжение — с щит, с алебарда — яздеше бял жребец. Щитът бе свален — Краля на сабите не воюваше, а със задоволство си припомняше предишните победи. Картите бяха разположени така, че Краля на сабите и Краля на бокалите се взираха един в друг през Двете чаши.
	— Бащата — посочих воина — и синът — посочих младия мъж в доспехи и гласът ми секна от удивление. — Вашият син, почитаема. Велик и храбър воин. Стига само да разтворите сърцето си…
	— Не би ме излъгала — отрони Катерина.
	Улових влажната й длан и я погледнах в очите.
	— Никога не съм ви заблуждавала. А и вие разбъркахте картите, не аз.
	— Сега ми е трудно да повярвам, че съдбата ще прояви благоволение. Баща ми и бебето ми си отидоха, прогониха Бона, изгубих Милано… — Катерина погледна недоверчиво последната карта. — Ами ако е Кулата, Обесения мъж или нещо още по-лошо?
	Пръстите й се поколебаха над картата, преди да я обърнат. Тя видя шестте кръстосани златни скиптъра и повдигна въпросително вежди.
	— Победа — усмихнах се с облекчение. — Победа, почитаема! Детето ще е могъщо и ще жъне успехи. Ще се прочуе из целия свят.
	Тя ме измери с изпитателен поглед и очевидно се убеди в искреността ми, защото челото й се изглади. Тъгата в очите й се разсея донякъде.
	— Жадна съм — каза тя. — И още изпитвам болка. Бих искала обаче да се изкъпя, преди да изпия билките на акушерката.

	* * *

	През пролетта на 1482-ра папската армия и Венеция започнаха война срещу Неапол и Ферара. Папа Сикст заповяда войските, воювали с неаполския крал срещу Лоренцо, да се върнат веднага в Рим, за да засвидетелстват предаността си към него. Семейство Орсини се подчиниха, но могъщият клан Колона се съюзи с Неапол ведно с Флоренция, Урбино, Мантуа, Болоня, Фаенца и — за изненада на Катерина — Милано под командването на чичо й Лудовико. Връзката на графинята с Милано бе изтъняла съвсем, както и ползата й за фамилия Риарио. Чичото и племенницата бяха почти непознати и не таяха топли чувства, които да гарантират семейна преданост.
	В отговор Неапол изпрати многочислена армия на север към Рим — толкова бързо, че Джироламо не успя да поведе отрядите си към Флоренция, а бе принуден да се сражава за папските територии в опасна близост до древните римски стени.
	Отначало той удържа победа срещу неаполитанците — докато Лоренцо деи Медичи не нападна прозорливо Форли и не проби защитата на града. Оказа се, че е предвидил правилно действията на врага. Джироламо веднага изпрати войници — макар да не бе в положение да разделя силите си — към Форли, загрижен да не изгуби малкото си владение.
	През декември 1482-ра зимата прекрати временно битките и неспокойният, мрачен Джироламо се върна у дома при съпругата си. Възползвайки се от значителното си предимство, Неапол, Флоренция и Милано обявиха, че възнамеряват да повдигнат срещу Сикст обвинения в редица престъпления, включително убийството на брата на Лоренцо.
	Сикст не бе в състояние да опровергае повечето обвинения, а за заговора срещу Медичите имаше твърде много свидетели. Притиснат, Негово Светейшество се съгласи да сключи примирие, зачерквайки надеждите си да осигури власт и стабилност на сина си Джироламо.
	През цялото време Катерина се въздържаше от любовни връзки и се посвети на децата си. Отначало се чувстваше неловко край тях и те — край нея, защото не се познаваха добре. Постепенно обаче упорството й бе възнаградено — спечели ги с необузданото си въображение и способността си да измисля интересни игри. Често посещаваше и Сикст, чието здраве се бе влошило, и се срещаше с кардинал Дела Ровере — избран от папата за негов наследник.

	* * *

	Лето господне 1484-то започна със злокобни поличби — астролозите предупреждаваха, че разположението на звездите и планетите вещае бедствия, войни и смърт на влиятелни личности. Не след дълго Сикст претърпя удар и дясната страна на лицето му се парализира. Говореше завалено и не можеше да преглъща твърда храна; подаграта му причиняваше такива болки, че не успяваше да направи и една крачка без чужда помощ. Разнасяха го с носилка из Ватикана.
	Катерина започна да го посещава още по-често; старецът я обожаваше не само заради красотата й, но и защото умееше да го разсмива със забавни истории. Винаги ведра, тя го заразяваше с доброто си настроение и му помагаше да надмогне физическото страдание. Кардинал Джулиано дела Ровере често се присъединяваше към тях. Най-сетне проумях защо Катерина поддържа толкова упорито приятелството си с кардинала, особено сега, когато не можеше да разчита на политическа подкрепа от страна на Милано.

	* * *

	Веднъж, в началото на пролетта, Катерина се срещна отново с Негово Светейшество в един необичайно студен следобед. През онзи ден графинята изглеждаше бледа, отказа да обядва, а стомахът й не понесе закуската. И двете подозирахме, че е бременна, ала бе твърде рано да сме сигурни. Когато влезе в приемната на папата обаче, радостта и бодростта й изглеждаха искрени.
	Сикст седеше на внушителен стол с висока облегалка, тапициран допълнително, за да облекчи изтерзаните му от болка кости. Грамадните му боси стъпала — стряскащо виолетови и гротескно подути — лежаха върху табуретка с две пухени възглавници. Табуретката стоеше пред пламтящата камина, която сгряваше непоносимо стаята. Негово Светейшество обаче трепереше, макар и загърнат в тежки кожи. Тронът нямаше ръкохватки, за да не заклещи огромното му туловище, провиснало от двете страни на седалката. Проницателността в очите му бе изчезнала, заменена от мътно, тревожно безсилие. Кардинал дела Ровере седеше срещу него. Изправи се, когато влязохме.
	— Скъпа Катерина! — изломоти папата.
	Винаги придружавах графинята във Ватикана, но Сикст ме смяташе за прислужница, а не за член на семейството, и пренебрегваше присъствието ми.
	Катерина коленичи до него — там, където би трябвало да се намира ръкохватката на стола.
	— Няма да ви моля да целуна чехъла ви, Отче — каза тя.
	Разкривената ръка на Сикст се появи надлежно изпод кожите, та графинята да целуне златния пръстен на Свети Петър.
	— Вечните формалности. Никога ли няма да ме наречеш „чичо Франческо“? — промърмори с въздишка папата.
	Катерина се изправи грациозно и целуна месестите му бузи.
	— Наричам ви Отче, защото ви обичам като баща, и „Светейшество“, за да изразя уважението си към вас и службата ви.
	Сикст се усмихна доволно. Усмивка озари и лицето на кардинал Дела Ровере, който прегърна Катерина като сродница и я целуна вежливо по бузите.
	— Да остана ли? — обърна се любезно към Сикст, подсказвайки, че е дошъл за приятелски, а не за политически разговор.
	— Разбира се, разбира се — отвърна папата. — Винаги се радвам да виждам роднини. Заради проклетата подагра напоследък нямам други занимания. — Изгледа смръщено лъсналите си червени стъпала. — Ще ми се да ги отрежа; толкова болят, че не понасям допира дори на най-тънък памук. — Вдигна глава към Катерина и кардинала и им махна нетърпеливо. — Седнете, седнете! Формалностите са излишни. Та аз съм бос! Седни и ми разкажи нещо, Катерина.
	Дела Ровере й придърпа втори стол до папата и се настани на своя пред камината. Оттеглих се дискретно до вратата, наясно, че предложението не се отнася за мен, и наблюдавах групата от разстояние.
	Катерина подхвана оживен монолог за децата си — внуците на Сикст. Бианка вече бе на шест, разсъдлива и умела в писмото и четмото; най-доброто, което можеше да се каже за Отавиано бе, че е на пет и прилича досущ на баща си. Четиригодишният Чезаре обожаваше ловните кучета на майка си и обичаше да си играе с тях.
	Негово Светейшество попиваше жадно думите на графинята, ала когато тя спомена войната срещу семейство Колона и колко се надява Джироламо да победи и да остане невредим, изражението му помръкна.
	— Проклети да са! — прекъсна я той и жълтеникавите му очи се присвиха. — Колона са предатели. Заслужават единствено да ги отлъчат от Църквата!
	В същия момент на прага до мен се появи очарователно момиченце — изглеждаше най-много петгодишна, красива като кукла. Дълги, съвършено оформени руси къдрици се стелеха по раменете й; носеше рокличка от светлосин брокат. Ръчичките й едва удържаха голяма плетена кошница с изящни виолетови ириси.
	Всички се обърнаха към нея и тя изпълни грациозен реверанс; изправи се и попита с отчетлив, сладък глас:
	— Ваше Светейшество, може ли да вляза? Чух, че сте болен, и ви донесох цветя.
	Очарован, Сикст плесна с ръце.
	— Ела, дете! Колко си красива!
	Момиченцето пристъпи срамежливо напред и спря пред подутите ходила на папата. Засмян, той й протегна длан. Тя остана права, защото другояче не можеше да целуне пръстена, ала веднага след това отстъпи крачка назад и коленичи.
	— Стани, дете, стани! Познавам те, разбира се, но съм забравил името ти.
	— Лукреция — изрече дълбок мъжки глас откъм вратата.
	Родриго Борджия влезе и първо срещна погледа на Дела Ровере, после очите му се насочиха към Катерина с известна заплашителност.
	— Простете, ако ви е обидила, Ваше Светейшество, ала се разтревожи много, че не се чувствате добре, и пожела да ви разведри.
	Дланите на Борджия лежаха върху раменете на две момчета, застанали пред него. По-голямото изглеждаше забележимо по-високо и очевидно щеше да стане красив мъж — изправило гръб, гледаше възрастните в очите, ала почтително. Второто не се отличаваше с толкова привлекателна външност и не поглеждаше към никого, а криеше лице в алената роба на баща си. И двете деца имаха тъмна коса и очи като кардинала.
	— Прекрасна е! — отвърна Сикст и махна на Лукреция да се изправи; пристъпих към нея да взема кошницата и я оставих на видно място върху масата до папата. — А момчетата са…?
	— Хуан. — Борджия потупа рамото на срамежливото дете. — И, разбира се, първородният ми син Чезаре, вече почти на девет. И те са загрижени за вас.
	Хуан продължи да крие лицето си, а Чезаре се поклони със съвършена грация.
	— Ще ми позволите ли да кажа няколко думи, Ваше Светейшество? — попита той с дикция и интонация като на възрастен.
	Сикст кимна усмихнат.
	— Всяка сутрин и всяка вечер се молим за здравето ви, Ваше Светейшество. Съжалявам, че не се чувствате добре, и се надявам да се възстановите бързо. Колкото до брат ми… простете му, че се държи така. По природа е свенлив, ала и той изрази пред нас горещото си желание да оздравеете.
	При тези думи Хуан се пресегна и перна брат си с юмрук по ребрата. Чезаре ахна, но бързо си възвърна самообладанието и не отвърна на удара.
	— Хуан! — просъска остро Борджия. — Никакви обноски ли нямаш?
	Осъзнал, че положението става неуправляемо, кардиналът стисна здраво раменете на по-малкия си син и се поклони на папата.
	— Простете, Ваше Светейшество, но мисля, че е време да се оттеглим. Хуан явно е изнервен.
	Погледна мрачно виновника и в същия момент Лукреция захленчи недоволно.
	— Хайде, Лукреция — настоя кардиналът и след още един реверанс момиченцето хукна към баща си с пружиниращи златни масури.
	Преди да поеме подадената му ръка, Хуан протегна крак, спъна я и тя се блъсна в Борджия. Той залитна назад и Лукреция без малко да се строполи на пода. Чезаре обаче я улови, дръпна я настрани и зашлеви брат си.
	— Не я закачай! — извика с искрено негодувание. — Да не си посмял да я докоснеш!
	Наложи се Борджия да го хване, за да го усмири.
	— Извинете ни, Отче — процеди той, сключил гневно черните си вежди.
	— Децата са толкова непредсказуеми — въздъхна папата и с небрежно махване с опакото на дланта им даде знак да излязат.
	Четиримата изчезнаха шумно в коридора.
	— Деа, намери ваза с вода, за да не повехнат цветята — нареди ми нехайно Катерина.
	Кимнах, макар че Сикст спокойно би могъл да позвъни на някой прислужник. Излязох в коридора и чух разправия откъм една ниша в далечния му край — на дванайсетина стъпки пред мен. От учтивост спрях и тихо и незабележимо се притиснах към стената, молейки се спорещите да си тръгнат, та да продължа по своя път.
	Родриго Борджия се взираше в децата си, застанали в редица пред него. Странно — не хокаше Хуан, а Чезаре. Стисна толкова здраво китката му, че момчето се сгърчи от болка.
	— Защо винаги се боричкаш с брат си? — попита с тон, вещаещ надвиснала заплаха; гневът в очите му ужаси дори мен, страничния наблюдател.
	Кардиналът се наведе, застана лице в лице с Чезаре и сграбчи още по-силно ръката му. Момчето пребледня и стисна устни, но не извика. До него малката Лукреция ридаеше тихо, а от другата страна Хуан се хилеше доволно.
	— Защото я измъчва! — отвърна ядосано Чезаре, втренчен с нескрита омраза в гневните очи на баща си. — Тя е малка и ми е сестра. Няма да търпя да й причиняват болка! Разбираш ли, татко?
	Убийствен гняв лумна в погледа на Борджия. Той изви китката на момчето, което този път не издържа и извика. С бързо, свирепо движение Борджия тласна сина си върху твърдия мраморен под. Лукреция изпищя и се хвърли да заслони с тяло брат си.
	— Не го удряй! Моля те, татко! — изхлипа тя. — Добре ли си, Чезаре!
	— Възлагам ти всичките си надежди — просъска Борджия на падналия си син. — Готов съм да ти поднеса света на тепсия, само не ме разочаровай. Недей да се държиш така пред важни хора, особено пред папата!
	В отговор Чезаре се изправи на крака и улови ръката на сестра си, която го погледна с робско обожание. С глас, заплашителен като на баща му, момчето се зарече бавно:
	— Ще убия всеки, дръзнал да я нарани. Кълна се.
	После, без да пуска Лукреция, загърби Борджия и се отдалечи с отсечена крачка. Хуан се изкикоти, но вдигнатият пестник на кардинала веднага преобрази изражението му в почтителна сериозност. Стиснал сина си за лакътя, испанецът тръгна бързо след другите си деца. Не помръднах, докато и четиримата не изчезнаха от погледа ми.
	През онзи ден изпитах, признавам, състрадание към Чезаре; знаех какво е да обичаш отчаяно сродник и да си готов да убиеш всеки, причинил му болка. Надявах се, че за разлика от мен, синът на Борджия ще намери начин да защити скъпата си сестра.

	* * *

	За разлика от съпругата си, Джироламо, силно объркан от възможността Сикст да умре, рядко се появяваше във Ватикана. Не скръбта, че ще изгуби своя баща и ментор, а амбицията подхранваше смута на папския капитан — той не понасяше мисълта да изгуби властта си и да се върне в покъртително дребните си имения Имола и Форли.
	Пренебрегвайки немощната съпротива на Сикст, Джироламо придума Орсини да се съюзят с папската армия срещу Колона с надеждата да получи внушителните дворци и крепостите им в околностите на Рим, преди да се случи неизбежното.
	Тайно съжалявах семейство Колона, които не заслужаваха да ги унищожат просто защото имат разногласия с папата. Катерина — наясно като съпруга си, че е настъпил моментът Риарио да заграбят възможно повече власт и земи — подкрепи безусловно Джироламо. Макар че вече бременността й личеше, тя изрази надежда да го придружи на бойното поле.
	Графът обаче настоя тя да остане у дома с децата. И когато дъждовете спряха и времето омекна, той поведе папската армия и войската на Орсини към хълмистите земи на изток. В началото на лятото вече бе завзел град Каве и го бе обявил за собственост на семейство Риарио.
	Колона, неуспели да съберат достатъчно сили, за да се изправят срещу папската армия и войската на Орсини, се предадоха и изразиха желание да поискат прошка и да откупят по всякакъв начин благоволението на Негово Светейшество. Джироламо не прие предложението им, защото ламтеше единствено за земя и богатство. Продължи войната и през юли завладя град Капраника.
	Опиянен от успеха и решил, че победата му е осигурена, Джироламо покани главата на семейство Орсини, Вирджинио, Катерина и дори децата да лагеруват с армията му пред следващата му цел — Палиано.
	Макар и бременна в седмия месец, Катерина склони да тръгне на път. Опитах се да я вразумя, но тя заяви, че се чувства здрава и няма причина за безпокойство; съгласих се неохотно и се погрижих да ни придружава акушерка.
	Не очаквах с нетърпение лагеруването с войниците в калта, ала Джироламо ни изненада. Сред тучните поля край Палиано графът бе подготвил просторни копринени шатри, украсени със знамена и обзаведени удобно — включително със столове и легла. Имаше и кладенец с прясна вода и четири дървени клозета. Намираха се на върха на един хълм, над войнишкия лагер и огражденията за воловете и конете, за да сме далеч от неприятни гледки и миризми. На пръв поглед изглеждаше, че отиваме по-скоро на излет, отколкото на война.
	В едната голяма палатка се настаниха Вирджинио Орсини и синовете му, в другата — Катерина и децата; в третата — Джироламо и най-близките му адютанти, сред които за моя радост се оказа и Лука, когото не бях виждала от началото на войната. По-късно, след като се стъмни, с Лука се усамотихме в близката горичка, за да поговорим и да се насладим на нежни ласки.
	Джироламо вярваше твърдо в предстоящата бърза победа; Катерина, Вирджинио Орсини и двама от капитаните на графа не бяха толкова сигурни. Палиано бе по-голям и по-добре укрепен от Каве и Капраника, а разузнавачите докладваха, че разполага и с повече наемни войници.
	Джироламо оставаше непоколебим. На трети август атакува града. За негова изненада Колона бяха готови за ответен удар и в края на първия ден стигнаха до папския лагер в долината под нас. От върха на хълма Катерина наблюдаваше сражението, обгърнала закрилнически с ръце синовете си Отавиано — едва петгодишен по онова време — и четиригодишния Чезаре. Сочеше им нападателите, каква тактика използват и как им отговарят войниците на Джироламо.
	На втория ден армията на Колона успя да оттласне лагера ни назад, принуждавайки войниците ни под прикритието на нощта да оттеглят шатрите с един хребет по-далеч от Палиано. Оптимизмът на Джироламо вече бе помръкнал и Катерина и опитният стар воин Вирджинио Орсини го убедиха, че се нуждаем от допълнително снаряжение и провизии. Стоях до господарката си и наблюдавах как Лука пише с невъзможна бързина писмо до Негово Светейшество, изреждайки какво точно ни е необходимо. Графинята не изгуби присъствие на духа — заради децата си вероятно, или защото и тя като Джироламо не можеше да си представи поражението. На мен ми бе по-трудно да запазя увереността си в победата — разтърсеше ли се земята, чуех ли оръдеен залп и писъци на ранени или умиращи, политах с главата надолу сред отломките от срутената Кула.

	* * *

	След осем дни Джироламо още не бе получил необходимите провизии. Сраженията продължаваха и силите на Колона отблъснаха армията му още по-навътре в провинцията.
	— Ако до утре везните не се наклонят в наша полза — въздъхна господарката ми, — ще се включа в битката.
	Каза го в късния следобед, преди войниците ни да се върнат в лагера. Седяхме в шатрата си и се взирахме в хълма пред нас, зад който се водеше схватката. Една от бавачките бе отвела децата в спалнята, разделена от нас с бяла копринена завеса.
	Наблизо синът на Орсини — двайсетгодишният Паоло — седеше на дивана до купчина доспехи. По пладне бе припаднал на бойното поле, защото времето беше непоносимо душно и горещо. Един приятел го бе спасил и довел невредим в лагера. Катерина го свести с вода и хладни компреси и той пожела да се върне отново в боя. Тя обаче го разубеди с основателен довод — в късния следобед слънцето обжарваше още по-безмилостно земята. Кратка разходка до кладенеца ме бе убедила да потърся сянка възможно най-бързо.
	— Почивай тук — настоя Катерина. — И бездруго докато си сложиш ризницата, ще се здрачи и битката ще приключи.
	Докато седяхме, отмалели от жегата, по възвишението изтрополиха конски копита и наближиха шатрата ни.
	Паоло взе сабята си и излезе да провери кой пристига. Върна се с млад конник, покрит с прах, раздърпан и чорлав, който сякаш не бе спал от няколко дни. Той ни се поклони и съобщи:
	— Нося вест от Рим за Нейно Сиятелство Катерина Сфорца.
	Бръкна в кожената торба, метната през рамото му, и извади запечатано писмо.
	Катерина се изправи, сбърчила чело.
	— Аз съм графиня Сфорца.
	Младежът се прекръсти и подаде писмото.
	Катерина счупи печата. Лицето й бе помургавяло от слънцето, веждите й — почти побелели. Забелязах как се смръщват над носа й, но иначе тя остана спокойна и безизразна. Помня как си помислих, че Сикст е отказал да ни изпрати отчайващо необходимите провизии и господарката ми приема новината забележително добре. После вдигна поглед от пергамента и кимна на пратеника.
	— Благодаря ти. Отиди в кухнята — две шатри по-нататък — посочи тя. — Вземи храна и вода за себе си и за коня. Когато видиш господаря ми Джироламо, дай му веднага писмото.
	Връчи му го отново и изчезна зад копринената завеса пред спалнята. Прошепна няколко думи на бавачката и се върна.
	— Трябва веднага да тръгна към Рим — каза на Паоло. — Но пътят е опасен и ми е нужна закрилата ти. Ще дойдеш ли?
	Паоло кимна. Не би могъл да откаже на съпругата на капитана си.
	Катерина се обърна към мен.
	— Няма да ти заповядам да ме придружиш. Знаеш обаче защо искам да си с мен. Ти решаваш.
	— Дали да дойда с теб в Рим?
	Предположих, че ще моли Негово Светейшество за провизии.
	Тя кимна рязко и съобщи със съвършено спокойствие:
	— Сикст е мъртъв. Съдбата на семейство Риарио е в моите ръце.


>>	XXIV

	Едва по-късно научихме цялата история. Лудовико — чичото на Катерина — се уплашил, когато разбрал, че Венеция подстрекава могъщия орлеански херцог да нападне Милано с френската си армия. Веднага се обърнал към Флоренция и Венеция и договорил примирие с тях, прекратявайки Венецианската война, разпалена отдавна от Сикст. Венеция се сдобила с малък, но сочен плод — плодородния северен район на Полезине; Флоренция получила обещание да не възпрепятстват опитите й да завладее крепостта в Сардзана и град Лука.
	Лудовико бе разкрил истинските си чувства към Катерина — или по-скоро липсата на чувства — с отказа си да преговаря със Сикст; папата и Риарио не бяха получили нищо. След смъртта на Негово Светейшество за Джироламо оставали два града в затънтените предели на Романя.
	Сикст научил за примирието на единайсети август. Размахал свирепо юмрук във въздуха и се разкрещял с пълно гърло, разярен от „срамния и мерзък мир“. Бил неутешим за ужас на приближените и лекарите си, които се страхували за здравето му. Загрижеността им била оправдана. Следобед смъртоносната римска „лятна треска“ повалила папата и преди зазоряване на другия ден той склопил очи.

	* * *

	Рим се намираше на дълъг, изморителен еднодневен галоп от Палиано. Катерина не вярваше, че съм способна да се защитавам, и настоя да яздя с нея. Тя се подготви за битка — закопча тежката броня над издутия си корем и завърза щита си за коня. Прибра косите си под пристегната под брадичката й широкопола френска шапка с пищен бял плюмаж и препаса на кръста си кадифена кесия със златни монети. Дебел кожен колан придържаше ножницата на любимото й в момента оръжие — масивна закривена сабя.
	Изряден воин, Паоло Орсини не зададе никакви въпроси. Докато препасвах колана си с манерката обаче, аз попитах:
	— Къде точно отиваме, почитаема?
	Тя се метна грациозно върху седлото и ме изгледа отгоре, сякаш съм малоумна.
	— В замъка „Сант’Анджело“ — тросна се, все едно отговорът е очевиден, и ми махна нетърпеливо.
	Седнах зад нея върху покритата с одеяло задница на кобилата и сключих ръце точно под наедрелите й гърди. Отначало я обгръщах леко, после, когато препуснахме с главоломна бързина през полята, я стиснах отчаяно.
	След четири часа се стъмни и прекратихме дивия галоп. Очаквах да спрем и да продължим призори. Катерина обаче имаше друг план. Върнах се от гората, където се бях оттеглила да изпразня мехура си, и видях, че графинята и Орсини са завързали фенери над предните крака на конете си и възнамеряват да яздят до Рим.
	— Изгубили сме много време — отсече господарката ми, пренебрегвайки вайкането ми колко ме боли гърбът.
	Поехме пак с малко по-разумен ход. Опитвах се да различа тесния път пред нас, осветен от клатушкащите се жълти дъги на фенерите, но всичко пред очите ми се мержелееше; затворих ги и се вкопчих в Катерина. След известно време земята стана по-равна, а ездата — по-лека по утъпканите пътища към Рим. Помня как чувахме далечни църковни камбани да оповестяват часа за вечерня, когато добрите християни казват молитвите си, преди да заспят.
	По мои изчисления стигнахме пред стените на града към полунощ. Орсини и Катерина единодушно решиха да влезем от югозапад, където малобройна група войници на Джироламо лагеруваха до портата край базиликата „Санто Джовани Батиста“. С тяхна помощ щяхме да прекосим града до замъка „Сант’Анджело“.
	Точно зад Порта Маджоре забелязахме пламтящи факли и чухме викове — неколцина папски гвардейци се опитваха да разпръснат около две дузини метежници. Тълпата крещеше:
	— Колона! Колона! Смърт на Риарио!
	Не виждах лицето на Катерина, но тя обърна рязко коня. Паоло Орсини я последва на юг покрай градската стена. Не след дълго стигнахме до втора, по-малка порта — Порта Асинария — която пустееше и бе разположена в съседство с папските казарми.
	Минахме през нея, придържайки се в сянката на стената и дърветата до нея. Въздухът бе натежал от пушек и от очите ми рукнаха сълзи. Рим гореше. На север неестествено пурпурно сияние озаряваше небето. По-наблизо се виждаше манастирът и базиликата „Санто Джовани“ — големите прозорци на църквата и част от прозорците на манастира бяха ярко осветени. Палатките на папските войници бяха изчезнали. Различихме десетина пехотинци и шестима конници, обхождащи периметъра.
	За щастие се бяхме озовали в зона, защитена от армията, ала по хълмовете отвъд проблясваха факли, а по улиците кънтяха виковете на метежниците, възползвали се от политическия хаос след смъртта на папата.
	Следвана от Орсини, Катерина излезе от заслона на дърветата. Двама конници веднага се насочиха към нея.
	Единият — човек от простолюдието, грамаден като графа и два пъти по-дебел — зяпна изненадан.
	— Жена! — изкрещя той на другаря си с известна похотливост в гласа. — Две жени!
	Орсини застана до Катерина и ездачите стиснаха дръжките на сабите си.
	— Аз съм Паоло Орсини — каза твърдо той. — А тези жени са аристократки.
	Преди да продължи, Катерина свали шапката си и разкри златната си коса.
	— Изпраща ме моят господар и съпруг, граф Джироламо.
	— Ваше Сиятелство! — възкликна по-младият войник, чието произношение издаваше по-висок произход, и се поклони, последван от едрия мъж.
	— Как се казваш? — попита Катерина.
	— Антонио да Фиорентино, Ваше Сиятелство — отговори младежът.
	— Антонио, заповядвам ви да ни заведете невредими до Сант’Анджело. Граф Джироламо ми нареди да удържа крепостта, докато пристигне.
	Осветени от факлите по външните стени на базиликата, острите черти на Антонио се изопнаха храбро.
	По-якият му побратим възрази:
	— Не можем, почитаема. Опасно е! Улиците са пълни с врагове на Риарио, особено край Ватикана.
	Антонио му махна да замълчи.
	— Ще изпълним заповедта ви, Ваше Сиятелство. Но ще ни трябва подкрепление. Със Сандро няма да се справим сами. Веднага ще доведа още войници.

	* * *

	Антонио и Сандро застанаха от двете страни на Катерина и Орсини; още един конник, въоръжен със сабя, яздеше редом до Антонио, готов да ни защити. По двама войници с пики яздеха пред и зад нас. Катерина благоразумно предпочете да избегне по-оживените райони. По тесни странични улички се отправихме към рожденото място на Ромул и Рем — Палатинския хълм, осеян с борове, буренясали римски руини и овце и кози, които пасяха тук денем. Взирах се в рухналите скелети без покриви на две хиляди годишни дворци, обвити в пушек и призрачно червеникаво сияние от пожарите в по-богатите райони.
	После навлязохме в по-тиха и безлюдна местност. Търсейки заслона на дърветата, прекосихме „Трастевере“ — работническия квартал. Минавахме край къщи, пазени от обитателите им, и неведнъж хората, забелязали папските униформи на ескорта ни, подаваха глави през прозорците и крещяха:
	— Смърт на Риарио!
	Най-сетне стигнахме до необитаемите мочурища и докато конете газеха през вонливата тиня, Катерина обсипа с въпроси Антонио, който яздеше до нас. Повечето новини не бяха добри — бяха разграбили и изгорили Палацо Риарио. Ахнах покрусена; Катерина продължи да слуша мълчаливо.
	— Съжаляваме, Ваше Сиятелство — сведе глава Антонио. — Повечето ни другари заминаха с граф Джироламо, а останалите защитаваха Ватикана. Нямахме сили да опазим двореца ви. Тълпата ни изпревари. Прислужниците едва си спасиха живота. Каквото не успяха да вземат, го разграбиха метежниците, а останалото подпалиха. Същата участ сполетя много други имения.
	— Кардиналите събраха ли се да изберат нов папа? — попита с мрачен глас Катерина. — Загрижена съм за братовчеда на съпруга си, Дела Ровере. И чух, че Родриго Борджия си е създал доста врагове.
	Антонио поклати глава.
	— Всички са невредими, доколкото знам. Повечето заседават във Ватикана, защитени от тежка охрана. Разбрах обаче, че Борджия и Дела Ровере поддържат връзка с Кардиналската колегия чрез пратеници. И двамата не смеят да излязат от дворците си. Борджия е разположил оръдия по улицата. Дела Ровере пази имението си по същия начин. — Той замълча. — За съжаление врагът на Риарио — кардинал Колона — е освободен от затвора и се е присъединил към Колегията. Несъмнено прави всичко възможно да предотврати избора на кардинал Дела Ровере.
	— А „Сант’Анджело“? Кой защитава крепостта?
	— Нашите отряди. През деня обаче на няколко пъти я атакуваха добре организирани, обучени войници. Другарите ми ги отблъснаха и докладваха, че неколцина са носели униформи в цветовете на Борджия.
	— Не съм изненадана — отвърна сухо Катерина, насочвайки вниманието си отново към разкаляната земя пред нея.

	* * *

	Следвайки лъкатушещия Тибър, стигнахме най-сетне до твърда почва и навлязохме сред грижливо поддържаните градини на Ватикана. Поехме на изток край масивната южна фасада на „Сан Пиетро“, чиито високи, тесни прозорци излъчваха ярко сияние. Войниците ни увериха, че е безопасно да прекосим площада; минахме през една от арките и видяхме, че папските гвардейци го охраняват от три страни. По стълбите пред атриума на базиликата и пред северната сводеста порта към Ватикана бяха подредени оръдия с дула, насочени към улицата.
	Войниците ни чуха и вдигнаха саби. Антонио им обясни бързо, че трябва да стигнем до замъка „Сант’Анджело“.
	— Внимавайте! — предупреди ни един топчия. — Ще ви защитим на площада, но не и нататък. Ще минете през опасен район.
	— Дайте ми тогава още хора! — подвикна раздразнено Катерина. — Длъжна съм да изпълня заповедта на съпруга си!
	— Простете, почитаема — поклони се войникът, — готов съм да следвам безпрекословно заповедите на капитан Джироламо. Твърде малко сме обаче. Напусне ли някой поста си… Е, прислужниците на Негово Светейшество вече разграбиха покоите му, преди да побегнат. Влязат ли метежниците в базиликата или във Ватикана, ще плячкосат и ще осквернят светилището.
	Катерина не успя да оспори доводите на войника. Прекосихме площада и спряхме пред сводестата порта към улицата. Замъкът „Сант’Анджело“ се намираше на пет минути езда право напред по широкото шосе.
	Надникнах над рамото на Катерина. Нощта бе черна, пътят — осветен единствено от факлите на сражаващите се. Жълтата светлина разкриваше сред мрака ту разкривено лице, ту проблясващо стоманено острие. Сред стенания и писъци ехтяха бойни викове:
	— Колона! Смърт на Риарио!
	— Орсини! Орсини! Джироламо!
	Защитниците ни стегнаха редици около Катерина, която извади сабята си, пое дълбоко дъх и заповяда:
	— Напред!
	Вкопчих се в нея и препуснахме сред хаоса, фенерите ни осветиха рояк мъже, биещи се пред замъка, чиято фасада бе ярко озарена от факли, опасващи втория етаж. От всеки бойник надничаше дуло на оръдие.
	За жалост фенерите ни разкриха и нас. Униформите на войниците издадоха на чия страна сме и последваха нови крясъци:
	— Колона! Смърт на Риарио!
	Размахали саби, неколцина от сражаващите се хукнаха към нас. В неразборията двамата войници с пики, охраняващи ни отпред, се отклониха, за да отблъснат нападателите. В следващия момент двамата до нас бяха принудени да кръстосат шпаги с метежниците.
	Грамаден главорез с масивна сабя се втурна към Катерина с вик:
	— Това е тя! Графинята! Съпругата на Джироламо! Дръжте я!
	Невъзможно дългата му ръка се протегна и сграбчи юздата на коня. Той се вдигна на задните си крака и аз тупнах върху тухления паваж. Дъхът ми секна; лежах зашеметена и наблюдавах как главорезът се опитва да хване поводите. Почти успя, но Катерина ги сграбчи първа, и когато конят стъпи отново на четири крака, се приведе над врата му — ловко и грациозно, макар и в напреднала бременност — и заби ятагана си в плешивата глава на огромния мъж.
	Бледочервена мъглица бликна от темето му; с приглушен пукот стоманата се вряза още по-надълбоко в черепа му. Катерина издърпа острието, готова да удари отново. От раната рукна толкова силна струя, че веднага покри с кръв лицето на главореза и той падна на колене.
	Едва тогава Катерина се обърна и ме потърси с поглед в мрака.
	— Деа!
	Успях най-сетне да си поема дъх, издишах писък и се изправих, залитайки. В същия момент Антонио се озова до мен и протегна длан да ме издърпа на седлото си. Един от четиримата ни охранители зае мястото си пред нас, избутвайки с крак от пиката си нанизаното тяло на безжизнен враг.
	Отрядът, изразил преданост към Джироламо и Орсини, ни заобиколи, отблъсквайки нападателите, за да си проправим път до цилиндричната крепост. Конете изтрополиха по оградената със стена спирална алея, водеща към дебела желязна порта. Докато закрилниците ни я налагаха с месинговото чукало, Катерина събра шепи пред устата си и извика с пълно гърло:
	— Джироламо! Джироламо! Изпраща ме граф Джироламо!
	Зад един малък, зарешетен прозорец на втория етаж се появи мъжко лице.
	— Аз съм кастеланът, Виторио де Лампуняни. Кой вика?
	— Катерина Сфорца! Идвам по заповед на Джироламо!
	Лицето изчезна веднага. Докато чакахме, при нас дотича от улицата един боец на Орсини. Сабята му бе прибрана в ножницата. Вдигна длани да покаже, че няма да ни нападне.
	— Ваше Сиятелство, наистина ли сте вие? — извика той на Катерина.
	— Да — потвърди тя, поглеждайки нетърпеливо към прозорчето в стената на крепостта.
	— Ще изслушате ли няколко думи от името на господаря ми? Казвам се Луиджи да Волтера.
	Антонио стисна дръжката на сабята си.
	— И кой е господарят ти?
	Луиджи — широкоплещест младеж — погледна към Катерина.
	— Бих искал да говоря насаме с Нейно Сиятелство. Тя ще разбере защо…
	— Пуснете го да се приближи — заповяда графинята на Антонио и другарите му. Скочи от седлото и подхвърли поводите на най-близкия войник. Хората ни отдръпнаха конете си само на няколко крачки, за да мине Луиджи. Аз се смъкнах от седлото на Антонио и застанах до Катерина. Антонио също не се довери на новодошлия и насочи острието на сабята си право към гърба му.
	Господарката ми изчака Луиджи да приближи достатъчно, за да я чуе, и повтори шепнешком:
	— Кой е господарят ти?
	— Братовчед ви, кардинал Джулиано дела Ровере. В деня, когато Светия отец почина, пристигнахме тук едновременно с войниците на Борджия. В безизходно положение сме, защото господарят ми не предполагаше, че ще са необходими толкова много хора, за да охраняват крепостта. Отрядът на съпруга ви удържа силите на Борджия, но не ни допуска зад стените. — Той примигна, забелязал издутия корем на графинята. — Боже опази! С дете сте, а яздите по тези опасни улици!
	Изражението на Катерина остана неразгадаемо.
	— Кажи на господаря си, че му благодаря за защитата, която ми осигури днес. Увери го, че ще охранявам крепостта, докато изберат нов папа. Нека обаче използва войниците си за своите цели. Аз ще преследвам моите. Нареди всъщност на хората му веднага да се оттеглят от площада, защото възнамерявам да разпръсна със сила войниците на Борджия.
	Луиджи примигна трескаво и зяпна от изненада.
	— Но, Ваше Сиятелство, за моя господар ще е от огромна полза да се разположим в крепостта…
	— Ще му я предам, след като го изберат — процеди през зъби Катерина. — Иначе ще предизвика гнева на метежниците, които мразят Риарио, и изборът му няма да изглежда законен. Междувременно лично аз ще му опазя крепостта. Хайде, кажи на хората си да се оттеглят! Предупредих те.
	Луиджи не получи възможност да отговори; щом графинята замълча, непробиваемата порта се отвори с громолене и кастеланът Виторио застана пред нас, заобиколен от двайсетина въоръжени войници. Зад тях зееше лошо осветен проход, лъхащ на плесен.
	Луиджи хукна обратно към площада, а ние влязохме бързо в крепостта. Портата се хлопна зад нас. Трополейки по каменния плочник, придружителите ни се спуснаха към конюшните. Катерина пристъпи към побелелия Виторио, който огледа изпитателно новия си командир — двайсет и една годишна жена с френска шапка с пера, разрошени от главоломната езда, бежова рокля от изящна коприна, зле прилягаща броня, изпод която се издува корем. Друг мъж навярно би се разсмял, ала Виторио и хората му се бяха обучавали под ръководството на графинята и знаеха от опит, че тя не търпи непокорство.
	— Ваше Сиятелство — поздрави я с поклон Виторио и войниците му също сведоха глави.
	— Засега, по заповед на моя господар Джироламо, ще ви бъда командир. Ще ми се подчинявате както на него — силният глас на Катерина отекна в древните каменни стени.
	Последва напрегнато мълчание; неколцина от мъжете запристъпваха от крак на крак и погледнаха към Виторио, който вече спускаше резетата.
	— Длъжни сме да изпълняваме заповедите на капитана, докато изберат нов папа — отсече твърдо той.
	Катерина се обърна към войниците и насочи острието на сабята си към небето.
	— Няма място за колебание! Ще удържим крепостта в името на моя господар и съпруг, докато отново се въдвори ред! Няма да позволим никому да завземе „Сант’Анджело“ и да наложи волята си при избора на папа! — Пое си дълбоко дъх и изкрещя с неукротимо ожесточение: — Джироламо, Джироламо! Да живее Риарио!
	— Джироламо, Джироламо! — изрева в отговор Виторио и размаха сабя.
	Загърбили съмненията, хората му подеха въодушевено възгласа.
	Не мога да забравя изражението на Катерина в онзи момент — победоносно, възторжено, живо. Дотогава не й вярвах напълно, че е родена да води битки; доказателството обаче бе пред очите ми — в гръмките възгласи на войниците, в радостта, озаряваща лицето на господарката ми.
	Усмихнах се, но не се включих в скандирането. Щастието на графинята в най-добрия случай щеше да е мимолетно. Както Палацо Риарио, и досегашният ни живот в Рим бе изгубен завинаги. Бяхме влезли за пръв път в света на Кулата.


>>	XXV

	Същата нощ последвах надлежно Виторио, който развеждаше Катерина из крепостта, обяснявайки й с какви сили разполага: в момента само триста войници обитаваха крепостта, където бяха складирани храна, оръжия и амуниции за цял месец — време, достатъчно да изберат нов папа. Всички войници бяха обучени да стрелят с оръдия и да се сражават с мечове. Имаше и двайсет опитни стрелци с лък.
	Самата крепост се състоеше от три части — обширно подземие, помещения за войниците на първите три етажа и пищно обзаведени папски покои на горните етажи. Войниците се обучаваха в голям, открит вътрешен двор. Техните спални представляваха лошо осветени стаи с ниски тавани и стени, покрити с петна от мухъл и ръжда. Зад всички бойници на покрива имаше оръдия; до тях бяха подредени пирамиди от каменни гюлета, високи колкото Виторио.
	Катерина надникна през бойника към мъглявите фигури под нас. Явно войниците на кардинал Дела Ровере я бяха послушали и бяха избягали, защото схватката бе прекратена, а мъжете, останали на улицата, се бяха подредили в кръг и изслушваха инструкции.
	— Събуди стрелците — заповяда графинята на Виторио. — Да убият възможно повече от хората долу. Те служат на Борджия и ще се опитат да завладеят крепостта. Докладвай ми какъв е резултатът, независимо колко е часът.
	Виторио се съгласи охотно и ни поведе към временното ни жилище — разкошните папски покои. Извини се, че няма прислужници и гореща вода, а храната от войнишката кухня е блудкава — донесе ни я лично върху надраскан дървен поднос. Катерина изпи жадно медовината и обяви, че има вкус на пикоч. После Виторио ни донесе и кофа с вода. Свалих доспехите, роклята и долната риза на господарката си, за да ги проветря, и напълних един сребърен леген с вода, та двете да отмием праха и потта от усилния ден.
	Катерина отказа да легне съблечена, за да е готова да стане всеки момент; разреших проблема, като намерих две ленени нощни ризи, принадлежали очевидно на човек, по-едър и от мен, и от нея. Катерина облече едната и се изтегна върху огромното легло, върху чиято завивка от златен брокат бе избродиран гербът на Сикст — златен дъб над папските ключове. Тя не си направи труда да се завие; отпусна глава на възглавницата и въздъхна изтощено. Легнах до нея и угасих лампата.
	— Разбра ли вече защо бе връзката ми с Борджия? — чух я да ми прошепва.
	— Какво?
	— Борджия — повтори сънено Катерина. — Обеща ми, че ако убия Дела Ровере и удържа „Сант’Анджело“, когато Сикст умре, той ще стане папа и ще ми даде толкова земя в Романя, колкото пожелая. И голямо имение в Рим. И ще ме назначи за таен военен съветник. — Тя се разсмя тихо. — Изморена съм… не биваше да ти го казвам.
	Думите й веднага ме разсъниха.
	— И вие приехте условията му? — попитах ужасена. — Знаехте, че е способен да убива, но спахте с него?
	— Да — потвърди тя. — Отначало се съгласих да му помогна, защото наивно се надявах да ми даде власт. Опознах го обаче и осъзнах, че никога не би изпълнил обещанието си. Твърде хитър е. Разбрах, че ако не му угодя, ще ме унищожи.
	— Дали е възможно и сега да се опита да ви убие?
	— Ще намери начин да направи нещо по-лошо — отвърна с мрачен тон тя. — Да ме опозори публично, вероятно да ме лиши от титлата, но не и да ме убие.
	— Обмисляли ли сте в действителност да отстраните Дела Ровере?
	Тя сви рамене и дюшекът се раздвижи.
	— За момент може би. Докато не разбрах, че Дела Ровере има повече пари и власт от Борджия. Извадим ли късмет — спря, за да се прозее, — той ще стане папа. Обеща ми Джироламо да остане папски капитан, когато се заклех да опазя „Сант’Анджело“ от Борджия. От друга страна, Дела Ровере твърдеше, че има достатъчно войници да завземе крепостта… Значи вероятно греши, че влиянието му стига, за да си издейства папския трон. В такъв случай е по-мъдро просто да удържа крепостта, докато договоря повече земя. Иначе с Джироламо ще останем без нищо… освен Форли и Имола. — Катерина замълча и тишината се проточи дълго — помислих, че е заспала, но тя внезапно попита: — Деа, това ли предсказа картата с Кулата? Ще ме сразят ли?
	Аз също замълчах, чудейки се какво да отговоря.
	— Помните ли какво ви казах преди години? Картата показва катаклизъм, разруха на познатия живот. Както изгоря Палацо Борджия. Каквото и да се случи, животът ви няма да е същият.
	Зачаках отклик и след миг го получих — тихо похъркване.

	* * *

	На другата сутрин ме събуди разтърсващ оръдеен залп от покрива над мен. Катерина се бе облякла и излязла. Докато навличах дрехите си, проехтя втори гърмеж.
	Открих стълбището към бойниците, окъпани вече от слънчевите лъчи. Оръдията мълчаха, но миризмата на барут висеше във въздуха. Застанала до един от топовете сред група войници, Катерина ме забеляза и тръгна към мен.
	— Изтребихме хората на Борджия — уведоми ме тя с отсечен, но бодър глас. — Гюлетата унищожиха оцелелите след снощния обстрел. Известно време ще ни оставят на мира. — Замълча и по лицето й премина сянка. — Джироламо обаче… — Сви устни, за да сдържи напиращия гняв. — Господарят ми получил вестта за смъртта на папата скоро след нас. Решил… — Гласът й затрепери от яд, насичайки думите. — Решил да се оттегли и побягнал към Рим. Оставил Палиано в ръцете на Колона, както и Каве, и Капраника — градовете, които завладяхме. Усилията ни отидоха напразно. — Насочи яростния си поглед надолу, да не би войниците да разчетат чувствата й. — Армията ни е в покрайнините на Рим. Джироламо лесно би могъл да стигне до „Сант’Анджело“, но кардиналите му заповядали да остане пред градските порти, докато изберат нов папа. — Тя се втренчи в мен. — Идиотът Джироламо ще им се подчини! Ще ни съсипе!
	— Съжалявам, почитаема — прошепнах.
	— Единствената ми надежда е Дела Ровере да успее да подкупи членовете на Кардиналския съвет, за да го изберат — отвърна горчиво Катерина и с по-спокоен тон добави: — Слез на втория етаж. Нахрани се във войнишката столова. После се върни в покоите ни. Там е най-безопасно и няма да ни се пречкаш.
	Преди да се разделим, на улицата долу изсвири тромпет.
	Кастеланът Виторио надникна през бойника и извика:
	— Кой е там?
	Тръгнах бързо с останалите да погледна към улицата. Видях шестима конници — четирима размахваха алебарди, един развяваше бял флаг, а последният, в свещеническа роба, извика:
	— Носим послание за Нейно Сиятелство Катерина Сфорца.
	Катерина пристъпи до ръба на покрива.
	— Тук съм! — изкрещя. — Кой ви изпраща?
	Свещеникът се поклони почтително.
	— Племенникът ви, Негово Светейшество Рафаеле Риарио.
	Намръщих се. Помнех добре Рафаеле, макар да посещаваше рядко Палацо Риарио. На скандално крехка възраст той бе получил кардиналски сан от прачичо си Сикст; по-късно, в неведение какво крои архиепископ Салвиати, го бе придружил до Флоренция при опита за убийство на Лоренцо деи Медичи.
	— Какво е посланието? — попита рязко Катерина, която не харесваше Рафаеле и го смяташе за страхливец.
	— Кардиналът се страхува за безопасността на леля си и нероденото й дете — отговори свещеникът. — Настоява да отидете при него, за да обсъдите защитата на крепостта. Дошли сме да ви отведем в охранявано имение, където да се срещнете.
	— Глупак! — промърмори Катерина, после надигна отново глас: — Няма да напусна „Сант’Анджело“, докато не разберем кой ще е новият папа. Каня племенника си да ме посети тук, където охотно ще говоря с него. Гарантирам сигурността му.
	След кратко затишие свещеникът отвърна:
	— Умолявам ви, Ваше Сиятелство. Носите дете, а това място — махна към крепостта — не е подходящо за жена. Господарят ми ви подканва най-добросърдечно да отидете при вашия съпруг. Кардиналите ще се отнесат най-щедро към вас.
	Графинята се разкикоти.
	— Кажете ми, Отче — изкрещя през смях, — Рафаеле за пълна глупачка ли ме смята?
	Свещеникът отговори с неловко мълчание.
	Катерина се приведе напред, сложила ръце върху хълбоците си. Усмивката й се стопи, заменена от нескрит гняв.
	— Ще ви задам друг въпрос тогава. Знаете ли кой е баща ми?
	Свещеникът и придружителите му се спогледаха объркани.
	— Галеацо Сфорца, херцог на Милано. Един от най-проницателните мъже, сядали някога на миланския трон — уточни графинята. — Макар и жена, аз съм наследила ума му. Няма да ме заблудите да напусна крепостта. Предайте думите ми на вашия господар.
	Тя се обърна с гръб към него и слезе от бойника.

	* * *

	Заточиха се протяжни дни. Горещината бе мъчителна, храната и напитките — отвратителни, новините — обезсърчителни. Отегчен да лагерува с хората си пред градските порти, Джироламо бе решил пасивно да чака вестта за съдбата си в близката крепост на Орсини — „Исола“, където той и децата му се радвали на разкош и обилни гощавки. Графът изпрати писмо на съпругата си със заповед да дойде при него; Катерина тайно изгори писмото и излъга войниците си.
	Междувременно двете слушахме шумотевицата от схватките по римските улици, където кардинали и кланове се бореха за власт. През единайсетия ни ден в крепостта видяхме как армия от петстотин войници влиза през Порта Маджоре в града. За миг Катерина се обнадежди, че Джироламо най-сетне е събрал смелост, но яркочервените и жълти знамена я разочароваха бързо. Развяваха се флаговете на Колона с жълта корона над голяма римска колона. Господарката ругаеше под нос съпруга си, докато войниците разпъваха палатките си на отсрещния бряг на Тибър.
	— Можеше да завладее „Сант’Анджело“ — ядосваше се тя. — Колко пъти му повтарях, че трябва да се подготвим да завземем крепостта, когато Сикст умре. Така и не ме послуша. Сега…
	Не успя да продължи.
	На другия ден — двайсет и четвърти август — пристигна най-лошата новина. Джироламо бе подписал договор с Кардиналската колегия. Отказваше се от поста папски капитан и предаваше „Сант’Анджело“ в замяна на четири хиляди дуката обезщетение за разрушения му дворец и гаранция, че бъдещият папа ще го признае за владетел на Форли и Имола.
	— Съпругът ми можеше да ме подкрепи! Да ми изпрати войници! — кипна Катерина. — Щяхме да преговаряме с новия папа, който и да е той. Вече няма надежда.
	Кардинал Джулиано дела Ровере бе един от авторите на споразумението. Неприязънта му към Джироламо явно беше надделяла над семейната преданост и обещанията, дадени на Катерина.
	През нощта в леглото господарката ми отбеляза, че Борджия поне е споделил искрено стремежите си и се е възхищавал от смелостта й.
	— Трябваше да се съюзя с него — простена тя, изправи се рязко и закри лице с длани.
	Не се разплака, макар да имаше всички основания да излее мъката си — въпреки изтощителната напреднала бременност бе проявила нечовешка воля, търпейки оскъдната храна и липсата на сън, ала усилията й бяха отишли напразно.
	Когато съумя да проговори отново, тя призна:
	— Не мога да удържа крепостта. В писмото си Джироламо ме предупреди, че Флоренция и Сиена събират войска, за да ме принудят да отстъпя. Въпрос на време е, преди Колона да ни нападнат.
	Катерина будува през цялата нощ. До сутринта написа две писма — едно до Джироламо и второ до Кардиналската колегия. По пладне получи отговор и на двете, включително разрешение да вземе сто и петдесет въоръжени войници, които да я придружат по пътя през града, за да се върне при децата си. Съпругът й вече уреждаше паричните си дела в Рим.
	Прекосих смутния град редом до господарката ми, която яздеше, вирнала царствено глава. По лицето й не се изписа никакво самосъжаление, когато погледна за последен път към крепостта, Ватикана и църквата „Сан Пиетро“. Не трепна и пред руините на Палацо Риарио. Щом минахме през Порта Маджоре обаче и най-сетне напуснахме Рим, чертите й застинаха в горчива гримаса.


	__Форли__
	__1484-1500__

>>	XXVI

	Обратният път до Форли нагарчаше, павиран с мрачна отбранителност от страна на Джироламо и с накипелия гняв на Катерина от монументалния му провал. Двамата не се погледнаха, когато малкият ни керван спря за почивка. Джироламо бе напуснал Рим само с четиристотин и четирийсет дуката — по-малко, отколкото струваше сватбената рокля на Катерина, изгоряла в пожара.
	Аз обаче бях изпълнена с възторг, че Лука е здрав и невредим, и с мрачното разрешение на господарката ми яздех на муле до него. Говорехме през деня, а нощем, когато другите спяха, излизахме от палатките си и се прегръщахме под звездното небе.
	След три дни ни застигна пратеник от кардинал Джулиано дела Ровере.
	— Habemus papum! — извика той, препускайки към Джироламо.
	Графът ни нареди да спрем. Видяла пратеника, Катерина изскочи от каретата си и тръгна към съпруга си толкова бързо, колкото й позволяваше осеммесечната бременност.
	За нейно облекчение не бяха избрали Борджия за папа. Дела Ровере обаче също не бе наследил Сикст. Свирепата им битка за папския трон бе предизвикала такъв смут в Кардиналската колегия, че нито един кардинал не бе посмял да гласува за тях. В писмото си Дела Ровере твърдеше, че е убедил поддръжниците си да издигнат протежето му — родения в Италия грък Джовани Батиста Чибо. Кардинал Чибо бе приветлив мъж, когото никой нямаше причина да не одобрява; дори Борджия се съгласил да гласува за него. Дела Ровере злорадстваше, че Чибо ще се вслушва безпрекословно в съветите му, защото именно той е убедил Сикст да му даде червена кардиналска шапка.
	Джироламо прие новината с бледа усмивка; Дела Ровере поне си бе осигурил място зад кулисите на трона на апостол Петър. Катерина извърна лице, без да продума. При всичките си хвалби, Дела Ровере не бе успял да стане папа и беше отказал да й помогне в най-мрачните й дни.
	Дори Форли не отбеляза тържествено пристигането на графа и графинята. Минахме през градската порта, където никой не чакаше да ни посрещне. Докато прекосявахме улиците между окаяните, схлупени колиби на занаятчии и надничари, хората се взираха към нас през отворените врати, ала не ни приветстваха. На пазара на най-големия площад в центъра на града търговци, земеделци и домакини застиваха и ни наблюдаваха мълчаливо.
	Едва когато стигнахме до най-богатия квартал и къщата на така наречения кмет — Луфо Нумай — усетихме нещо като гостоприемство. Къщата на Нумай ми напомни Палацо Медичи във Флоренция — триетажна, с редици симетрично разположени, високи правоъгълни прозорци и бледокафява каменна фасада без орнаменти: жалка гледка за свикналите с разкоша на лъскавите римски дворци.
	Кухненска прислужница с мърлява престилка отвори вратата на Джироламо. Смутена до дън душа от появата на владетеля на Форли, тя му извърна гръб и го остави да чака пред прага, докато извика господаря си.
	Луфо Нумай бил главен политически съветник и посредник на Пино Орделафи, после на сина му Синибалдо. Когато станало ясно, че Джироламо ще наследи владението им, той засвидетелствал преданост на новия господар на Форли — толкова убедително, че Джироламо му бе поверил ключа за новия замък на семейство Риарио в града.
	За пръв път зърнах почитаемия Луфо, докато притичваше бързо от стълбището към вратата. При вида на новодошлите той плесна радостно с ръце и се поклони толкова раболепно, че ако не бяхме изтощени и обезсърчени, бихме се разкикотили.
	После хукна обратно по стълбите, върна се с наниз ключове и ги връчи на графа. Джироламо яхна отново коня си, а Нумай се втурна към каретата на Катерина.
	Най-видният гражданин на Форли бе облечен като търговец — в туника от груба сива коприна над черни панталони; не носеше злато и накити. Бе съвсем плешив до върха на темето, откъдето рядка, тъмна туфа коса се спускаше до раменете му. През цялото време наместваше машинално кръглите си очила. Прецених, че наближава шейсетте.
	— Ваше най-сияйно Благородие! — възкликна той, стиснал длани, сякаш сърцето му прелива от вълнение. — Бях забравил колко ослепително красива сте! Погледна ли ви, всеки път ме изпълва удивление! Умолявам ви да ми окажете честта да вечеряте с мен днес. Нашият господар ми каза да питам вас. Бих желал да ви посрещна, както подобава, в града ни!
	Цялата реч бе придружена от бурни, угоднически жестове.
	Катерина се усмихна неискрено, кимна изморено вместо поздрав и се отдръпна от прозореца на каретата.
	Керванът ни потегли отново; след няколко минути пристигнахме в новия Палацо Риарио. Незначително по-голяма от дома на Нумай, сградата представляваше дълъг правоъгълник, построен от различни по размер тухли в нюанси на оранжевото, бялото и сивото, избледнели от слънцето. По фасадата се редяха дузина еднакви сводести прозорци — по шест един над друг от двете страни на дървената врата; на третия етаж имаше редица по-малки, овални прозорци.
	Влязох с Катерина, децата и бавачката Лучия. Нямаше внушителни мраморни подове и стълбища, нито стени с гоблени, извезани със златни конци — само неравен скърцащ паркет, застлан с излинели, мръсни килими. Стените бяха замазани с посивял хоросан, напукан и грапав; дървеният парапет на стълбището се клатеше застрашително. Тук-там имаше бледи следи от предишния ни живот — портрет на Катерина, ценна ваза, златни свещници, изящна завивка. Като цяло обаче имението изглеждаше неугледно, старо и мрачно.
	Преди време Катерина бе живяла тук няколко месеца; в писмата си от Форли тя не изразяваше недоволство от обстановката. „Навярно тогава — помислих си, — новият Палацо Риарио й е изглеждал обвеян със старинен, провинциален чар — приятно място за кратък престой, стига да се връща винаги в Рим.“
	Помогнах на бавачката да намери вещите на децата и да ги сложи в леглата им. После тръгнах по тъмните, тесни коридори към покоите на графинята. За съжаление се натъкнах на Луфо Нумай, който бе довел двамина прислужници, запознати с имението и готови да ни помогнат даром през първата седмица.
	Нумай ги бе предал на Джироламо и сега се щураше сам и напосоки в търсене на господарката на Форли, явно за да й припомни поканата за вечеря.
	— А! Не съм те виждал досега! — сепна се той, побутна очилата си към междувеждието и се приведе към мен, присвил клепки. Зад очилата уголемените му очи заискриха похотливо. — Красавица си! Придворна на Нейно Сиятелство може би?
	Преди да успея да отговоря, ръцете му се лепнаха под деколтето ми и стиснаха, сякаш опипват зрели сливи.
	— Господарката ти се слави с прелестта си — прошепна ми той в ухото, — но по-ненагледната си ти. Черната ти коса, тъмните ти очи, носът и устните ти…
	Опита се да провре длан под корсажа ми. Отдръпнах се и го зашлевих с всички сили, запращайки очилата му на пода.
	— Кучка! — ахна Нумай по-скоро от изненада, отколкото от гняв.
	Застана на четири крака и пипнешком започна да търси очилата си по килима.
	Виждах ги ясно, но бях толкова изтощена от премеждията през последните два месеца, че ми беше все едно какво ще си помисли за мен най-влиятелният мъж във Форли след Джироламо.
	Докато Нумай лазеше по пода, изрекох с леден глас:
	— Сестра съм на Нейно Сиятелство. Отраснах с нея в миланския двор. И не смей да ме докосваш повече!
	Той потупваше по пода с длан, докато говорех, и най-сетне намери очилата. Сложи ги, седнал на килима, и ме погледна учуден, ала — странно — не и ядосан.
	— А! — втренчи се в лицето ми със зловещо благоговение. — Разбирам! Личи си, че си дъщеря на херцог Галеацо.
	— Херцогиня Бона ме осинови — озъбих се. — Пусни ме да мина!
	Особена, развълнувана светлина проблесна в очите му и пръстите му докоснаха зачервената буза.
	— Силна си! Няма да те нараня, скъпа. Извинявам се, че те разстроих. Моля те само… — Наклони се напред, опрял лице в пода с малодушно покорство. — Само да ми кажеш името си. Винаги ще го нашепвам с обожание.
	Припълзя към мен на лакти и колене, стигна до чехъла ми и го целуна.
	Поразена, казах истината:
	— Деа.
	Той вдигна рязко глава.
	— Деа… Трябваше да се досетя. Наистина си богиня!
	Бузите му пламнаха.
	— Месер Луфо, станете и ми направете път.
	За разлика от коридорите в Рим тук бе твърде тясно, за да заобиколя свитото му тяло.
	— Разбира се, разбира се, прелестна богиньо! Но… защо не ме ритнеш, та да се изправя?
	— Махнете се веднага! — просъсках.
	Нумай пак опря лице в килима и закри главата си с длани в очакване на удара.
	Бях изморена и изнервена; исках да открия Катерина и да се уверя, че леглото е застлано, та двете да легнем върху истински дюшек след едноседмичното пътуване. Макар да противоречеше на всичките повели на Бона, подритнах леко кокалчетата на пръстите му, сплетени над плешивото му теме.
	— По-силно — настоя той.
	Ритнах го пак, този път не толкова плахо.
	— По-силно — примоли се отново Нумай и третият ми ритник го събори на една страна.
	— Ставай веднага! — заповядах му сурово.
	Месер Луфо се изправи, запъхтян от похот.
	— Деа, скъпа Деа, ще те сънувам днес! Някой ден ще ти потрябвам. И дойдеш ли при мен, ще получиш всичко. Всичко! Само кажи…
	Протегна се към мен да ме улови отново, но аз вдигнах предупредително длан и той застина.
	От коридора зад него долетя приглушен кикот. И двамата погледнахме натам и видяхме Катерина, застанала на няколко крачки от нас.
	Нумай скочи на крака и запелтечи, че е дошъл само за да доведе прислуга. Щял да ни поднесе угощение в двореца, вместо да настоява да му гостуваме, защото господарката му очевидно била твърде изморена.
	При тези думи се оттегли припряно, а Катерина го проследи с поглед, широко усмихната.
	— Запознала си се, виждам, с почитаемия Луфо Нумай — отбеляза тя. — Възползвай се от слабостта му, ако пожелаеш.
	За пръв път от месец и двете се засмяхме.
	Катерина ме поведе към покоите си, където Марта — възрастната надзирателка на камериерките в Палацо Риарио в Рим — разопаковаше багажа й. От стотиците прислужници, помощници, секретари, готвачи и перачки, съставлявали домакинството на графа в Рим, се бе наложило да се задоволим едва с двайсетима. Сега децата имаха една бавачка, не три, а Катерина не разполагаше с дванайсет камериерки, ами само с Марта и мен.
	В края на дългия ден с Катерина се строполихме изтощени в леглото, застлано за щастие с фини чаршафи, възглавници и завивки от Рим. Чак тогава господарката ми си позволи да заплаче, разочарована горчиво, задето е била принудена да напусне Свещения град. Щом сълзите потекоха, не успя да ги овладее, и се наложи да я прегърна като малко дете.

	* * *

	Три седмици по-късно Катерина роди здрав син — Джовани Ливио. Би следвало бащата да ликува — тримата синове гарантираха, че родът Риарио-Сфорца ще просъществува поне още две поколения. Разтърсен обаче от загубата на богатството и престижа си, Джироламо пиеше по цели дни и играеше комар, пренебрегвайки истината, че няма никакви приходи, понеже поданиците му не плащат данъци. Графът повери управлението и финансите на способната си съпруга, макар тя да бе достатъчно заета с ремонта на новия си дом. Същевременно не криеше ненавистта си към нея, защото на фона на нейната смелост малодушието му се открояваше още по-очебийно. Оставяше я обаче да се разпорежда, както намери за добре, вероятно тайно възхитен от храбрия й опит да задържи „Сант’Анджело“. В крайна сметка този факт ми донесе голяма радост.
	Всички секретари, писари и лични помощници, обслужвали Джироламо в Рим, получаваха надниците си от Ватикана, с изключение на четирима — възрастен камериер на име Николо, иконом, виночерпец и Лука. Понеже господарят му бе заменил политическата кореспонденция с хазарта, Лука разполагаше с много свободно време, през което помагаше на тримата си другари. Когато в крилото на графа не се нуждаеха от услугите му, той изпълняваше задачи, възложени му от Катерина — и, следователно, се срещахме по-често.
	Навярно присъствието му припомни на господарката ми любовта му към мен или тя забеляза какви погледи си разменяме. Предпочитам да мисля, че просто я бях подценила.
	Един ден, докато помагах на възрастната Марта да смени бельото й, Катерина влезе в стаята. Бе родила едва преди две седмици и все още се чувстваше изморена и раздразнителна; и по-зле — връщаше се след посещение при съпруга си, който преди пладне вече бе пиян и играеше зарове с новите си приятели — разблудните братя Орси и избухливия аристократ Лудовико Панеско. Джироламо бе наредил да сложат маса за хазарт в личната му трапезария, която наричаше „Залата с нимфите“ заради стенописа, изобразяващ голите покровителки на природата. Обикновено след подобни срещи със съпруга си Катерина се мръщеше изнервена, ала онази сутрин я погледнах и забелязах, че се опитва да сдържи усмивката си и очите й искрят необичайно ведро.
	— Деа, искам да поговорим насаме — подхвърли бодро тя.
	Схванала намека, Марта се оттегли толкова бързо, колкото й позволяваха болящите я кости. Подпъхнах чаршафа, пригладих го с длан и се приближих до господарката ми.
	— Съпругът ми — подхвана тя — не обича да обсъждаме темата за „Сант’Анджело“. Явно обаче най-сетне проумя какъв риск поех за него — риск, заслужаващ възнаграждение. Реши да удовлетвори най-настойчивата ми молба.
	Замълча драматично, взирайки се многозначително в мен. Зачаках любезно да продължи; мислено вече си напомнях, че и бельото на децата е за пране, а Лучия не може да наглежда четиримата си питомци и същевременно да занесе мръсните чаршафи на отрудената перачка.
	Забелязала колко съм разсеяна, Катерина въздъхна и сервира направо изненадата си.
	— Деа, не се ли сещаш какво имам предвид? Джироламо се съгласи да се омъжиш за Лука.
	Зяпнах я смаяна, опитвайки се да проумея думите. Прецених, че са твърде невероятни, и попитах:
	— Какво?
	Тя повтори същото с усмивка.
	Зашеметена, седнах тежко на леглото. Катерина застана пред мен и улови ръцете ми.
	— Не разбираш ли? — възкликна въодушевена. — Лука е твой! И лично ще избереш деня.
	Най-сетне успях да проговоря и прошепнах:
	— Благодаря ви, благодаря ви.
	— Не е ли редно да съобщим новината на Лука? — намигна ми тя. — Графът определено не е в състояние да го уведоми.

	* * *

	След по-малко от месец с Лука се оженихме една привечер в градската катедрала „Санта Кроче“. Лука бе предупредил предварително свещеника, че церемонията ще е скромна и ще присъстват само членове на домакинството. Не бе споменал, че сред гостите ще е господарката на Форли, която не вдигна плътния си воал, докато не влезе в църквата. Джироламо остана в двореца, разбира се, да надига бокалите в „Залата с нимфите“.
	Нямаше как да си позволя нова сватбена рокля и облякох най-красивата си лятна рокля — от сребриста коприна, обточена с черна дантела — бях я взела за лагеруването край бойното поле пред Палиано. За моя изненада Лука също бе избрал сребриста туника от брокат с петно от омастилен пръст над подгъва. Усмихнах се, забелязала лекето, и похвалих бъдещия си съпруг колко е красив, което не бе лъжа. Черните му мустаци бяха грижливо подрязани, а козята му брадичка — подстригана както при първата ни среща в Рим.
	Застанали пред свещеника в катедралата, изрекохме обетите си — Лука с пресеклив глас, аз — с развълнуван шепот. Той се обърна най-сетне към мен, за да наниже тънката златна халка на пръста ми; дланите му бяха влажни и трепереха, а очите — необичайно разширени. Щом свещеникът ни обяви за съпрузи обаче, се усмихна широко с нескрито облекчение и двамата се прегърнахме, изтощени от напрежение. Ала когато устните му намериха моите, силата му се върна и едва не паднах по гръб под напора на целувката му — за радост на Катерина и децата, които се разкикотиха и заръкопляскаха под неодобрителния поглед на свещеника.
	Беше ноември и сланата вече бе попарила градините зад двореца. Вместо на открито, празнувахме в трапезарията на Нейно Сиятелство — толкова тясна, че персоналът, макар и малоброен, едва се смести вътре. Катерина пи, яде и танцува, сякаш е една от нас, и мисля, че се чувстваше щастлива както в Рим; аз несъмнено бях по-щастлива. Лука постоянно ми допълваше чашата и изпих солидна доза от възкиселото местно вино.
	Най-сетне той ми прошепна, че е време да се оттеглим от скромното тържество. Ръка за ръка влязохме, позамаяни, в аскетичната му ергенска стая, която доскоро бе делил с виночерпеца. Сега тя се полагаше само на двама ни. Съпругът ми отвори вратата и аз я огледах до последната подробност — изглеждаше не по-голяма от гардеробната на Катерина в Рим и също толкова мрачна; единствената светлина идваше от малък овален прозорец, толкова нависоко, че нито Лука, нито аз можехме да погледнем през него. Мебелировката се изчерпваше с ниско легло, два пъти по-тясно от постелята на Катерина; нощна масичка; дървен стол без тапицерия; висок шкаф и малко писалище на колелца, оборудвано с перо и мастилница. Между мебелите почти нямаше място за ходене; като добавим мръсните хоросанови стени, обстановката бе плачевна.
	Засмях се обаче, когато Лука прекоси прага и се стресна от ненадейното хрущене под краката му; някоя потайна душа бе разпиляла орехи по пода, все едно сме царски особи. Разчистихме орехите, доколкото успяхме, залостихме вратата и се съблякохме; аз развързах тежките ръкави на Лука, той — моите. Продължихме нататък бавно и тържествено, защото никога не се бяхме виждали съвсем голи и моментът изглеждаше странно церемониален. Бях очарована от тялото на Лука — от редките тъмни косъмчета, които осейваха гърдите му, и оформяха тясна ивица от пъпа към слабините му.
	Улових го за китката, за да го дръпна към леглото, но той ми посочи бутилката вино и двете чаши върху нощната масичка. Малка бележка се подаваше изпод единия бокал; оказа се — изненадващо — че е благопожелание от граф Джироламо. За наше удоволствие току-що отворената бутилка съдържаше отлично вино от Рим.
	— Това е знак — подхвърли шеговито Лука, напълни чаша и ми я подаде.
	Седнала върху грапавия дюшек, от който лъхаше неприятна миризма, поклатих глава с усмивка.
	— Знак за какво?
	— Знак, че трябва да те напия. Все пак си девствена; трябва да се погрижим да не изпитваш болка.
	Разкикотих се и се облегнах върху твърдата дървена табла.
	— Късно е. Вече съм пияна.
	— Тогава ще те напием още повече.
	Той седна до мен на леглото и чукнахме чаши. Не ги допихме. Лука се наведе да ме целуне, протегнах ръка да оставя бокала си и не отлепих устни от неговите. Не след дълго той полегна нежно върху мен.
	— Готова ли си? — прошепна.
	Бях готова.
	Чувала съм какви ли не приказки за изгубването на девствеността, но ще ви кажа едно — усетих съвсем слаба болка и бързо я забравих, потопена в невъобразима наслада.
	Както в склада пред тайния му кабинет в Рим Лука закри с длан устата ми в напълно несполучлив опит да заглуши виковете ми.

	* * *

	През първите няколко седмици след сватбата нощем спях при Лука, а призори се качвах замаяна в покоите на господарката ми. Всеки ден заспивах, обгърната от успокоителен мирис на мастило, мъжка плът и пергамент. Лука запалваше лампата, слагаше я върху писалището, закриваше стъклото с шапката си, та да приглуши светлината, и пишеше също като брат ми. Никога не попитах какво пише, а той никога не ми обясни.
	Веднъж се събудих и лампата не гореше. Лука бе разтворил кепенците и стоеше под прозорчето с лента лунна светлина в косите. С премрежени очи наблюдавах как протегна показалец и очерта звезда с пет лъча във въздуха пред южната стена. Лежах неподвижна, стаила дъх. Той описа кръг, движейки се бавно из стаята, за да не се блъсне в нещо и да ме събуди.
	Гледката ме изпълни с любов, вина и ужас. Любов, защото знаех, че Лука познава ангела и сърцето му е чисто и благородно като на брат ми; вина, защото знаех, че Матео е искал да се свържа с ангела, ала не бях изпълнила волята му.
	И ужас, защото се страхувах какво би пожелал ангелът от Лука.
	Ужас, защото се страхувах още повече какво би пожелал от мен някой ден.


>>	XXVII

	По-лесно е да не знаеш какво е богатство и престиж, отколкото да си ги имал и да понесеш потреса от загубата им. Въпреки това през първите четири години във Форли изпитвах задоволство от живота си благодарение на радостта, която Лука ми носеше; в тясната ни, неудобна стаичка се чувствах по-сигурна, отколкото в пищните покои в Милано или Рим, които делях с Катерина. Господарката ми имаше нужда от мен повече от всякога, но проявяваше щедрост, позволявайки ми често да оставам по цяла нощ при Лука. Нерядко се случваше обаче да я налегнат старите мрачни страхове; връщаше се и неизличимият спомен за убийството на баща й. Тогава лягах при нея, докато се успокои.
	Враждебността на Катерина към съпруга й растеше; сломен от падението си, Джироламо се утешаваше с пиянство и отказваше да разговаря с нея за липсата на приходи. Отначало тя реши да обнови старото имение във Форли в съответствие с римските стандарти. След два месеца обаче осъзна, че няма средства за подобно начинание. Четиристотин и четирийсетте дуката от Рим се бяха почти стопили, а останалата нищожна сума отиде за изхранване на домакинството.
	Катерина се принуди често да вечеря в дома на Луфо Нумай, та с Джироламо да се наслаждават на безплатно, но добро вино и ястия. За съжаление я придружавах и се налагаше да отблъсквам попълзновенията на месер Луфо. Разбрах, признавам, че най-бързият начин да го удовлетворя е да го удрям и да го ругая — колкото по-сурово, толкова по-добре. Така домакинът ни бързо се превръщаше в трепереща развалина и охотно изпълняваше волята ми. По време на една подобна среща в коридора Катерина стана от масата, за да отиде до тоалетната, и ни видя отново.
	— Радвам се, че не отблъскваш месер Луфо — каза ми по-късно. — И аз му угаждам понякога. Твърде могъщ е и не бива да го настройваме срещу нас. Хората го слушат.
	У Катерина бе настъпила коренна промяна; не приличаше никак на разглезената херцогска дъщеря, изпълняваща всяка своя приумица в Рим — такава е цената на лишенията. В крайна сметка господарката ми бе принудена да заложи повечето си бижута и сребърни сервизи и да проси унизително пари от сродниците си — миланския херцог Лудовико, кардинал Дела Ровере и дори от враждебния си племенник кардинал Рафаеле Риарио. Лудовико и Дела Ровере не й отговориха; изненадващо младият Рафаеле се отзова с искрена загриженост за роднините си, изпаднали в тежко положение. Посети парадно леля си и чичо си във Форли — хвърляше сребърни монети на селяните и организира угощение на градския площад, за да им покаже какво значи да си Риарио. Щедростта му не подмина Катерина; без да уведомява чичо си, Рафаеле й подари няколко хиляди дуката, съзнавайки, че тя ще ги използва по-разумно от прахосника Джироламо.
	Срамът, предизвикан от жеста му, я подтикна към действие. Една сутрин тя отиде в покоите на съпруга си, който отспиваше снощното пиянство, и отказа да си тръгне, докато той не се съгласи да остане трезвен поне докато съумее да убеди Градския съвет, че господарят на Форли е пред банкрут и поданиците му трябва да плащат данъци. Джироламо спази дадената дума и постигна успех благодарение на грижливите напътствия на Катерина. Приходите бяха достатъчни да изхранят Палацо Риарио, ала не се равняваха и на една десета от парите, пълнещи съкровищницата на Джироламо в Рим.
	Бедността обаче не бе основната грижа на господарката ми. Оставаше въпросът за физическата сигурност на семейството. Папа Инокентий официално бе отстъпил Имола и Форли на Джироламо, ала с ясната уговорка да не разчита на Рим за защита, ако някоя алчна душа се полакоми за малкото му владение. В момента „войската“ на някогашния папски капитан се състоеше от малобройни местни отряди, на чиято преданост не можеше да се разчита, понеже гражданите на Форли смятаха Риарио за пришълци. Графът нямаше средства за наемници, с каквито се охраняваха мнозина владетели.
	В резултат Катерина отново изпрати много писма с молба за военна помощ, ако й потрябва. Получи само един, ала важен, окуражителен отговор — от херцог Лудовико. „Могъществото на Милано“, пишеше той, „стои зад теб.“ Можехме само да се надяваме да е щедър с войниците както с думите.

	* * *

	След две години пиянство Джироламо рухна върху масата за комар. Един от братята Орси излезе, олюлявайки се, от Залата с нимфите и се разкрещя да извикаме лекар. Катерина свари стенещия си съпруг да се превива от болка на пода, вкопчил ръце в ребрата си. Лука помогна да го занесат в леглото.
	Катерина остана при графа, докато дойде лекарят. Джироламо се гърчеше от нетърпима болка в стомаха и повръщаше; призляваше му дори при вида на храна. Ту го втрисаше, ту се обливаше в пот.
	Докторът прецени, че пациентът страда от „разстройство на жлезите“. Катерина го попита дали ще оздравее и той сви рамене.
	— Времето ще покаже. Може да се влоши, може и да се подобри.
	До края на живота си Джироламо не биваше да пие вино и да яде пикантна и мазна храна. Междувременно лекарят му даде отвара за облекчаване на болката — толкова горчива, че графът я изпи след дълги увещания и заплахи.
	Лекът подейства — пациентът заспа. С Катерина се върнахме в покоите й. Щом останахме насаме, тя заговори с мрачен и сериозен глас:
	— Ще дойдеш ли с мен до „Равалдино“? Искам ти да решиш, защото пътуването е опасно.
	Крепостта „Равалдино“ бе най-внушителната постройка във Форли; възправяше се досами югоизточната стена на града. Джироламо и Катерина бяха законните й притежатели, но в момента я стопанисваше мъж на име Дзоко — наемник, сражавал се години наред за Джироламо. В отплата за приятелството и услугите му Джироламо го бе назначил за кастелан на „Равалдино“. Откакто бе пристигнал в града обаче, Джироламо разчиташе на него да покрива комарджийските му дългове. Понеже графът не връщаше заемите, Дзоко му предложи да му преотстъпи дял от крепостта. След четири години кастеланът вече притежаваше повече от половината и бе уведомил графа, че смята „Равалдино“ за свой, докато не му изплатят дължимото.
	Преди да успея да отговоря, Катерина добави с равен тон:
	— Ако Джироламо умре, искам да съм сигурна, че „Равалдино“ ще ми се подчинява. Твърде много са алчните за земи, които вярват, че лесно ще отмъкнат Имола и Форли от една бедна вдовица. Не вярвам на местните, а не мога да си позволя наемна войска. Имам ли обаче крепостта…
	Тя замълча, втренчена в лицето ми; не знам какво прочете по него, защото в момента пропадах в мрачина сред каменни отломки, заслепена от ярка мълния.
	— Кулата — отроних, ала не говорех на нея; намирах се на друго място и виждах единствено светкавицата, врязана под клепките ми.
	Смътно усетих как Катерина раздрусва ядосано раменете ми.
	— Вече надживях Кулата! — извика тя. — Няма от какво да се страхувам!
	— Три пъти ще влезете в Кулата и три пъти ще излезете — изрекох, уплашена, че не разбирам откъде идват думите. — От вас зависи дали ще останете жива, или не. Изберете ли правилно, това, което смятате за поражение, ще се окаже най-голямата ви победа.
	Тя ме държа за лакътя, докато не излязох от унеса; без нея вероятно щях да падна. Когато се опомних, продължи да говори, сякаш не съм изрекла страховито пророчество:
	— Намери съпруга си! Той е най-добрият писар и знае как да напише заповед така, че да има тежест.

	* * *

	Същата нощ, докато Джироламо страдаше в леглото, с Катерина препуснахме към „Равалдино“. Спряхме пред защитния ров и извикахме Дзоко. Той се появи на стражницата над подвижния мост; тромавата му походка издаваше, че вече е погълнал доста вино.
	От пръв поглед разбрах, че мисията на господарката ми е безнадеждна. Дзоко не бе благородник; засмя се язвително, щом я зърна, после й се ухили безочливо и похотливо. Беше висок, слаб и напълно плешив; облечен в омачкана туника от груб памук, лекьосана с вино. Дебел, грапав белег прорязваше дясната му буза чак до ухото с голяма златна халка. От заострената му брадичка стърчаха редки туфи косми.
	— Катерина Сфорца! — възкликна хапливо той. — Щом графинята на Форли ме посещава, господарят явно е мъртъв. Чух, че го е повалила болест.
	Наглостта му ядоса Катерина, но тя се овладя.
	— Току-що бях при господаря ми. Силите му се върнаха и подписа това. — Вдигна документа, написан от Лука, който Джироламо действително бе подписал, макар че Катерина държеше треперещата му ръка, за да не изпусне перото. — Съпругът ми заповядва да ми предадеш незабавно „Равалдино“. Има право да предяви иск към всякаква собственост, необходима за защитата на Форли. Дълговете не са от значение.
	Дзоко се разкикоти от сърце при мисълта да предаде крепостта на две жени, едната — невъоръжена. Щом се овладя, присви очи към пергамента в протегнатата ръка на Катерина и вдигна рамене.
	— Лист хартия. Откъде да знам, че графът не е мъртъв? Ами ако се опитвате да ме измамите?
	— Свали моста, за да вляза и да ти го покажа — отвърна графинята. — Познаваш подписа на господаря ми.
	Дзоко скръсти ръце и поклати глава.
	— Чух как сте нахлули в „Сант’Анджело“, почитаема. Няма да ви пусна тук. Доведете наследника на Джироламо — Отавиано. Ако плати дълговете на баща си, ще му предам „Равалдино“.
	Никакви доводи не го разубедиха. Разярена, Катерина обърна коня си и препусна обратно; последвах я.

	* * *

	Джироламо не умря. През следващата седмица болките му постепенно стихнаха; три дни обаче го мъчеше жажда за вино. После нямаше сили за игри на зарове.
	Странно, ала Дзоко не надживя господаря си. Докато вечерял в „Равалдино“ в компанията на двама войници — единият бе познайник на Катерина от офанзивата в „Сант’Анджело“ — те извадили ножове, нападнали го и се свършило с него. Господарката ми получи крепостта и назначи нов кастелан — предания Томазо Фео.
	Не разпитвах; не исках да разбирам истината, а и Катерина запази мълчание.

	* * *

	През нощта на четиринайсети април 1488-а се събудих в прегръдките на съпруга си. Сепнаха ме женски писъци, долитащи от покоите на графинята — толкова отчаяни, че с Лука скочихме от леглото и се втурнахме веднага натам. Не след дълго виковете се умножиха — някои звучаха победоносно. От приземния етаж ехтяха непознати гласове.
	Стигнахме до покоите на Катерина точно когато голямата й дъщеря Бианка и бавачката вкарваха децата при майка им. Деветгодишният Отавиано хлипаше тихо, седнал на леглото до по-малкия си брат Чезаре.
	Катерина излезе от килера с две саби и кама; подаде едната сабя на стария прислужник на Джироламо Николо, който трепереше като листо и не успя да стисне дръжката. Опита се да даде другата на Отавиано, но той отказа да свали длани от лицето си.
	Погледът на господарката ми бе трескав, бузите й — влажни от сълзи, ала гласът й прозвуча обезпокоително безизразно:
	— Деа, помогни ми да барикадирам вратата. Скоро ще дойдат. Убиха Джироламо.
	При тези думи по-големите деца се разридаха отново; Катерина не им обърна внимание. Втренчи се в Лука.
	— Знаеш ли пътя за Милано?
	Лука кимна.
	— Отиди при чичо ми възможно най-бързо — заповяда му тя. — Кажи му, че се нуждая от военна помощ — незабавно, за да не изгубя Форли. Ако успееш да се отбиеш в „Равалдино“, предай на кастелана да не се предава при никакви обстоятелства. — Когато Лука се приведе да ме целуне за сбогом, графинята добави: — Внимавай по пътя към конюшнята. Видят ли те, ще те убият.
	Изпратих Лука с уплашен поглед, ала знаех, че шансът му да оцелее всъщност е по-добър от нашия. Камериерката Марта вече бе пристигнала и помагаше на Лучия да успокои децата. Николо, аз и Катерина залостихме вратата и избутахме тежкия гардероб пред нея.
	— Повече не можем да направим — въздъхна господарката ми и седна на леглото, за да прегърне децата си.
	Целуна по главата четиригодишния Джовани Ливио и ме изгледа мрачно изпод вежди. Нямаше начин да избягаме, а убийците на Джироламо лесно щяха да пробият жалката ни бариера.
	— Не плачете! — прошепна нежно Катерина на децата си. — Когато враговете ни дойдат, запазете спокойствие и се дръжте вежливо. Няма как да ги отблъснем с толкова малко оръжия, затова не бива да ги нападаме първи. Вие сте Риарио. Баща ви вече не страда, на небето е и ви гледа оттам. Накарайте го да се гордее с вас. Не се страхувайте, ако ме отведат. Аз съм ви майка и ще се бия до смърт за всеки от вас. Разбирате ли?
	Десетгодишната Бианка, зряла за възрастта си и най-безстрашна от всички, кимна сериозно.
	— Не смятам да умирам — продължи Катерина. — Ще се опитам да ги надхитря. Не вярвайте на нищо, което ви казват. — Тя сложи ръка върху рамото на Отавиано. — Няма да дам лесно Форли.
	Скръстих ръце и тръгнах бързо към единствения голям прозорец. „На три пъти ще влезете в Кулата“ — така бях казала на Катерина, ала реших, че съм сгрешила. Нямаше как да оцелеем; щяха да ни избият тук.
	Прозорецът гледаше към малък площад пред двореца; в стъклото се отразяваха златните пламъци на факли; виковете на хората долу долитаха в стаята.
	— Свобода! Свобода! Да живеят Орси!
	Стаена предпазливо в сянката, погледнах към улицата, където Лудовико Орси насъскваше тълпа разгневени селяни, заобиколили като рояк насекоми дълъг, блед предмет върху земята. Сиянието на факлите им заслепи просълзените ми очи. Когато зрението ми се проясни, видях трофея им — гол труп на мъж с лице и торс, покрити с кръв. Един търговец от града бе клекнал до него. Той вдигна безжизнената му глава, заби зъби в скалпа му и погледна нагоре — от устата му се стичаше кръв и стърчаха кафяви косми. Изплю ги и се надвеси отново да захапе пак. Мъжът до него държеше кама и режеше плът от мишницата на мъртвеца. Познах Джироламо по дългите ръце и високия ръст — не различавах чертите му, вече смазани или нарязани. Закрих уста с длан и извърнах глава.
	Обходих с очи леглото и гардероба, барикадирал вратата, и в същия момент чух брадва да се забива в нея. Катерина изправи рамене, изправи се и тръгна спокойно към тресящата се врата.
	— Спрете! Не е нужно да разбивате нищо! — извика тя. — Ще ви пуснем вътре. Свалете оръжията. Тук има деца!
	Побързах да й помогна да избута настрани преградата.

	* * *

	За мое удивление въоръжените мъже, предвождани от Чеко Орси, не ни убиха. Позволиха на Катерина да целуне спокойно децата си, преди да излезе от стаята. Заобиколиха ни, за да ни опазят от освирепялата тълпа, обсипваща графинята с ругатни, и ни заведоха пешком до Палацо Орси. Там ни охраняваха и се отнасяха почтително с нас. Разрешиха дори на Николо, стария прислужник, станал свидетел на убийството на Джироламо, да остане с нас. Тогава той ни разказа какво е сполетяло господаря му.
	Братята Орси — другари на графа, допреди да заболее — знаели къде стои ключът за Залата на нимфите. Джироламо не се доверяваше на местните и заключваше всички стаи, където влизаше. През онази нощ се почувствал добре и решил да вечеря в любимата си трапезария. Нахранил се и освободил прислугата. При него останал само Николо.
	— Толкова бързо се случи. — Николо сведе тъжно глава. — Негово Сиятелство отвори прозореца да подиша чист въздух. В същия момент се появи Чеко Орси. Господарят не криеше ключа от него, разбира се, и не очакваше нищо лошо. Поздрави го и протегна ръка да види листа, който Чеко размахваше, мърморейки как ще плати местния данък. В същия момент един от капитаните на графа — казва се Рончи, мисля — изскочи зад гърба му с вдигната сабя. Извиках, но Чеко вече бе забил камата си в ребрата на господаря. — По лицето на възрастния мъж се стекоха сълзи. — Графът не падна. Втурна се към вратата, но капитанът му препречи пътя и той се скри под масата. Сграбчиха го за косата и го измъкнаха. Чеко изглеждаше паникьосан и готов да побегне. Захвърли камата и извърна глава, а капитанът бързо довърши започнатото.
	Очите на Катерина останаха сухи, но горната й устна се изви от омраза и погнуса.
	— Чеко се е разколебал? А къде беше брат му Лудовико?
	— Долу, предполагам. Чеко е по-смелият от двамата.
	Лицето на Катерина окаменя, ала забелязах искрица надежда в погледа й.
	— Страхливци — процеди през зъби тя, за да не я чуят стражите. — Имаме си работа със страхливци.

	* * *

	На другата сутрин папският наместник в съседния град Чезена посети Катерина. Нисък, слаб и белокос, монсеньор Савели носеше най-обикновена черна свещеническа роба, но излъчваше увереността на римски кардинал. Държеше се изключително любезно и поздрави топло Нейно Сиятелство. Бяха се срещали няколко пъти и макар да презираше Джироламо, Савели имаше високо мнение за съпругата му. Духовникът бе поел управлението на града от името на папа Инокентий. Задачата му бе да разкрие истината за метежа и после да реши дали да удовлетвори молбата на Орси да изместят Риарио. Орси, разбира се, му оказваха пълно съдействие, защото не можеха да управляват без благословията на папата. В замяна им бяха разрешили да държат в плен Катерина и да продължават да подкопават властта й.
	В мое присъствие Катерина и Савели разговаряха в добре обзаведеното преддверие, а децата си играеха в спалнята.
	Савели изслуша внимателно разказа на господарката ми — как Чеко Орси събирал годишния данък за месото по заръка на Джироламо, но го похарчил безразсъдно; после помолил господаря си за отсрочка да върне парите. Брат му Лудовико още не бил преглътнал поредното яростно избухване на Джироламо. Графът изгубил живота си в резултат на дребнава вендета, а не на истински метеж. Катерина препоръча на Савели лично да се запознае с финансовите документи и да види колко щедър е бил съпругът й към поданиците си. С нищо не бил обидил жителите на Форли.
	Савели кимаше съчувствено и когато графинята приключи, й се извини с благ глас:
	— Простете ми за вмешателството, но сигурно разбирате, че Светия отец иска да опази мира в Романя. Възможно е Негово Светейшество да предостави Форли на сина ви Отавиано. Междувременно в името на мира е най-добре да предадете града и да се оттеглите с децата си в Имола. Там ще изчакате решението ни.
	Мекият тон на Катерина бе в съзвучие с неговия:
	— Несъмнено разбирате, отче, че ако се предам сега, Риарио завинаги ще изгубят Форли. Нямаме застъпник в Рим.
	— Племенникът ви, кардиналът, е достатъчно влиятелен във Ватикана.
	Графинята се усмихна вдървено.
	— За съжаление влиянието на Рафаеле не се простира до трона на свети Петър.
	Савели се приведе напред и бащински потупа Катерина по ръката, вкопчена в ръкохватката на стола.
	— Оттеглете се в Имола, скъпо дете, и отгледайте децата си. Току-що загубихте съпруга си. Време е да скърбите, не да мислите за политика.
	Дълбока червенина плъзна от врата на господарката ми към скулите й. Тя се изправи и отбеляза горчиво:
	— Орси са глупаци. Нямат ум да управляват. Доказва го фактът, че ме оставиха жива. Ще… — замълча и се овладя с огромно усилие.
	Савели се взря добродушно в нея.
	— Да, скъпа?
	Катерина не побърза да му отговори. Най-сетне проговори с кадифен, сладък глас:
	— Ще обмисля съвета ви, монсеньор. Благодаря ви, че ме посетихте.

	* * *

	На другия ден ни преместиха на по-строго охранявано и по-негостоприемно място — стаичка в кулата над портата „Сан Пиетро“, където обикновено спяха стражите. С по-големите момчета седнахме на пода със свити крака, а Катерина и по-малките деца се настаниха върху тесния сламеник. Обстановката бе, меко казано, обезсърчителна, особено когато децата започнаха често-често да използват единственото гърне в непроветривото помещение.
	Мрачното настроение на Катерина обаче скоро се разведри. Тримата мъже, които ни охраняваха, се оказаха благоразположени към семейство Риарио, макар и не достатъчно, та да ни освободят. Съгласиха се да донесат хартия и перо на графинята, за да напише писмо на кастелана си Томазо Фео, удържащ предано крепостта „Равалдино“.
	И нещо повече — съгласиха се и да му го занесат.

	* * *

	На другия ден Чеко и Лудовико Орси, усетили с пълна сила напрежението от новото си, несигурно положение, дойдоха с въоръжен ескорт, за да отведат Катерина. Бианка се разплака и другите деца я последваха. Постарах се да ги утеша, макар да бях ужасена, че Савели се е почувствал обиден от гневния изблик на господарката ми и в момента я водят към гилотината.
	След два часа Катерина се върна при нас. Отначало се уплаших от засъхналата кръв по врата й. Тя обаче изглеждаше не просто добре — лицето й сияеше победоносно.
	— Лука! — прошепна ми възторжено. — Стигнал е невредим до „Равалдино“ и по-нататък!
	Седна върху сламеника, подви крака и поли под себе си и ми разказа историята — братята Орси я завели до „Равалдино“ и я довлекли пред крепостта, до самия ръб на защитния ров. Чеко притиснал нож към гърлото й и заповядал да извика кастелана. Послушала го. Фео се появил и Чеко заплашил Катерина със смърт, ако не му нареди да се предаде.
	Катерина отказала. Чеко настоял отново и острието му облизало плътта й.
	— Отказах пак — продължи господарката ми — и той ме поряза леко. Обърса с пръст капката кръв и ми я показа, все едно очакваше да припадна. Присмях му се. Той се разкрещя. Съжалих го и извиках на Фео да се предаде. Той, разбира се, отказа и горкият Чеко пак опря нож в гърлото ми. И двамата с Фео вече едва се сдържахме да не се разкикотим. Чеко ме заплаши още три пъти. Накрая вдигна ръце и ето ме тук.

	* * *

	През следващите три дни Чеко водеше Катерина до крепостта и фарсът се повтаряше с един и същ финал.
	На четвъртия ден дружелюбните стражи ни изведоха от стаята в кулата и ни смъкнаха на улицата, където чакаха четири коня, мръсен фургон, монсеньор Савели с трима лични помощници и братята Орси. Чеко и Лудовико изглеждаха посърнали; Савели — в бодро настроение с бегла сянка от тържество в очите.
	Двама от стражите яхнаха коне, третият помогна на Катерина да се качи във фургона, а папският наместник приближи с жребеца си до нея.
	След кратка размяна на любезности, Савели обяви:
	— Тази сутрин приех пратеник от кастелана ви. Изразява готовност да ми предаде „Равалдино“ при едно условие — среща с вас, за да му платите надницата, която очевидно му дължите. Иска също писмено да удостоверите преданата му служба, за да го наемат другаде.
	Катерина сведе очи.
	— Предател! — прошепна тя, после вдигна глава и добави сломена: — Без крепостта нямам надежда. Ще напиша писмото, но нямам пари. Фео е упорит. Няма да се предаде, ако не получи своето.
	— Каква сума му дължите? — осведоми се предпазливо Савели.
	— Двеста дуката — отговори без колебание Катерина.
	Свещеникът въздъхна и й подаде кадифена кесийка.
	— Поне казвате истината. Толкова поиска Фео.
	Връчи й перо, напоено с мастило, и едно вече написано писмо. Тя го подписа бързо и докато духаше мастилото, Савели продължи:
	— Колкото до срещата… Кастеланът ви настоява да се състои в крепостта.
	— Така ли? — учуди се Катерина. — Не се ли опасявате, че крои нещо?
	Савели се прокашля и стрелна с поглед мрачните братя Орси.
	— Загрижени сме. Затова взехме децата. Съгласих се братя Орси да ги задържат, докато сте в „Равалдино“. Не се ли върнете до три часа, ще ги убият. — Той сниши глас. — Очевидно не разбират майчината обич. Уверих ги, че ще се върнете, щом децата ви са пленници.
	Катерина погледна към Орси и въоръжените стражи.
	— Ще се върна, разбира се — кимна тържествено.
	* * *

	Не яздихме дълго до крепостта. В друсащия се фургон изпитвах ужас, съчетан с остро осезание за настоящето, сякаш винаги съм се носела към „Равалдино“ и към несигурна участ. Обърнах се към Катерина, чието изражение изглеждаше напълно безучастно. Въоръжените стражи от двете ни страни ни виждаха и господарката ми не срещна погледа ми.
	Група любопитни граждани бяха разбрали за предстоящата драма и се бяха събрали да наблюдават зрелището от почтително разстояние. Не вдигнаха шум, когато наближихме — явно не бяха метежници, а се интересуваха от изхода по прагматични съображения.
	Спряхме до защитния ров. Един от стражите смъкна Катерина от фургона, а Савели извика на Фео да спусне подвижния мост. Лицето на кастелана се мярна за миг зад бойника, после изчезна отново. Не след дълго чухме да скърца колело, издрънча верига и мостът започна да се спуска бавно.
	Катерина, стиснала кесията и писмото, се обърна и обходи с очи всички, седнали във фургона.
	— Страхувам се — рече внезапно на Савели. — Фео бе предан на съпруга ми, но той е войник, а аз — безпомощна жена.
	Свещеникът кимна съчувствено.
	— Искате ли да ви придружи един от стражите ни?
	— Да, моля ви. Още по-добре двама, Фео е хитър и силен.
	Савели погледна към тримата войници.
	— Придружете я — заповяда им той и се обърна към намръщените братя Орси. — Виждате ли? Вече няма как да избяга.
	Стражите скочиха от конете и застанаха до Катерина. Тя погледна към подвижния мост, вече почти напълно спуснат, и се обърна отново към фургона.
	— И придворната ми — посочи ме. — Не искам да съм единствената жена там.
	Свещеникът кимна с многострадална въздишка. Помогнаха ми да сляза от фургона точно когато подвижният мост тупна с грохот на земята. Ненадеен повей облъхна влажните кичури коса, полепнали по врата ми, и развя воала ми, щом тръгнах след Катерина и стражите по дългия, тесен мост. Вперила поглед в краката си, не забелязах как един по един войниците подминават Катерина и тичешком се скриват в отворената паст на наблюдателната кула. Осъзнах какво се случва едва когато Катерина ме сграбчи за лакътя и ми зашепна. Чух с мъка думите, удавени във внезапния ропот на тълпата.
	— Бързо! Бързо! Тичай!
	Подчиних се, стъписана, и хукнах към влажния вътрешен двор, където стражите се изкачваха по стълбите към покрива. Потният Фео — нисък, жилав мъж — вече въртеше колелото, за да вдигне моста. Той се отлепи от земята, когато Катерина бе на крачка от портата. Тя спря, обърна се, размаха юмрук във въздуха и изкрещя:
	— Смърт на Орси! Да живеят Риарио!
	Спусна се след войниците към покрива, където бяха разположени няколко оръдия. Последвах я запъхтяна. Когато изкачих стълбите, Катерина вече стоеше горе и крещеше на враговете си:
	— Убийци! Предатели! Спомнете си този момент, когато ви разчекват на градския площад. Ще унищожа рода Орси!
	Неколцина от тълпата нададоха одобрителни възгласи — не толкова от преданост, подозирам, колкото от въодушевление, че драмата продължава. Монсеньор Савели закри устата си с длан. Чеко Орси скочи от седлото с почервеняло лице и размаха юмруци; брат му седеше на кон до него, изгубил ума и дума.
	— Ще убия децата ти! — извика Чеко и извади кама. — Не се ли върнеш веднага, ще ги убия всичките! — Хукна към фургона и сграбчи ръката на разплакания Отавиано в безуспешен опит да го изтегли навън. — Още сега ще го убия!
	Лицето на Катерина се разкриви от омраза. Тя се наведе, събра полите и фустата си и бързо ги вдигна над кръста си. Разголи златната туфа косми между бедрата си, посочи ги гордо и изкрещя:
	— Давай! Убий ги! Не виждате ли, глупаци, че има с какво да си направя други?
	Пусна полите си и обърна гръб на братя Орси.


>>	XXVIII

	Вече бях застанала до Катерина. Протегнах й ръка, за да й помогна да слезе от бойника. Нейната трепереше, когато прекрачи каменния ръб. Щом скочи в ръцете ми, по лицето й не се четеше нито гняв, нито презрение, а само страх.
	— Скрий се, но наблюдавай Орси — помоли, стиснала ме над лактите. — Няма да посмеят да наранят децата ми, знам го, но… — Сълзи напълниха очите й и тя ги избърса припряно. — Трябва да помогна на Фео да зареди оръдията. Ако ти се стори обаче, че Орси ще посегнат на дечицата ми, извикай ме и пак ще ги придумам да преговаряме.
	— Разбира се — обещах.
	Катерина тръгна бързо към съседния бойник и се прехвърли ловко над парапета около платформата, където кастеланът и трима от малобройния му отряд тъкмо бяха натъпкали с барут топа и пускаха избеляла от слънцето каменна топка в дулото.
	Чух я да разпитва Фео с каква точност може да се прицели, притаих се зад грубата каменна стена на бойника и надникнах към братя Орси, както ме бе инструктирала. От другата страна на защитния ров приближените на Савели бяха извадили дълги саби; яхнали конете си, те образуваха преграда между фургона и Чеко Орси, който бе пуснал Отавиано. Лудовико седеше зашеметен и навъсен върху седлото, а брат му все още стоеше на земята, размахваше кама и ругаеше свещеника за глупостта му. Във фургона малкият Джовани Ливио плачеше, а бавачката му го прегръщаше и му шепнеше утешително. Отавиано изглеждаше не по-малко покрусен от братчето си, ала Бианка седеше гордо с изопнати рамене и с лека усмивка се взираше в бойника, където преди малко се бе появила майка й.
	Гражданите на Форли бяха като разбунен кошер. Внезапно трима се втурнаха напред да отвлекат вниманието на Савели. Чеко и Лудовико сграбчиха Отавиано и го дръпнаха до самия ръб на защитния ров.
	— Излез, Катерина Сфорца, и виж как умира първородният ти син!
	Чеко опря кама в гърлото му и Отавиано се разрида.
	Погледнах към Катерина. Чула вика, тя кимна спокойно на кастелана; в отговор той запали фитила на топа.
	— Ето го отговора ми! — изкрещя господарката ми, подала се иззад бойника.
	Видях я как запушва уши с пръсти и веднага направих същото.
	С разтърсващ грохот гюлето прелетя над главите на събралите си от другата страна на рова, следвано от бял облак дим. Мнозина изпищяха и когато пушекът се разнесе, видях как Лудовико Орси и Савели пришпорват конете си, готови за бягство.
	Стреснат, Чеко изпусна и камата, и Отавиано. Хлипайки, момчето се втурна към фургона, който бавно затрополи след Савели.
	Катерина извиси злорадо глас:
	— Бягай, Чеко! Скрий се вкъщи, за да видиш колко точно се цели Фео с оръдието. Ще унищожа дома ти и къщите на всички, дръзнали да нападнат Риарио!
	Чеко хукна да догони Отавиано, но той успя да настигне фургона и някой го издърпа вътре. Неколцина от събралите се граждани на Форли се разкикотиха и Катерина се обърна към тях.
	— Смейте се на Чеко, докато можете! Който е причинил страдание на съпруга ми обаче, ще остане без покрив над главата си! Чуйте ме! Унищожете враговете ми и оттук нататък ще ви смятам за свои братя. Не ме ли защитите, след три дни ще се разкайвате!
	Хората се умълчаха. Савели и Лудовико вече не се виждаха, а фургонът се смаляваше бързо в далечината. Чеко бе яхнал коня си и препускаше след тях. Катерина слезе от бойника и тълпата започна да се разотива.
	Когато Фео стреля за втори и трети път — по имението на Панеско, подкрепил Орси, и по по-скромния дом на Рончи, военния капитан, доубил Джироламо — пред крепостта не бе останал никой.

	* * *

	Кастеланът Фео имаше странно телосложение — с къс торс и дълги, хилави крайници. Червената му коса бе подстригана толкова ниско, че под нея прозираше скалпът. Лицето му бе триъгълно, със заострена брадичка и месест нос и уста; големите му уши стърчаха от двете страни на главата като отворени врати. Униформата му изглеждаше и миришеше, сякаш не е виждала вода от месец; лицето и ръцете му чернееха от сажди и барутен прах.
	Очаква се такъв противен, мръсен дребосък да говори нескопосано. Когато слезе от платформата до оръдието обаче, кастеланът се обърна към Катерина и изрече на висок глас с дикция, за която всеки кралски придворен би му завидял:
	— Да живее господарката на Форли! Да живеят Риарио! Поклонете се, другари мои, и приветствайте храбрата и брилянтна Катерина Сфорца!
	Той се поклони дълбоко — обхождайки с остър поглед хората си, за да се увери, че са последвали примера му — после падна на коляно и си свали шлема.
	— Ура за графиня Сфорца! — извика и войниците му запригласяха. — Ура за господарката на Форли!
	Катерина се усмихна възторжено. Улови мръсните ръце на Фео и го изправи на крака.
	— Ура за умния ми кастелан! — възкликна с грейнало лице и бузите на Фео почервеняха под черния налеп. — Без твоята преданост и находчивост „Равалдино“ нямаше да е мой. Ще бъдеш достойно възнаграден.
	При тези думи тя извади от пазвата си кадифената кесия, която Савели й беше дал, и му я връчи.
	Фео се прокашля и сведе благоговеен поглед. Щедростта на господарката му обаче не го заслепи дотам, та да не претегли монетите с длан.
	— Твърде благородна сте, Ваше Сиятелство. Ще заделя парите, в случай че ни потрябват за общата кауза. — Натъпка кесията в джоба си и посочи стълбището. — Съгледвачите ни ще останат да бдят и ще ни предупредят, ако някой се появи край защитния ров. Междувременно си позволих волността да заповядам на готвача да приготви угощение от най-добрите ни провизии. Ще ни окажете ли честта да вечеряте с нас?
	Катерина го озари с широка усмивка. Нямаше и помен от кокетство нито в нейния, нито в неговия глас; двамата бяха просто братя по оръжие, които се възхищават на храбростта и острия си ум.
	— За _мен_ ще бъде чест, капитане — отвърна тя.
	Храната — печен дивеч, хляб от пещта в „Равалдино“ и ябълки от предишната есен — ни се стори божествена след затворничеството. В акомпанимента на тръба и тамбурина Катерина танцува с Фео и всичките му войници и настоя да се присъединя към тях.
	Въпреки победата обаче, изпитвах тревога. Не бях влизала в крепостта, ала стените й ми изглеждаха злокобно познати, сякаш неведнъж съм се озовавала между тях.

	* * *

	На другия ден стотина жители на Форли — дърводелецът, ремонтирал стълбищата в Палацо Риарио, и семейството му; овдовялата шивачка, която се грижеше за роклите на Катерина; ловецът, продавал ни пресен дивеч, и мнозина още, прехранвали се, предлагайки услуги и продукти на семейство Риарио — се появиха пред защитния ров и любезно помолиха да се присъединят към графинята. Казаха, че не подкрепяли Орси; Чеко бил „освирепял от гняв“ и се нахвърлил върху Савели, наричайки го „пришълец“, който не бива да си пъха носа в местните дела. Хората се страхуваха, че ще последват кръвопролития, и не искаха да участват в тях. Никой не прояви неучтивост да спомене, че също толкова се страхуват и от оръдията на Катерина.
	Господарката на Форли ще ги пусне ли да влязат?
	— Първо — извика им тя, — ми кажете какво стана с децата ми.
	Децата били в безопасност под опеката на Савели. Братя Орси бяха останали без средство да поставят условия. Равновесието на силите явно се бе променило и местните не бяха глупци.
	Познавахме всички работници, които бяха довели и целите си семейства. Спуснаха подвижния мост и кастеланът и войниците му застанаха на бойниците, да не би Савели или Чеко Орси да се възползват от положението. Катерина се довери с право на интуицията си; бегълците й бяха признателни, а Фео — доволен, че наскоро е заредил килерите с хранителни припаси. В „Равалдино“ имаше достатъчно място за цялото градско население и в резултат не се чувствахме натясно, а съвсем удобно.
	На другия ден — шестнайсети април — съгледвачите на Фео забелязаха четирима ездачи да прекосяват равнината пред крепостта. Не идваха от Форли, а от север. С Катерина застанахме на северните бойници да ги проследим как приближават.
	Конниците ставаха все по-големи, докато най-сетне успях да различа знамето им — алено и бяло, цветовете на Сфорца.
	— Милано! — изкрещя Катерина до ухото ми и едва не ме проглуши. — Пратеници от Милано!
	В гласа й долових и облекчение, и боязън. Облекчение, защото Лудовико е чул и откликнал на молбата й; боязън, че пратениците вероятно не възвестяват наближаваща армия, а носят лоши новини и подкрепления никога няма да пристигнат.
	Катерина слезе от покрива и бързо се спусна по стълбището, за да ги посрещне. Инстинктът обаче ме застави да остана горе. Вече виждах ясно червено-белите туники на тримата и сбруите на конете им в същите багри.
	Четвъртият носеше обикновена сива туника и яздеше червен кон с неукрасени поводи, но именно той прикова погледа ми. Бях го виждала и преди да препуска по заледената Ломбардска равнина.
	След миг се втурнах по петите на Катерина, повтаряйки името на Лука.

	* * *

	С Лука все още бяхме в обятията си, когато пратеникът от Милано размени няколко думи с Катерина, преди да продължи към Форли с двамата си стражи.
	Лицето на Лука бе обжарено от слънцето и изсушено от вятъра, дрехите му — прашни, широката му усмивка — ослепителна. Устните му не се отлепиха от моите, докато не чухме подвижния мост да се вдига; дори тогава ръката му остана обвита около кръста ми, принуждавайки ме да се поклоня с него на Катерина.
	— Ваше Сиятелство! — поздрави я той с ведър глас. — Очарован съм, ала не изненадан, че сте надделели над враговете си. Нося писмо от чичо ви. — Бръкна в джоба си и извади сгънат пергамент, запечатан с червен восък и излинял по краищата. — Да ви съобщя ли новината?
	— Войска от Милано! — възкликна Катерина, грабвайки писмото от ръката му.
	Тя счупи печата и разгъна листа.
	— Повече от войска, почитаема — не се стърпя Лука. — Пет хиляди войници от Милано и Болоня!
	Нададох радостен възглас, Фео, току-що спуснал подвижния мост, го поде, а един от подчинените му се втурна по стълбите да разгласи добрата вест. Пет хиляди войници щяха не само да всеят страх в сърцата на колебаещите се жители на Форли и да обърнат в бягство Орси, но и да откажат Савели да завземе града за себе си; дори за папа Инокентий би било предизвикателство — нещо повече от невъзможно начинание — да събере толкова многобройни сили за толкова кратко време.
	Катерина ни махна да замълчим и прочете писмото, движейки устни.
	— Не казва кога ще пристигнат — отбеляза тя, сбърчила чело.
	— Не е лесно да придвижиш бързо толкова хора — вметна Лука, — но са тръгнали и след четири дни ще стигнат до Форли. Пратеникът отиде на градския площад да прочете предупреждението на херцог Лудовико към съзаклятниците и жителите на Форли.
	— Четири дни — промърмори Катерина на себе си, после се обърна с победоносно изражение към Фео. — Аз ще им бъда командир! — с грейнало лице посочи омачканото писмо.
	В същия момент отгоре проехтя възторжен възглас, последван от още един и още един. Новината бе стигнала до семействата в крепостта и въодушевените викове заглушиха гласовете ни.

	* * *

	Хората, които изслушаха пратеника на градския площад, решиха да сметнат предупреждението му за поредния трик на Катерина; знаеха, че Лудовико не се интересува от делата на племенницата си, но не бяха отчели желанието му да запази семейните си съюзници в Романя. Братя Орси пренебрегнаха опасността и помолиха Лоренцо деи Медичи за военна помощ — напразно; монсеньор Савели, показал, че далеч не е безпристрастен наблюдател с единствен стремеж да опази мира, поиска подкрепления от папа Инокентий — не за каузата на Орси, а в името на Ватикана — с пълното съзнание, че ще му поверят управлението на Форли.
	Дори след като миланските и болонските сили стигнаха до Козина и Виланова — където се надигнаха отчаяни вопли, че войниците и влачещите се след тях пълчища плячкосват и тероризират населението — някои обитатели на Форли предпочетоха да чакат със Савели масивната армия, която папа Инокентий сигурно щеше да изпрати.
	Войската на Лудовико обаче точеше зъби да нападне Форли; почти ежечасно между Катерина и командирите сновяха пратеници. Графинята се стремеше мъдро да удържа напора им, за да не опустошат града. Интуицията й подсказваше, че поданиците й скоро ще сведат глава пред нея.
	— Не искам да управлявам разгромен град — настояваше тя.
	Дни по-късно от Рим наистина пристигнаха войници — петдесетима, развели синьо-златното знаме на Риарио. Папа Инокентий бе решил да не жертва хиляди мъже, за да умрат в Романя, сражавайки се за някакъв затънтен град като Форли. Научил обаче, че леля му Катерина и братовчедите му са в беда, кардинал Рафаеле Риарио бе заделил войници от личния си батальон.
	Пред очите на уплашените местни жители (и несъмнено на ужасения Савели) подвижният мост на „Равалдино“ се спусна и в съвършен строй кавалерията на Риарио влезе в крепостта, за да се присъедини към новия си командир — Катерина.

	* * *

	По-късно разбрахме, че след като новината стигнала до тях, братя Орси и капитан Рончи препуснали към портата „Сан Пиетро“, където в малка кула били затворени децата и прислужниците на графинята. Конспираторите искали да ги избият, но стражите знаели на чия страна са се наклонили везните и отблъснали Орси и поддръжниците им с порой от камъни и заплахи.
	Същата нощ убийците на Джироламо загърбили всякаква надежда и побягнали на изток, за да заживеят в изгнаничество.
	Когато пак се зазори, с Лука се събудихме от красив звук — звънтежът на църковната камбана, свикваща гражданите на главния площад. Облякохме се бързо и изкачихме тичешком стълбите до покрива, където Катерина — с гръб към нас — стоеше мълчаливо до бойника с изглед към града; изгряващото слънце озаряваше прозирната й нощница и разкриваше очертанията на стегнатото й двайсет и пет годишно тяло.
	С Лука приближихме бързо до нея. Тя се извърна към нас със сериозно изражение и блеснали от сълзи очи. Неспособна да отрони дума, погледна пак към Форли, облян в розова утринна светлина.
	Камбаната продължаваше да бие, но гръмките възгласи на прииждащите по улиците хора скоро я заглушиха:
	— Отавиано! Отавиано! Да живее Риарио! Да живее господарката на Форли!


>>	XXIX

	През следващите няколко дни повечето вещи, откраднати от Палацо Риарио, бяха върнати тихомълком в двореца. Катерина изпрати усмирения монсеньор Савели в Чезена без артилерията, която бе докарал в града с надеждата да го завземе. Градските съветници засвидетелстваха лично предаността си към графинята, макар досега да бяха бездействали в очакване борбата между Савели и братя Орси да се разреши от само себе си. Катерина прие любезно умилкването им и после ги осведоми, че са отстранени вкупом от постовете си. Гражданите бяха изгубили правото си да участват в управлението на Форли; от сега нататък думата на графинята бе закон, докато десетгодишният й син Отавиано навърши пълнолетие.
	Междувременно Катерина припомни на поданиците докъде се простира властта й. Зарече се никога вече да не стъпи в градската катедрала, чиито свещеници бяха отказали да приемат обезобразените тленни останки на Джироламо в нощта след смъртта му, и обяви базиликата „Сан Меркуриале“ за светилище на семейство Риарио. В нея се проведоха няколко благодарствени литургии, последвани от тържествено шествие по градския площад, оглавено от Отавиано. На същото място хората станаха свидетели как посичат бащата на братя Орси — Андреа, уважавания глава на семейството, който знаел за кроежа за убийство, но не предупредил Джироламо. Катерина обяви за своя собственост именията на всички избягали заговорници и предложи хиляда дуката, ако й ги доведат. Същевременно отрупа с награди Фео, градските стражи и всички други, помогнали й в най-тежкия момент. А като намали данъците, показа на хората, поразени от студеното й изражение, докато насичаха на парчета стария Андреа, че е не само безмилостна, но и щедра.
	Луфо Нумай — чиято преданост изглеждаше разколебана през първите дни след убийството на Джироламо, ала веднага укрепна, щом се разбра, че братя Орси нямат военна подкрепа — организира пищно угощение в чест на Катерина и семейството й. Всъщност Нумай се домогваше толкова отчаяно до благоволението на графинята, че цяла седмица ни храни обилно и следваше господарката ми по петите, предлагайки услугите си за щяло и нещяло. Катерина го търпеше — Нумай владееше сърцата и ушите на хората — а аз се стремях да избягвам похотливите му лапи.
	Колкото до Палацо Риарио, господарката ми отказа да стъпи в него; убийството на Джироламо й припомни болезнено кървавия край на баща й. Тя използва плячката от именията на заговорниците и обзаведе пищни покои в най-високата кула на „Равалдино“, където складира всичките си ценности. Бе решила никога вече да не губи притежанията си и да не излага себе си и децата на смъртна опасност. При всяка възможност прозорците се отваряха и разкриваха панорамна гледка към умиротворените Апенини. С огромно задоволство господарката ми обзаведе новите си покои с вещи, които не й напомняха за Джироламо и изгубената слава в Рим.
	— Най-сетне имам свое убежище — каза ми тя.
	— Рай — промърморих.
	Очите й заискриха.
	— Да, Рай — усмихна ми се тя.
	Оттогава наричахме така покоите й.

	* * *

	Последваха години на сравнително спокойствие. Дъщерята на Катерина, Бианка, порасна и стана красива млада жена, а Отавиано и по-малкият му брат Чезаре навлязоха в юношеството. От време навреме Катерина се забавляваше с любовници, ала нито един не завладя сърцето й. Това породи слухове, които бързо се разнесоха из Романя. Лудовико Милански й изпрати назидателно писмо — със скандалното си поведение племенницата му рискувала не само да се опозори, но и да изгуби владенията си, понеже отговаряла пред папата.
	Катерина прочете писмото, заплю го и го стъпка.
	— Дискретна съм! — избухна тя. — Чичо ми не крие любовниците си, прелюбодейства пред очите на съпругата си! Да не би да смята, че съм по-малко Сфорца от него? Или понеже съм жена, нямам право да обичам когото пожелая, макар също да съм родена да властвам?
	Отговори му любезно, разбира се, да не вярва на злостни мълви, и продължи да спи, с когото поиска.
	Лето господне 1492-ро донесе лоши новини. През април Лоренцо деи Медичи умря без време — на четирийсет и една години. Страдаше от тежка подагра, която го осакати, причиняваше му нетърпими болки и накрая порази бъбреците и сърцето му. Последва не толкова тъжно, ала по-важно събитие — в края на юли папа Инокентий VIII почина по мистериозна причина.
	Катерина се разтревожи — доверяваше опасенията си само на мен, защото никой друг не знаеше за връзката й с кардинал Борджия, който несъмнено щеше да се бори с нокти и зъби за папския трон.
	— Ако стане папа, ще направи с мен каквото пожелае — каза ми тя през една безсънна нощ, когато ме извика да легна при нея; не се наложи да попитам кого има предвид.
	— Минаха години, почитаема — отговорих й с престорено нехайство. — Вече е забравил всичко. Сигурно е най-малко на шейсет.
	Катерина въздъхна.
	— Ще ми се да бях в Рим. — Ахнах учудена и тя продължи: — О, знам каква лудница е там, докато изберат нов папа. Ала отдавна не съм получавала писмо от Джулиано дела Ровере.
	— Той е най-могъщият кардинал в Рим — отвърнах уверено. — Несъмнено ще получи тиарата този път.
	Господарката ми се взря в тавана.
	— Би трябвало. Хитър е като Борджия и много по-богат.
	— Каквото и да се случи, кардинал Дела Ровере е ваш застъпник в Рим. Не забравяйте и чичо си Асканио, който също има шанс да стане папа. — Асканио, по-малкият брат на Лудовико Сфорца, бе кардинал, изпратен в Рим, за да шпионира за Милано и да представлява интересите на херцогството. — Или пък — добавих ведро — няма да изберат нито единия, нито другия и отново ще се изненадаме.
	Тя се подсмихна.
	— Вероятно си права.

	* * *

	На единайсети август 1492-ра Родриго Борджия зае трона на свети Петър и прие името Александър VI. Джулиано дела Ровере бе получил две хиляди дуката от френския крал и хиляда от Генуа, ала те се оказаха недостатъчни да надвие испанския кардинал. Разярен, Дела Ровере публично обвини Асканио Сфорца, че Борджия го е подкупил с четири мулешки товара сребро; други кардинали също надигнаха глас, а синът на Лоренцо — младият кардинал Джовани деи Медичи — нарече Борджия „алчен вълк“.
	Катерина бе съкрушена; уверенията ми, че чичо й Асканио ще я защити от Борджия, удряха на камък. Макар и притеснена обаче, тя веднага реши да се възползва от влиянието на кардинал Асканио Сфорца. Помоли го да помогне на втория й син — Чезаре — да получи свещенически сан, та след време да го изпрати в Рим.
	Изборът на Борджия не разтревожи единствено графинята. Лука, странно неспокоен след смъртта на господаря си, също изглеждаше обезверен.
	Един ден след вечеря в „Рая“ реших да повдигна темата и той скръсти ръце, застана пред прозореца и се взря в далечните Апенини. Лицето му оставаше наполовина в сянка, която очертаваше красиво чертите му. След време отрони тихо:
	— Ти виждаш бъдещето, не аз. Не усещаш ли надвисналото бедствие? Говори се, че французите ще нахлуят в Италия. Това ще е отлично оправдание за Борджия да изпрати войски в Романя. Той е зъл човек, Деа… По-зъл, отколкото ти или графинята си представяте. Не съм тесногръд. Не ме възмущава фактът, че децата му живеят при него във Ватикана, а новата му любовница е близо петдесет години по-млада от него. Но…
	Застанах до него и за да разведря мрачното му изражение, издърпах едната му ръка и я целунах.
	— Не ни остава друго, освен да чакаме злото да дойде. Тогава ще му се опълчим смело.
	Той не сплете пръсти в моите както обикновено. Дланта му остана безжизнено отпусната в моята.
	— Аз мога да направя нещо.
	Усмихнах се нежно.
	— Какво?
	Той не се усмихна.
	— Не съм говорил за това… но отидох в Рим, за да помогна на Джироламо.
	— Разбира се. Беше му писар. А Лоренцо се е нуждаел от информация, каквато само ти си можел да му предоставиш.
	Лука поклати глава.
	— Нямам предвид _видимото_ основание, макар да не е маловажно. Опитвах се с дела и думи да водя Джироламо към истинското му аз… Знаеш за какво говоря, Деа. Ти правиш същото за Катерина.
	— Вече ти казах, че не познавам ангела — сниших глас. — Все още съм измамница.
	Лука наклони тъжно глава.
	— След толкова години не си преодоляла омразата към убиеца на Матео? О, Деа, колко ненужно страдаш… — Ръката му най-сетне стисна дланта ми; той ме придърпа към себе си и опря чело в моето; усетих топлия му дъх върху лицето си. — Ала не си злоупотребила с дарбата си, за да откриеш убиеца… Не разбираш колко близо си до своя ангел, Деа. На една крачка. Грижите ти за Катерина, начинът, по който я насочваш… независимо дали съзнаваш, или не, изпълняваш призванието си.
	Напрегнах се в прегръдката му.
	— А какво бе призванието на Матео? Да страда и да умре млад ли? Смъртта му, жертвата му… са безсмислени, защото господарят му, миланският херцог, остана чудовище до края на дните си.
	— Тогава вероятно не е бил в Милано, за да помага на херцог Галеацо — възрази нежно Лука. — Бил е там да помогне на теб.
	Отдръпнах се от прегръдката му и се втренчих в него.
	— Помагаше ми, разбира се — съгласих се аз. — Грижеше се за мен, спаси ме от брак с ужасен мъж. Смъртта му обаче не ми помогна.
	Лука не продума, ала не откъсна очи от моите.
	— Смъртта му бе ужасна и безсмислена — настоях.
	Замислих се обаче какво ми се бе случило през страшните дни след смъртта му. Матео ме беше насочил към документите си и ритуала за призоваване на ангела; изпратил ме бе във Флоренция, където се срещнах с Медичите, разбрах за миналото ни и получих картите на майка ми. Без малко да се свържа с ангела, но всепоглъщащото желание да отмъстя за смъртта на брат ми ме бе възпряло. И беше твърде лесно, веднъж започнала да се грижа за Катерина, да продължавам да бдя над нея.
	— Смъртта му е жестока и ужасна — потвърди Лука, — но ще се окаже безсмислена само ако ти позволиш.
	Объркана, притиснах длан в челото си.
	— Какво да направя? — прошепнах.
	Лука отдръпна ръката си, обвила ме през кръста, и отстъпи малка крачка назад.
	— Не е редно да ти казвам каквото вече знаеш, Деа.
	Усетих как тялото му се напрегна и сякаш студен полъх отвя топлината, с която ме сгряваше.
	— Знам само — продължи той, — че се нуждаят от мен другаде. Още не съм наясно къде точно. Сърцето обаче ще ме води.
	— Не мога да напусна Катерина! — възкликнах.
	По лицето му се изписа тъга.
	— По този въпрос за жалост сме на едно мнение.
	— О, Лука! — улових го отново за ръцете. — Не ме изоставяй! Няма да го понеса!
	— И аз — прошепна покрусен той, ала се овладя бързо и целуна дланите ми една по една. — Още не, още не — обеща. — Имаме време, Деа. А и съм сигурен, че ще ме разбереш, ако помислиш.
	— Но ще се върнеш при мен? — изхлипах.
	— Да — зарече се той. — Ще се върна, щом изпълня дълга си.
	Изгубих самообладание и се разплаках, притиснала лице в рамото му. Той ме отведе далеч от хорските очи — в малката ни стая в „Рая“, свързана с покоите на Катерина с вита стълба. Там прекарах нощта в обятията му.

	* * *

	Минаха два месеца. С Лука повече не повдигнахме темата, нито споменахме нещо на Катерина, която несъмнено не би му позволила да ме напусне без основателно обяснение.
	Една нощ бях пак при Катерина — отново изтерзана от кошмари за кървавата смърт на баща си и Джироламо — и призори случайно долових тихи стъпки по стълбите; не след дълго чух тропот на копита, отдалечаващи се от конюшните. Станах и слязох крадешком в стаята, която делях с Лука, оставяйки вратата към стълбището отворена, та да може господарката ми да ме извика, без да се налага да става, за да дръпне звънеца.
	Леглото бе застлано, стаята — чиста, лампата върху нощната масичка — запалена. Понечих да отворя гардероба, за да видя какво липсва, и в същия момент забелязах писмо под възглавницата ми.
C>
	Любима моя,
	Тръгвам с тежко сърце и знам, че и твоето ще скърби. Но знам също, че така е най-добре. Чака ме работа в град, който няма да назова, и най-вероятно известно време няма да получаваш вести от мен — месеци навярно, а нищо чудно и по-дълго. Знай само, че завинаги ще остана твой предан, любящ съпруг и ще се върна при теб възможно най-бързо.
	Обичам те безкрайно.
@	Винаги твой верен слуга — Лука
C$

	* * *

	Рухнах. Строполих се върху тясното ни легло под просторните покои на Катерина, притиснах писмото до гърдите си и се разплаках толкова сърцераздирателно, че събудих графинята. След като не получи отговор на тревожните си въпроси, изречени на достатъчно висок глас, тя слезе по стълбите и дойде при мен.
	Не събрах присъствие на духа да скрия писмото или да съчиня някаква лъжа поради какви причини е заминал Лука. Замаяна от скръб, смътно усетих как Катерина издърпва листа от ръката ми. Прочете написаното и се опита да смъкне дланите ми от лицето, за да поговорим. Отказа се, седна до мен и ме прегърна.
	Когато се поуспокоих и успях да си поема дъх, тя свали длани от раменете ми и приглади писмото върху коляното си.
	— Кучи син! — каза тихо. — Как посмя да те наскърби! Изглеждаше толкова мил и разумен. Ще го открия и… — Разсъдливо не довърши изречението и тонът й стана по-прагматичен; посочи писмото. — _Работа в град, чието име няма да назова._ Деа, той е шпионин!
	— Не знам. Не разбирам — отроних с треперлив глас, ала не успях да заблудя господарката ми.
	— Никога не си ме лъгала — отбеляза безизразно тя. — И не умееш да лъжеш. — Погледна ме съчувствено, но и неотстъпчиво. — За кого шпионира? На кого служи?
	— На Риарио, разбира се — промълвих; бях обаче твърде изтощена, твърде ядосана и сломена, за да надделея, и го разбирах.
	Катерина също го разбираше.
	— Винаги съм ти вярвала повече, отколкото на всеки друг. Не ме предавай.
	Поех си дъх и затворих очи, та всичко, което виждам в тясната стая, да не ми напомня за Лука. Усещах обаче миризмата на мастило.
	— Винаги е бил предан на Риарио и на вас, почитаема — подхванах, без да отварям очи. — На първо място обаче поставяше дълга си към своя благодетел — Лоренцо деи Медичи, който го е спасил от сиротния живот и го е образовал.
	— Лоренцо… — повтори почтително Катерина; макар съпругът й да мразеше до дън душа Медичите, господарката на Форли се възхищаваше на Лоренцо; тонът й обаче стана по-суров. — Значи е бил шпионин на Медичите.
	Кимнах.
	— Предупредил е Лоренцо, че Джироламо заговорничи да го убие.
	Тя стисна писмото с палец и показалец и го вдигна — предупреждение.
	— Ако не бе довел армията от Милано, нямаше да му повярвам. Щях да изпратя да го догонят и да го върнат обратно.
	Най-сетне я погледнах.
	— Той има добро сърце, почитаема. И добри намерения. Недейте, моля ви…
	— Няма — прекъсна ме тя, — ако ми кажеш за кого работи сега. За злочестия Пиеро деи Медичи, сина на Лоренцо? Или за друг? За чичо ми Лудовико? — В очите й заискри ненавист. — За Борджия, опазил ни Бог?
	— Никога не би работил за такъв човек! — възразих пламенно. — Лука се отчая като вас, когато Борджия получи тиарата. По-скоро би работил срещу него!
	— Задачата му несъмнено е опасна. Иначе щеше да те вземе.
	Очите ми отново се напълниха със сълзи; преглътнах тежко.
	— Каза ми, че ще замине, но не и кога.
	Лицето на Катерина се изопна.
	— Знаела си и не си ми казала?
	Поклатих гузно глава.
	— Да. Простете ми.
	Тя се намръщи и скочи ядно на крака.
	— Откога знаеш?
	— От два месеца. — Погледнах я предпазливо; очите й пламтяха от гняв. — Исках да отида с него, разбира се, но и двамата знаехме… Казах му го ясно… — замълчах в плен на чувствата.
	— Какво? Говори!
	— Обясних му, че няма да ви напусна. Мястото ми е тук, при вас, завинаги. — Впих очи в нея. — Прочетох картите си, почитаема. Кулата е и моето бъдеще. Няма да ви изоставя. Знаете го, надявам се.
	Гневът й се стопи ненадейно и тя се отпусна тежко до мен.
	— О, Деа! — прошепна, примигвайки бързо.
	Очаквах пак да ме прегърне; Катерина обаче заплю писмото на Лука, смачка го на топка и го захвърли в отсрещния ъгъл на стаята.
	— Смрадлива невестулка! — извика по него, сякаш самият Лука стоеше пред нас. — Жалък кучи син! Няма да забравя как се измъкна, как наскърби прекрасната си съпруга! Върнеш ли се, ще те хвърля във войнишкия клозет. Ще накарам Марта да избърше нощните гърнета с главата ти! Няма да позволя на никого да разбие сърцето на сестрата на графинята!
	Нарече ме „сестра“.
	Прегърна ме и ме целуна по бузата; смутена от любвеобилния си жест, повдигна поли и се втурна бързо по стълбите.
	Взех писмото на Лука, избърсах внимателно слюнката, пригладих го и го пъхнах под възглавницата си.


>>	XXX

	Минаха месеци. Лука не се върна, не получих и писмо от него. На два пъти едно улично хлапе донесе в „Равалдино“ сгънат, запечатан лист хартия — отказваше обаче да опише загадъчния куриер, който му го е дал.
	Два пъти разчупвах восъка, обзета от нетърпимо очакване, и прочитах единствения ред, написан с четливия, равен почерк на Лука: „Знай, че те обичам и винаги мисля за теб“.
	Думите му ме изпълваха с отчаяна радост, макар да отваряха наново раната от раздялата. Катерина понасяше безмълвно скръбното ми изражение и тъжните ми въздишки.
	Политическите трусове отвличаха вниманието ми. 1494 година започна със смъртта на неаполския крал Феранте през февруари. Събитието насърчи френския крал Шарл да събере огромна армия и да тръгне на юг през Северна и Централна Италия. Ужасното събитие разклати Флоренция, откъдето прогониха жалкия наследник на Лоренцо — Пиеро — и целия род Медичи. Флоренция стана република като Венеция и се съюзи с французите.
	По време на войната Катерина се стремеше да не взема ничия страна. Неаполитанската войска обаче тръгна към Форли и графинята тутакси изрази подкрепа за Неапол. За щастие французите не стъпиха в града ни, а новият крал на Неапол — Алфонсо — успя да ги срази. Крал Шарл се оттегли, повален на легло от сифилис.
	Последва мимолетно спокойствие. Венеция бе хвърлила око на Романя и най-вече на Фаенца, разположена точно между Имола и Форли. Венецианците смятаха Фаенца за отличен терен за маневри, откъдето да атакуват Флоренция. Разтревожена, Катерина написа няколко писма на чичо си Лудовико. Миланският херцог се опита да окаже натиск върху Венеция, ала въпросът така и не се разреши напълно в полза на Катерина.
	Междувременно крал Шарл умря и го наследи Луи XII, който също смяташе, че Италия му се полага по право. Франция разполагаше с необичайно могъща военна сила, защото бе обединена под властта на един управник; Флоренция се съюзи с нея с убеждението, че този път ще победи. Дълго преди крал Луи да обяви намеренията си, папа Александър създаде Свещения съюз — обединение между Рим, Венеция, Милано и други по-малки градове държави. Катерина обяви, че ще запази неутралитет, и двата лагера веднага подеха опити да я спечелят за каузата си. Лудовико й изпрати няколко писма, увещавайки я да се включи в Съюза; чичо й, кардинал Асканио Сфорца, понастоящем дясна ръка на Борджия, я уведоми, че в качеството си на неин върховен повелител папа Александър „й препоръчва“ да се присъедини към Съюза.
	После, през един съдбовен ден в началото на септември 1496-а, пристигна пратеник от Флоренция.
	Джовани ди Пиерфранческо деи Медичи бе красив мъж — когато влезе в пищната приемна на Катерина в „Рая“, придружен от десетима приближени, едва се сдържах да не ахна от възхищение. Тогава бе двайсет и осем годишен — в разцвета на силите си.
	С изключение на косата — гъсти, тъмни къдрици, които се спускаха малко под раменете му като мек облак — имаше класическите черти, любими на древните римляни: тънък, прав нос с чувствителни ноздри, съвършено пропорционална брадичка с вдлъбнатина по средата. Беше гладко избръснат, за да подчертае изящното си лице. Очите му бяха леко окръглени и тъмнокафяви като косата, разделена на път над високо чело без нито една бръчица. Имаше деликатни, тънки вежди и дълъг, тънък врат като на Катерина, ала по-мускулест и жилест от нейния. Ръцете му бяха дългопръсти и нежни — аристократ, не войник.
	Беше малко по-висок от господарката на Форли, с крепка гръд и широки рамене, подчертани от тънка талия и хълбоци. Носеше семпли черни панталони и туника от тъмнокафява коприна.
	Гласът му, макар и не дълбок, звучеше меко и галеше слуха. Чух го първо, когато прекрачи прага, подхвърляйки шеги на приближените си, сякаш са му приятели и равни нему. Усмихваше се и щом погледна Катерина, усмивката му грейна още по-лъчезарно, сякаш го озари отвътре.
	Стоях до графинята, която седеше на стол с висока облегалка — най-близкото подобие на трон в покоите й. Макар и разсеяна от появата на Джовани, забелязах как дланите й стисват по-силно ръкохватките.
	Катерина поддържаше делова кореспонденция с Джовани и по-големия му брат — Лоренцо ди Пиерфранческо деи Медичи. Те бяха племенници на Лоренцо Великолепни и чичо им се бе погрижил да получат отлично образование след смъртта на баща им; прекратили обаче взаимоотношенията си с него, след като заподозрели, че е похарчил голяма част от наследството им в своя изгода. Раздорът им с Лоренцо ги бе спасил от изгнаничество и за да не настройват срещу себе си новата Република Флоренция, вместо фамилията Медичи използваха прозвището „Пополано“ — „от народа“.
	Романя, в чието сърце се намираха Форли и Имола, се славеше с богатата си зърнена реколта. Преди няколко години Джовани ил Пополано бе помолил Катерина да му продава жито. Оттогава договаряха сделките единствено чрез писма. Впечатлена от срочното разплащане и почтеността на братята, графинята не отказа на месер Джовани малък заем за покупка на повече зърно. Разплащането отново не се забави.
	През август 1496 година Джовани помоли за разрешение да посети Катерина и тя охотно се съгласи, макар да съзнаваше, че разговорът несъмнено ще се отклони от търговията към политиката. От братята Медичи печелеше добре и не искаше да ги обижда; вярваше също, че усилията на месер Джовани да я придума да се съюзи с Флоренция ще са кратки и любезни. Обзаведе пищно няколко стаи в „Равалдино“, зареди избата с най-изтънченото местно вино и си уши нови, по-изящни рокли, за да посрещне Медичите, както подобава.
	Ето че Джовани ил Пополано влезе в „Рая“ и махна на придружителите си да останат зад него. Приближи се до Катерина и се поклони с отработена аристократична лекота.
	— Ваше Сиятелство! — поздрави я с ведър глас. — За мен е чест най-сетне да ви видя.
	— Добре дошли във Форли и „Равалдино“ — графинята протегна ръка. — Домът ми и всичко в него е на ваше разположение.
	Джовани пое протегнатата длан и я целуна почтително. Очарована, Катерина се взря в кадифеното тъмно гнездо от къдрици пред нея и затаи дъх, когато устните на флорентинеца я докоснаха.
	Джовани се изправи с поруменяло лице. Не пусна бързо ръката на Катерина, а когато го направи, тя не я отдръпна веднага, задържайки я за миг в неговата.
	— Донесох няколко дребни подаръка в отплата за гостоприемството ви — без да откъсва очи от нейните, той махна на придружителите си и трима пристъпиха напред. — Първо, картина от Сандро Ботичели, мой скъп приятел. Енрико, моля.
	Мъжът от свитата му, натоварен с голям правоъгълен предмет, разви кадифената покривка и разкри удивително изображение на Мадоната с младенеца в тежка златна рамка. За удоволствие на Катерина Мадоната приличаше на нея.
	— Простете ми — подхвана Джовани. — Нямах ваш портрет, а само монета и информацията, че сте красива и златокоса. Другото е плод на въображението на Сандро. Трябва да отбележа, Ваше Сиятелство, че във Флоренция се славите със смелостта си. Сандро е толкова впечатлен от красотата и храбростта ви, че ви рисува често в картините си.
	— Прекрасна е! — ахна Катерина. — Ще я окача на място, където ще я виждам често.
	Мъжът с картината отстъпи назад. Приближи втори с купчина сгънати платове в ръка. Флоренция все пак бе прочута с изящните си копринени и вълнени платове.
	— Това са само мостри — обясни Джовани. — Във фургоните ни долу има още много. Каквото не ви хареса, ще го отнесем обратно във Флоренция. Ако пък нещо ви допадне и пожелаете да ви доставим повече, ще ви го изпратя още щом се върна във Флоренция.
	Мъжът поднесе платовете на Катерина. Тя взе първия и го разгърна — чиста моарирана коприна: дълбок пурпур преливаше във виолетово, после в розово и алено.
	Катерина прокара пръсти по следващата тъкан — опушено черно кадифе със златисти нишки.
	— Прекрасни са… По-късно ще разгледам всички. Сега си починете и се освежете. Деа, ще разпоредиш ли да донесат от кухнята виното, което заделих за почитаемия Джовани?
	— А! — намеси се флорентинецът. — Уважаема Деа, простете, че не ви поздравих, красотата на господарката ви ме заслепи. За мен е удоволствие да се запознаем.
	Той се поклони, а аз направих реверанс, после тръгнах да изпълня заповедта на Катерина. Месер Джовани се обърна отново към нея:
	— Първо обаче, Ваше Сиятелство, нека ви поднеса още един подарък. Мисля, че ще ви послужи веднага.
	Мъжът с платовете се оттегли и друг пристъпи напред. Държеше изкусно резбована дървена кутия, инкрустирана със злато и седеф във формата на лилии — символа на Флоренция и нейния съюзник Франция. Изглеждаше достатъчно обемиста да побере скъпи накити или сребърни прибори. Катерина понечи да благодари, ала преди да проговори, Джовани вдигна показалец пред извитите си в усмивка устни.
	Придружителят му отвори капака и наклони кутията така, че графинята да види какво има вътре. И двете неволно ахнахме възхитени.
	Върху възглавничка от алено кадифе лежаха два бокала от чисто злато, достойни за император. Бяха с еднаква форма, ала с различна украса: единият бе инкрустиран с диаманти, смарагди и рубини, другият — със сапфири, диаманти, перли и малахит.
	Два бокала.
	Поразена, отидох да донеса вино и чаши за свитата на месер Джовани. Напълних първо неговия златен бокал, после — бокала на Катерина и тя кръстоса ръка с неговата, за да вдигнат наздравица.
	Най-сетне Краля на бокалите бе пристигнал с дара на любовта — и заплененото изражение на господарката ми го потвърждаваше.

	* * *

	Придружителите на Джовани се оттеглиха да подготвят покоите му, а господарят им седна до домакинята, отпивайки с наслада от виното в сияещата чаша. Катерина обикновено пиеше малко и само вечер, ала сега наруши обичая, вероятно твърде разсеяна от госта, за да забележи, че виночерпецът й постоянно пълни бляскавия й бокал. Виното й помогна да възвърне увереността си и тя сподели с Джовани:
	— Не се съмнявам, че Републиката ви е изпратила да ме убедите да се присъединя към френския ви съюз. Не бива обаче да вземам ничия страна. Приема ли закрилата на Франция, ще дам на папа Александър основание да завземе владението ми. Уведомявам ви отсега, за да ви спестя усилията да излагате доводите на правителството си.
	Джовани се подсмихна и на лявата му буза се очерта трапчинка.
	— Права сте, разбира се. Републиката наистина иска да ви убедя да ни станете съюзник. Аз обаче съм Медичи — роден за предприемач, не за дипломат. Дойдох да купя жито. Знаете, естествено, колко лоша е реколтата в Тоскана.
	— Чух — призна Катерина.
	— По-лошо е, отколкото предполагате. Страдат не само бедните, но и търговците, и благородниците. Хората умират от глад по улиците. — Очите му притъмняха от мъка. — Ще продам зърното на града срещу скромна печалба. Не ме изпраща Републиката. Сам реших да дойда, за да помогна в нужда. — Полуусмивката му се върна. — Макар че правителството ме помоли да ви осветля какви предимства предоставя съюзът с Франция.
	— Значи сте предан на Републиката? Не напуснахте града със сродниците си? И как да ви наричам? Джовани деи Медичи или Джовани ил Пополано?
	Той се усмихна сухо.
	— Извън Флоренция фамилията ми е полезна. Смятам се за Медичи, но за да не обиждам Републиката, приех прозвището Пополано. Честно казано, Ваше Сиятелство — и ви се доверявам напълно, разкривайки тази уличаваща информация — споделям мнението ви, че е най-добре управлението да остане в ръцете на благородните фамилии, образовани и обучавани от раждането си да управляват. Ужасяващо е невежи и суеверни хора да дърпат юздите на властта.
	Макар Джовани и приближените му очевидно да бяха изморени и прашни от пътуването, Катерина щеше да продължи да разговаря с него цял ден, ако гостът й не бе намекнал деликатно, че хората му се нуждаят от баня и легло. Тя му позволи да го отведат в наскоро мебелираните му покои, където да отдъхне до вечерята.
	Той се яви в трапезарията няколко минути преди графинята. Аз — също. Бях донесла великолепните бокали, за да ги почистя. Сведох очи, за да не издавам колко съм поразена от красотата му, и го поздравих тихо. Той ми кимна учтиво и с характерната си полуусмивка с трапчинка призна:
	— Простете, почитаема Деа, но забелязах колко сте близки с господарката си. Питах се дали ще ми доверите нещо.
	Напрегнах се, обзета от подозрение.
	— Искам да поднеса на графинята подарък, който да оцени истински. Ще ми подскажете ли какво да избера?
	Облекчена, вдигнах бокалите.
	— Ваше Благородие, едва ли има по-добър избор от това.
	— Чашите са красиви, вярно, но ще ги използвате рядко и ще ги приберете, щом си тръгна. Искам да й подаря още нещо.
	Понечих да посоча как Катерина всеки ден ще се вижда изобразена като Светата Дева, ала осъзнах, че Джовани няма да отстъпи. Поколебах се и внезапно си спомних с каква горчивина Катерина бе заложила почти всичките си бижута и сребърни прибори. Те и досега бяха в миланските заложни къщи, а тя нямаше средства да плати дори лихвата.
	— Бижутата й — отговорих и му разказах тъжната история.
	Той кимна доволен.
	— А от какво се нуждаете вие, почитаема Деа?
	— О, Ваше Благородие, щедростта ви е безгранична, но аз нямам нужда от нищо.
	Джовани обаче продължи да ми задава заобиколни въпроси и някак си повдигнахме темата за Флоренция. Споделих, че съм се срещала с Лоренцо и Джулиано, с Лукреция и Марсилио Фичино.
	— Имам дори кратък ръкопис от него и писмо до покойния ми съпруг.
	Замълчах, чудейки се дали не съм казала прекалено много.

	* * *

	Катерина и Джовани пируваха и танцуваха до късна нощ; графинята танцуваше прелестно, ала грацията на Джовани надминаваше дори нейната. Когато музиката секна за момент, господарката ми ме дръпна настрани.
	— Лягай си — прошепна ми. — В твоята стая. И затвори вратата към стълбището. Ела чак на сутринта.
	На другия ден — след като чаках часове, отдавна будна и облечена — най-сетне се осмелих да се кача горе и да открехна вратата на покоите й, за да проверя дали има нужда от нещо.
	Катерина спеше дълбоко. Завивките се валяха по пода. Лежеше гола, отпуснала глава върху рамото на Джовани. Стегнато сплетената плитка, увита на тила й, незнайно как се бе разплела и златни вълни покриваха рамото й; фуркетите бяха пръснати върху нощната масичка до четката й.
	Джовани лежеше по гръб, прегърнал Катерина, с лице, сведено нежно до нейното — къдриците им образуваха черно-златиста плетеница.
	Върху всяка нощна масичка стоеше по един блестящ бокал.
	Усмихнах се леко при вида на блаженството им, макар да ме жегна болка. Оттеглих се тихо, замислена къде ли е Лука сега и дали и той мисли за мен.

	* * *

	Катерина ме повика едва час след пладне. Месер Джовани вече бе отишъл в своите покои да се преоблече и освежи. Влюбените се срещнаха сами в трапезарията на графинята. Обслужвах ги само аз. Когато напълних чашите и чиниите им, Джовани се пресегна да улови ръката на господарката ми и тя му я подаде свенливо. Заговориха, преплели пръсти върху масата.
	Не след дълго обаче отдръпнаха ръце. И двамата бяха упорити и предприемчиви. Катерина отстояваше твърдо условията си за количеството и цената на житото. Месер Джовани се държеше спокойно и разсъдливо, но също защитаваше интересите си. В крайна сметка след кратко и ожесточено пазарене и двете страни се съгласиха на компромис. И Катерина, и Джовани останаха доволни от сделката.
	Като добра домакиня графинята бе подготвила коне и хрътки за лов, ала Джовани отхвърли поканата с обаятелна усмивка.
	— Толкова малко време ще прекарам тук. Бих искал да опозная теб и семейството ти, вместо да преследвам зайци из Романя. Къде са храбрите деца, издържали стоически затворничеството след смъртта на баща си? Бих желал да се запозная с тях.
	С удоволствие забелязах как Катерина се разтапя пред очите ми.
	— Разбира се, Джовани — съгласи се тихо тя. — В момента обаче са с учителите си.
	Джовани я погледна весело.
	— Нима денят не е празничен, Катерина?
	— Да, да! — усмихна му се в отговор тя и го улови за ръката.
	Отмениха лова и излязохме на пикник на поляната от другата страна на защитния ров. Хората на Джовани донесоха вкусна храна, каквато не бях опитвала, откакто напуснахме Рим. Първородната дъщеря на Катерина — Бианка — бе мъдро омъжена за Асторе Манфреди, господар на Фаенца. Отавиано и Чезаре — вече почти мъже — взеха тъпи саби да покажат уменията си в двубой, а дванайсетгодишният Джовани Ливио предизвика месер Джовани и свитата му на турнир по надбягване. Флорентинецът прозорливо остави именика си да го победи; Джовани Ливио — най-умният и жизнерадостен от братята — отпразнува успеха, като скочи в мътната вода на рова и го преплува надлъж. След като ядосаната му майка го нахока порядъчно, увиха подгизналото момче в мантия.
	Неколцина от хората на месер Джовани изчезнаха за известно време и се върнаха с подаръци за момчетата — златна катарама за колан с формата на лилия за Отавиано („разбрах, че майка ти скоро ще те изпрати на военно обучение във Флоренция“) и с формата на стилизиран дъб — гербът на Риарио — за Чезаре. Джовани Ливио получи красив дървен флажолет, инкрустиран със скъпоценни камъни, на който момчето не спря да свири фалшиво до края на следобеда.
	За щастие месер Джовани бе наел и музиканти. Когато на всички ни додея да слушаме пискливите звуци на флажолета, флорентинецът им даде знак да засвирят и лютня, тамбурина и барабан заглушиха неблагозвучното свистене. Катерина, разбира се, улови месер Джовани за ръката и го дръпна да танцуват. Радостта им ни зарази и с Лучия, бавачката, изиграхме по един танц с мъжете от свитата на госта, а Отавиано и Чезаре се впуснаха в танцувален шарж, гукайки като влюбени гълъбчета.
	Върнахме се в крепостта чак когато слънцето се спусна ниско над хоризонта и студен вятър охлади топлината му. Докато с Лучия превеждахме момчетата по подвижния мост, малкият Джовани Ливио — разтреперан във влажните си дрехи — попита на доста висок глас:
	— Мама и месер Джовани са влюбени, нали?
	Зад нас двамата подвъпросни се разсмяха тихо, макар другите да запазиха вежливо мълчание.
	Потупах Ливио по главата и кимнах с усмивка.
	— Е, той изглежда добър мъж — отбеляза Ливио.
	Катерина изхълца, опитвайки се да овладее напушилия я смях.

	* * *

	На вечеря сътрапезниците изглеждаха по-меланхолични и притихнали, защото на другата сутрин месер Джовани щеше да отпътува. Момчетата бяха поканени на трапезата; изненадвайки и мен, и децата, Джовани и Катерина пак сплетоха пръсти над масата. Разговорът се въртеше около промените във Флоренция и военната служба на Отавиано там. Понякога щастливата усмивка на господарката ми помръкваше и зървах тъга в очите й. Месер Джовани също я забелязваше и всеки път целуваше ръката й и припомняше, че ще се върне възможно най-скоро.
	Седях между Чезаре и по-малкия му брат. Когато сервираха месното блюдо, видях, че Джовани Ливио не е ял почти нищо и се е сгушил разтреперан на стола. Сложих длан върху челото му и установих, че гори.
	— Почитаема — прошепнах на Катерина, — Джовани не е добре. Ще го сложа в леглото и ще извикам Лучия.
	Катерина сбърчи чело, отблъсна стола си назад и разпери ръце.
	— Ела да те прегърна, скъпи.
	Ливио се олюля и присви очи, заслепен от светлината. Приведох се и го подхванах под раменете, за да му помогна да стигне до майка си.
	Катерина опря длан в челото му и пребледня.
	— Болен е — каза тя. — Заведи го при Лучия и извикайте лекаря. Ще дойда след час.
	— Моля те — обърна се месер Джовани към нея, когато вдигнах отново Ливио. — Ще се върна скоро, а и гостоприемството на всички ви ще ме топли цял живот. Погрижи се за детето си, Катерина. Водя лекаря си и гарантирам за способностите му. Ще го изпратя веднага при Ливио.
	Тя го погледна с изопнато от безпокойство лице и кимна.
	— Ще го сложа в леглото и ще се върна, щом лекарят дойде. Надявам се да не се забавя. Исках да говоря насаме с теб още веднъж, преди да тръгнеш.

	* * *

	Ливио не успя да стигне до покоите на момчетата. Извървя с наша помощ няколко стъпала, вкопчи се в главата си и се напъна да повърне, но от устата му не излезе нищо.
	— Не мога да ходя — простена той. — Много ме боли главата. Бе висок почти колкото майка си, но тя го вдигна с лекота и го занесе в леглото му. Лучия, която спеше в съседната стая, запали лампата и донесе торба с церове. Господарката ми обаче настоя да не даваме нищо на Ливио, докато не дойде лекарят.
	— Жаден съм — прошепна той.
	Очите му бяха затворени, защото лампата го заслепяваше, лицето му бе побледняло и изтерзано; не спираше да трепери. Лучия поднесе чаша до устните му, но Ливио се разплака страдалчески — от болка не можеше да си наведе главата, за да отпие. Просълзена, Катерина изпрати бавачката в кухнята за черпак.
	В същия момент дойде лекарят на месер Джовани, облечен в пищен брокат и с тъмносиня кадифена шапка върху дългата посребрена коса. Прегледа момчето с увереността на десетилетен опит. Отвърнал лице от лампата, Ливио отговаряше на всички въпроси с тих стон:
	— Боли… ме… главата.
	Накрая докторът сложи длан върху тила му и го помоли да наведе глава напред, за да докосне гърдите си с брадичка. Макар и безуспешно, усилието накара детето да нададе немощен писък. Лекарят веднага му каза да не се опитва.
	Ливио се отпусна разтреперан назад. Медикът се изправи и даде знак на Катерина да го придружи до вратата. Последвах я. Докторът не беше безчувствен; в очите му се четеше тъга и далечна умора, обичайна за хората, станали свидетели на твърде много страдание.
	— Искрено съжалявам, Ваше Сиятелство — подхвана той с мек, бащински тон, — болестта е сериозна.
	Катерина сякаш не го разбра.
	— Сериозна? — попита, все едно мисълта е абсурдна.
	Лекарят си пое тежко дъх.
	— Виждал съм симптомите и при други деца — най-често след като са плували в тинести, застояли води. Вероятността синът ви да оздравее е много малка.
	Катерина притисна устни с длан и заговори през пръстите си:
	— Невъзможно… Следобед му нямаше нищо. — Погледна ужасена към Ливио. — Какво ще стане с него?
	— Температурата ще се повиши още. Може да получи гърч, но по-вероятно е да изгуби зрението и слуха си и да изпадне в ступор. Смъртта ще настъпи след няколко часа.
	Катерина издаде сподавен, гърлен звук, сякаш са й извадили въздуха от дробовете.
	— Какво може да се направи?
	— Да му сложа пиявици, но това няма да го излекува. Само ще удължи агонията.
	— Какво ще я облекчи? — настоя нетърпеливо графинята.
	— Чай от кора на бяла върба за треската — отговори със съчувствен тон лекарят. — Макар че ще му е трудно да пие. Имам мак на прах, който може да се добави в отварата, за да смекчи болките.
	В същия момент Лучия се върна от кухнята с малък черпак и чайник гореща вода. Докторът извади лековете от торбата си и бавачката бързо приготви запарката. Ливио изпищя, когато майка му го повдигна, подпирайки главата му, а аз пъхнах още една възглавница под него. Лучия му помогна да прокара няколко глътки с черпака. След всяка той потреперваше и разкривяваше лице.
	Катерина освободи лекаря и легна до сина си. Прегърна го нежно и му зашепна гальовно. Клепките му изпърхаха само веднъж, разкривайки очи, замъглени от треска и болка.
	Не след дълго месер Джовани влезе мълчаливо в стаята; сериозното му лице подсказваше, че е говорил с лекаря.
	Катерина погледна любовника си и отвори уста да му обясни тежкото положение, но рукнаха единствено сълзи и никакви думи. Месер Джовани легна до нея и я прегърна през рамо. Ливио вече бе изпаднал в ступор и не реагираше нито на звук, нито на допир.
	Останаха така, докато тъмното нощно небе посивя преди зазоряване. Тогава малкият Ливио задиша тежко и хрипливо. Месер Джовани запази достатъчно присъствие на духа да извика да доведем свещеник. Когато се върнах със свещеника от семейния параклис на графинята, момчето едва дишаше и си отиде с последните думи от молитвата.
	Катерина не пожела да стане от леглото и да освободи детето от обятията си.
	Месер Джовани се изправи внимателно и приближи до мен и Лучия.
	— Няма да тръгна сега — осведоми ни. — Ще остана, колкото пожелае тя. Ако не смятате, че Катерина би предпочела да им съобщи лично печалната новина, ще отида да поговоря с братята на Ливио.
	Просълзена, погледнах към господарката ми, която тананикаше тихо и люлееше Ливио в обятията си; дадох знак на Лучия да остане с нея и поведох месер Джовани към покоите на Отавиано. Отвори ни камериерът му. Отавиано и Чезаре бяха облечени и обсъждаха тревожно състоянието на брат си.
	— Съжалявам — каза им месер Джовани с искрена тъга. — Треската погуби младия Джовани Ливио. Заразил се е от мръсната вода.
	Отавиано избухна в сълзи и Чезаре се опита да го успокои. След като братята изплакаха мъката си, Джовани им обясни благо:
	— Ще остана при майка ви и с всички сили ще се постарая да й помогна. Тя е сама без баща ви, затова аз ще се заема с болезнените подробности. Отавиано, Чезаре, знам, че скърбите, но бъдете силни заради майка си, както тя винаги ви е била опора. Ще ви помогна да организирате погребението, ала вие знаете най-добре каква церемония би предпочела графинята.
	Отавиано се съгласи да се погрижи за всичко, но в крайна сметка месер Джовани направи всичко необходимо и плати за службата и погребението.
	Той спази обещанието си и не тръгна веднага за Флоренция; отложи делата си и остана две седмици при нас.
	В нощта, преди най-сетне да отпътува, поднесе на Катерина още един подарък — всички бижута и сребърни прибори, които преди години бе изпратила в миланската заложна къща.
	Не бе забравил и разговора с мен. На сутринта, докато хората му товареха конете, ми даде една книга с кожена подвързия. Отворих я и открих сборник с размисли на Марсилио Фичино за човешката душа.


>>	XXXI

	Месер Джовани спази обещанието си и след шест месеца се върна за по-дълго посещение — добро решение, защото без него Катерина тънеше в униние; пристигнеше ли писмо от Флоренция, тя го грабваше от ръцете на пратеника и се втурваше в покоите си да му се наслади. Досега не одобрявах извънбрачните й връзки — забременееше ли отново, скандалът щеше да й коства земите. Този път обаче се радвах, понеже бе избрала безгранично добросърдечен мъж.
	Когато след новогодишните празненства месер Джовани се върна отново, пренесоха всичките му вещи в покоите точно до спалнята на графинята; нито той, нито тя криеха връзката си. Макар прислужниците в „Равалдино“ да бяха дали дума да пазят тайната им, научеха ли я, гражданите на Форли щяха да възнегодуват, а винаги съществуваше възможност някой свещеник да я оклевети в писмо до Рим.
	Папа Александър не би позволил Медичи да завземе власт извън Флоренция, а венчаеше ли се за мъж извън рода Риарио-Дела Ровере, Катерина щеше да изгуби регентството.
	Въпреки това Джовани и Катерина живееха като съпрузи и в „Рая“ нямаше по-щастливо време. По природа Джовани се отличаваше с ведър дух и не беше докачлив — благият му характер оказа дълбоко въздействие върху Катерина. От него графинята научи, че е великодушно да помолиш подчинен, вместо да му заповядваш, а добрият тон носи по-сполучливи резултати от грубия. Джовани я научи също да осмисля мнението и чувствата на околните, преди да реагира, и че не е срамно да показваш искрена привързаност.
	Той се отнасяше добре и към синовете й. Вместо да упреква Отавиано за чревоугодничеството и мързела му, го хвалеше, когато влага усилия във военното обучение, язди и се разхожда по-дълго, „понеже така се подготвя отлично за бойна служба“. Чезаре, строен и жизнен като майка си, получаваше поощрения да чете повече и да учи по-усърдно, и щедро възнаграждение дори за най-незначителния напредък. И двете момчета обожаваха месер Джовани — както и аз, честно казано, защото той се държеше с мен като с равна. Никога господар не е бил обичан толкова от домашните — от щастливата си възлюбена и от не по-малко щастливите й деца и прислужници.
	След месеци обаче се случи неизбежното. Рано една сутрин, точно когато се бях облякла, Джовани отвори вратата над стълбището към покоите на Катерина. Беше по нощна риза и изглеждаше паникьосан.
	— Деа, Катерина се чувства зле — подвикна ми тихо.
	Нахлузих си чехлите и се качих бързо горе. Плашещо пребледняла, Катерина седеше на пода до леглото, а предницата на ленената й нощница бе оплескана с жълтеникава слуз. Бе издърпала нощното гърне изпод леглото и се превиваше над него. Тъкмо застанах до нея и тя избълва шепа пяна.
	Избърса си устните и срещна многозначителния ми поглед. Не продумахме; твърде често се бяхме озовавали в същата ситуация и нямаше нужда от думи. Донесох чиста долна риза и кърпа от килера. Катерина се облегна на стената и затвори очи, а аз натопих кърпата в един леген и изтрих лицето й. Едва тогава се обърнах към месер Джовани, който пристъпваше от крак на крак до нас.
	— Слизам в кухнята да донеса хляб и сол. Ще се върна бързо. — Изправих се и му подадох чистата долна риза. — Ако й поолекне, преди да дойда, помогнете й да се преоблече. Никакви резки движения обаче. И… — погледнах със сбърчени вежди нощното гърне, което намирисваше неприятно, макар да не бе използвано, — най-добре да използва кърпи вместо това.
	Захлупих го с порцелановия капак и го бутнах обратно под леглото.
	Понечих да изляза, ала по лицето на Джовани се изписа още по-дълбоко притеснение.
	— Сериозно ли е? Ще доведете ли лекаря? — попита ме с едва прикрита безпомощност в гласа.
	Бях прекосила прага и не се обърнах, но чух Катерина да му отговаря тихо зад мен:
	— Бременна съм, глупчо.

	* * *

	Катерина Сфорца и Джовани деи Медичи се венчаха в края на септември в параклиса в „Равалдино“. Булката носеше диадема от бели копринени цветя и диаманти; роклята й бе ушита от един от първите подаръци на Джовани — елегантна златна дамаска, обточена с индигов сатен. Джовани бе облечен в черно и сребърно и изглеждаше абсолютно сащисан. По-големият му брат Лоренцо — закръглен мъж с дебели крайници, дълги златни къдрици, красиво овално лице и стъписващо зелени очи — дойде от Флоренция, натоварен с дарове. Братята се обичаха толкова дълбоко, че Лоренцо изобщо не се смути от политически опасния брак, който трябваше да остане в тайна; беше щастлив само защото Джовани е щастлив и не виждаше причина да не празнува.
	За да обясни посещението на Лоренцо и каруците, натоварени с подаръци, трополящи през Форли — да не споменаваме ненадейната нужда в „Равалдино“ да се доставят цветя, украси и изтънчена храна и напитки — Катерина разпространи слух, че Лоренцо е дошъл да предложи на Отавиано ръката на дъщеря си.
	Всъщност Отавиано изобщо не се готвеше за брак, а за първата си _кондота_ — платен военен пост — във Флоренция, издействан от новите му сродници.
	Заради неразположението на Катерина церемонията бе кратка, но не се отличаваше със строга тържественост. След като свещеникът обяви графинята и месер Джовани за съпрузи, те се обърнаха към хората, насядали по пейките, и в същия момент Отавиано — попрекалил с виното — се оригна шумно. Множеството стихна, разколебано как да реагира на проявената грубост. Месер Лудовико обаче избухна в гръмък кикот, който се оказа опасно заразителен. Разсмя се дори свещеникът.

	* * *

	На пети април 1498-а бебето Джовани се роди бързо и лесно. Имаше тъмна коса като баща си; след време очите му също станаха тъмнокафяви. В таен документ отбелязаха името на бащата на детето, та да бъде признато за член на семейство Медичи и наследник на състоянието на месер Джовани. В друг документ, който по-късно Катерина щеше да представи в градския съд във Форли, не се споменаваше името на бащата, а детето бе вписано като „Лудовико Риарио“ — кръстено уж на чичото на графинята в Милано, който се вбеси, щом най-после научи истината.
	Катерина и месер Джовани бяха грижовни родители. По-големите деца на господарката ми бяха поверени на бавачките и учителите си, ала малкият Джовани и дойката му винаги придружаваха Катерина, когато не обучаваше малобройната си войска и не ловуваше. Месер Джовани често бе край тях и понякога преглеждаше деловата си кореспонденция, докато синът му си играеше в краката му.

	* * *

	По-късно през същия месец Катерина получи писмо от епископа на Волтера — вече пътувал от Тоскана, за да я посети по молба на папа Александър „във връзка с личен въпрос, който несъмнено ще зарадва Нейно Сиятелство“.
	Графинята не прие за чиста монета ведрия тон на писмото. Паникьосана, тя изпрати месер Джовани във Флоренция за един месец, а всички в крепостта, включително войниците, бяха инструктирани да казват, че детето е на Лучия. Помогнах на прислужниците да изнесат личните вещи на Джовани от покоите й и от съседните стаи и да ги складират в избата. Трескавата подготовка не разсея тревогата ни. Когато каретата на епископа най-после спря пред защитния ров, коленете ми се подкосиха.
	Застанала до главната порта на „Равалдино“, Катерина криеше страха си зад усмивка, докато епископът прекосяваше подвижния мост. Казваше се Франческо Содерини, роден във Флоренция, но враждебно настроен към Медичите; Родриго Борджия — папа Александър — бил толкова впечатлен от проницателността му, че не след дълго щял да го ръкоположи за кардинал. Знаех това, ала не очаквах да е едва на двайсет и пет — луничав и ужасно кльощав. Черната му свещеническа роба висеше върху костеливото му тяло.
	— Добре дошли, Ваше Светейшество! — поздрави го Катерина пред портата, но не отстъпи назад, нито му даде знак да я последва в крепостта.
	Препречи пътя му, та да не види въоръжените стражи, стаени зад ъгъла, и да не заподозре, че първите няколко въпроса ще подпечатат присъдата му.
	Содерини се поклони.
	— Ваше Сиятелство! Нося ви благопожелания от Светия отец в Рим!
	Усмивката на Катерина не помръкна, но в очите й се прокрадна известна хладина.
	— Какво ви води тук, епископ Содерини? Писмото ви звучеше доста уклончиво.
	Содерини се усмихна широко.
	— Нося ви добри вести, Ваше Сиятелство! Сигурен съм, че ще ви зарадвам. — Погледна колебливо плесенясалите стени на портата. — Нередно е обаче да ги съобщавам тук. Има ли място, където да се настаня с придружителите си, за да се освежа след дългото пътуване?
	Стоях точно зад Катерина и видях как скритите стражи я наблюдават зорко за уречения сигнал. Тя скръсти ръце зад гърба си и се замисли. Едно повдигане на показалеца и Содерини щеше да бъде посечен на парчета и изпратен на папа Александър вместо отговор.
	Тя се засмя тихо.
	— Простете ми, Ваше Светейшество, но съм прочута с нетърпението си. Искам да чуя радостната новина. Ще ми подскажете ли малко?
	По изпитото лице на Содерини се разля усмивка.
	— Добре. Ще ви подскажа. Става дума за сватба.
	„Ще го убие“, помислих си и впих очи в стиснатите юмруци на Катерина. Тя обходи с любопитен поглед епископа и придружителите му и не даде сигнала.
	— Благодаря ви — кимна искрено и поведе гостите към покоите си.

	* * *

	Содерини и групата му от свещеници и монаси бяха поканени на угощение — подобаващо, без да е разточително, и с обилие от вино. Изискаха Отавиано да присъства — необщителен и сконфузен сред непознати, той не пророни нито дума без подкана и отговаряше едносрично на всички въпроси. Единствено прислужниците, които влизаха и излизаха от съседната кухня, виждаха бдителните въоръжени телохранители на господарката ми. Когато прислужницата отнесе мръсните чинии от месното блюдо, подпийналият епископ се обърна към напрегнатата си, ала усмихната домакиня, и обяви:
	— Вие и вашето семейство сте удостоени с невероятна чест, почитаема Катерина! Негово Светейшество ме изпрати да ви донеса щастлива вест. Месер Отавиано, папа Александър ви предлага ръката на красивата си дъщеря Лукреция!
	Катерина си пое рязко дъх. Не я заклеймяваха, както се опасяваше, но определено не очакваше подобен ход. Събрала погледите на Содерини и свитата му, тя възкликна:
	— Каква изненада! За нас наистина е… чест!
	Обърна се многозначително към Отавиано, който съумя единствено да повтори думите на майка си. Втренчи се в нея, несигурен дали да се страхува, или да се радва.
	Катерина се насили да се усмихне.
	— Простете ни, Ваше Светейшество. Невероятната новина ни стъписа. Като майка съм длъжна поне един ден да обмисля предложението. Да отпразнуваме обаче честта, с която ни удостояват! Да пием за здравето на Светия отец!
	Вдигна чаша и другите я последваха. Тя заповяда да донесат от избата няколко бутилки най-изтънчено вино и се погрижи епископът и придружителите му да пийнат порядъчно. Когато графинята се оттегли, главата на Содерини клюмаше над чинията.
	Катерина обаче бе съвсем трезвена и настроението й притъмняваше с всеки изминал момент, защото все по-ясно осъзнаваше в какво положение е поставена. Притичах след нея към писалището в дневната й и бързо набавих хартия, перо и мастило.
	— До Флоренция — продиктува ми тя — и Джовани…
C>
	Любими,
	Епископът на Волтера, Содерини, ми съобщи, че папа Александър предлага на Отавиано ръката на дъщеря си Лукреция.
	Някои биха приели възможността като предимство — все пак Отавиано ще има влияние във Ватикана и най-после Форли ще има могъща военна подкрепа от Рим.
	Аз обаче познавам как работи умът на Родриго Борджия по-добре от мнозина. Престоят ми в Рим ме убеди, че не бива да му се доверявам. Всъщност той се опита да ме придума да убия съпруга си и да му съдействам да се докопа до папския трон. Не се съгласих дори да обмисля идеята, разбира се.
	Понеже му отказах, той отвръща на удара — дори след толкова години.
	Братовчед ми Джовани Сфорца от Пезаро се ожени за Лукреция. Писа ми какво представлява семейство Борджия и какви обиди и заплахи е бил принуден да търпи. Отначало сметнах за налудничави невероятните му, отблъскващи обвинения — че Лукреция е любовница и на баща си, и на големия си брат. Не се усъмних обаче в твърдението му, че се страхува за живота си. Той бе убеден, че Борджия ще го отрови, за да завземе Пезаро.
	Ако приема предложението на Борджия, горкият ми наивен Отавиано ще се озове в змийското му гнездо в Рим. Борджия ще му отнеме владенията, без да срещне съпротива. Имола и Форли — и, сигурна съм, горкият ми син — ще бъдат изгубени.
	Ако откажа, Борджия ще намери друг начин да ми вземе земите.
	И в двата случая предложението е зла поличба, че алчните очи на Борджия са се насочили към притежанията ми. Въпрос на време е да ми отмъсти.
	Ако разполагаш с други сведения или опасенията ми ти се струват погрешни в някои отношения, веднага ми отговори. Иначе ще напиша лично известие до Негово Светейшество и ще го изпратя по епископа.
	Наложително е да се върнеш при мен. Знаеш колко те обичам и ми липсваш. Малкият Джовани жадува за бащина прегръдка.
@	Твоя любяща съпруга — Катерина
C$

	* * *

	Джовани очевидно бе единодушен със съпругата си, защото през следващата седмица, докато епископ Содерини и свитата му гостуваха в „Равалдино“, графинята не получи спешни писма от Флоренция. През последния ден от престоя си Содерини отново настоя за отговор; Катерина не изпълни желанието му, но му връчи запечатано писмо с молба да го предаде лично на папата. Написах го под нейна диктовка и одобрих логиката й — независимо дали Отавиано приеме да се ожени за Лукреция, или не, Форли и Имола бяха в опасност. Защо да рискува ненужно сина си?
C>
	До Негово Светейшество папа Александър VI
	Ваше Светейшество,
	Поздрави от Форли. Дано писмото ми ви свари в добро здраве.
	Синът ми Отавиано и аз смятаме за най-висока чест предложението ви да стане съпруг на дъщеря ви. Не приемаме нехайно благоволението и щедростта ви; всъщност се изненадахме и се зарадвахме, когато епископ Содерини ни съобщи новината.
	Именно защото се отнасям сериозно към предложението ви, засега ще го отклоня, колкото и изкусително да звучи. Не съм забравила приятелството ни преди години и помня красивата, изискана и златокоса Лукреция. Тя винаги ме е очаровала и не искам да помрачавам щастието й.
	Затова съм длъжна да ви уведомя, че Отавиано съзрява бавно и все още му липсва дисциплината да бъде добър съпруг и приближен на папата. Наскоро му уредих кондота, за да изучи изкуството на войната. Необходимо е, за да развие тялото и ума си.
	Делата на Ваше Светейшество са твърде неотложни, та скромна душа като мен да настоява да отложите търсенето на подходящ кандидат. Вместо да ви обиждам с подобна молба, оттеглям смирено Отавиано от надпреварата. Вие и прекрасната Лукреция несъмнено ще откриете по-достоен жених.
	Ваша покорна слугиня в името на Христа —
@	Катерина Сфорца, регент на Форли
C$

	* * *

	Няколко дни след заминаването на епископ Содерини и свитата му месер Джовани се върна във Форли. Щом забелязахме впряговете да наближават града, Катерина облече развълнувана една от най-красивите си рокли. Последвах я до крепостната порта, прегърнала малкия Джовани, та той да посрещне пръв баща си.
	Каретата без гербови знаци спря пред спуснатия подвижен мост. Обикновено Джовани отваряше вратата, притичваше по моста и прегръщаше Катерина. Този път лъскавата черна врата остана затворена твърде дълго. Катерина сбърчи чело, смутена от забавянето, и бебето се загърчи неспокойно в ръцете ми. Най-сетне графинята реши да тръгне по моста.
	Двама от най-силните телохранители на съпруга й слязоха от далечната страна на каретата, сплели пръсти, за да направят седалка. Джовани се крепеше в този стол от плът, обвил с ръце широките плещи на войниците. Не носеше обувки; срязаният му ляв крачол оголваше глезена. Същият крак стърчеше напред и млад паж го поддържаше внимателно под коляното. Предвождан от левия крак на Джовани, клатушкащият се квартет мина по тесния дървен мост.
	— Ранен ли е? Какво става? — извика разтревожена Катерина.
	В отговор съпругът й поклати глава и й махна да се върне назад. Когато четиримата прекосиха моста, месер Джовани — очевидно измъчван от силни болки — се усмихна страдалчески на графинята и ни предупреди да не докосваме крака му.
	Едва тогава целуна Катерина и прошепна:
	— Подагра.
	Потвърдих диагнозата с един поглед. Големият му пръст изглеждаше страховито почервенял и толкова подут, че кожата лъщеше и сякаш щеше да се пръсне, фалангата на пръста изпъкваше навън.
	Катерина се стъписа. Подаграта често поразяваше богати чревоугодници, прекаляващи с месото и виното. Семейство Медичи обаче страдаха от особено мъчителна форма на болестта, атакуваща не само ставите, но и вътрешните органи. Същата болест бе погубила без време Лоренцо Великолепни и баща му.
	Джовани се опита да целуне неспокойния си син, но бебето го ритна неволно с краче по корема и той се сгърчи от болка. Взех отново детето и тръгнах след най-едрия телохранител, който занесе месер Джовани на ръце до покоите на Катерина.
	Махнахме всички завивки, защото болният не търпеше допира им върху възпалената си кожа. Грамадният войник остави внимателно господаря си в леглото и той извика от болка, когато лявото му стъпало докосна дюшека. Вътрешната страна на глезена му бе огненочервена и подпухнала, а през последната част от пътуването коляното му също се бе възпалило. Катерина сряза крачолите му, нави ги нагоре и разкри пламнала, подута става. През цялото време Джовани стискаше зъби и стенеше глухо.
	Съпругата му веднага заповяда да доведат лекаря, придружавал го по пътя.
	— Единствено мак може да смекчи болката — обясни докторът. — Големи количества череши също спомагат да се преодолее пристъпът. Този обаче е твърде сериозен и не биха го облекчили. Нека пие много вода. Виното и спиртните напитки са забранени.
	При тези думи той забърка горчива отвара и Джовани я изпи жадно. След половин час се унесе и болката постихна. Катерина седна до леглото и двамата разговаряха с часове. Господарката ми не спомена предложението на Борджия; разказваше разведряващи истории за малкия Джовани и за деловите си начинания, докато съпругът й ту задрямваше, ту се разбуждаше. Когато най-сетне заспа дълбоко, Катерина дръпна доктора настрани.
	— Няма лек за болестта и за предотвратяване на пристъпите — призна той. — Всеки следващ нанася нови поражения. Лято е обаче. Купувайте пресни череши; сухите също са подходящи. Ще покажа на готвачката как да свари сироп от тях. Давайте му по няколко пъти дневно. Бъбреците също го болят. Сиропът ще разбие камъните.
	— Ще изпълним съвестно препоръките ви. Но няма ли никакво средство срещу _този_ пристъп? — настоя Катерина. — Джовани не може да спи по цял ден, а аз не мога да го гледам как се мъчи.
	Докторът се поколеба за миг.
	— Има минерален извор на няколко часа езда оттук — рече най-сетне. — Баните в Сан Пиеро. Чували ли сте за тях?
	Катерина кимна.
	— Други лекари и пациенти твърдят, че наистина е целебен. Някакъв минерал във водата като по чудо облекчавал болката, разведрявал духа и скъсявал пристъпите. Накисването на крайника за няколко часа и пиенето на водата явно имат лечебен ефект. — Лекарят продължи с откровен тон: — По-смела сте от повечето жени, затова ще ви кажа истината. Този пристъп без малко да убие месер Джовани, защото порази не крака, а сърцето му. В момента е много отслабнал и му е нужна дълга почивка. Продължат ли пристъпите, не очаквам да живее дълго.
	Катерина прие храбро действителността и попита:
	— Ако съпругата ви е болна като Джовани — боже опази — ще я изпратите ли в Сан Пиеро?
	— Непременно, почитаема. Още щом проходи отново. Пътуването е кратко, иначе не бих го препоръчал.
	Катерина въздъхна.
	— Значи е решено.

	* * *

	Три дни Джовани остана на легло; три възглавници подпираха левия му крак. Беше неспокоен и въпреки упоителното действие на мака, успя да отхвърли доста делови задачи. Подутината и червенината най-сетне отшумяха и той започна да ходи с бастун из стаите, шегувайки се с безпомощността си.
	Тогава Катерина сподели с него мрачното предвиждане на лекаря. Не му спести нищо — беше уплашена и искаше и той да се уплаши, та да си вземе черешовия сироп в Сан Пиеро. Всъщност не приемаше с леко сърце заминаването му; липсваше й ужасно, когато го нямаше, и не искаше да го оставя сам, докато е болен.
	Джовани отказа да тръгне. Лекарят му щял да се погрижи за него в „Равалдино“. Бързото му подобрение го доказвало. Той също не желаеше да се разделя отново със съпругата и сина си незнайно докога.
	Катерина обаче настоя. Логиката бе на нейна страна и в крайна сметка Джовани отстъпи. Преди да потегли към Сан Пиеро той я прегърна на брега на защитния ров, сякаш никога не възнамеряваше да я пусне.
	Стоях зад портата и ги чаках да се сбогуват. Те най-сетне се отдръпнаха неохотно един от друг и Джовани изкуцука до каретата, подпрян на бастуна и рамото на кочияша. Катерина махаше и не откъсна очи от впряга, докато той не се изгуби от погледа й.

	* * *

	По-късно следобед дрипав мъж донесе писмо, адресирано до _Почитаемата Деа, крепостта „Равалдино“, Форли_. Оттеглих се да го прочета, усамотена в стаята си.
	Веднага познах почерка, но ме разтревожи фактът, че писмото е по-дебело от обикновено; нещо лошо ли бе сполетяло Лука. Прощални думи ли ми изпращаше?
	Прокарах с разтреперани пръсти ножа за писма под печата без щампа и прочетох:
C>
	Любима моя,
	С всеки изминал ден те обичам повече.
	Днес съм принуден да те предупредя — Форли и Имола не са в безопасност.
	Папа Александър е непредсказуем. Младият Чезаре Борджия е назначен за капитан на папската армия. Двамата с баща му договарят тайно споразумение с Луи XII. Предложиха Милано и Неапол, ако Франция им помогне да завладеят Романя. Чезаре мечтае да властва над целия район и да стане херцог на Романя. В момента само могъществото на Венеция им препречва пътя.
	През май Чезаре се ожени за братовчедка на крал Луи. Стана херцог на Валенсия и започна да се нарича херцог Валентино.
	Страхувам се за теб. Отиди във Флоренция — единственото що-годе сигурно място.
	Тези хора са изключително опасни; не може да се вярва на думите им. Всички слухове, които си чувала, са истина. Чезаре презира баща си, задето си е позволявал волности със сестра му още откакто била съвсем малка. Сега обаче заговорничи с него, понеже няма друг начин да се сдобие с власт. Същевременно обича отчаяно Лукреция и не би се спрял пред нищо, за да я защити. Някои казват, че я обича твърде много.
	Моля се да останеш невредима. Липсваш ми до болка!
C$

	* * *

	Не споделих веднага вестта с Катерина, понеже още се тревожеше за съпруга си.
	Лука несъмнено знаеше, че не бих напуснала „Равалдино“ без нея, а наскоро тя бе написала на чичо си Лудовико: „Ако се налага да умра, ще умра като мъж, в битка“. Животът ми — както винаги — бе в ръцете на господарката на Форли.
	Изчаках няколко дни, но точно тогава Катерина получи първото си писмо от месер Джовани и бе на седмото небе от радост — пишеше й, че е пристигнал непокътнат, условията са приятни, макар и чудати. Тонът му изглеждаше преднамерено ведър и успокоителен и за няколко часа Катерина забрави грижите.
	Близостта на Сан Пиеро улесняваше кореспонденцията. Катерина разбираше какво е правил Джовани само с ден закъснение. През първата седмица получаваше ежедневно писма от него — описваше й болните си побратими, езерцата сред скалите и водопадите с мирис на сяра, които ги пълнят.
	През втората седмица получи само две писма от съпруга си. И двете бяха ведри, но съдържаха по-оскъдни подробности. Графинята писа на лекаря. Той призна, че пациентът му е претърпял „временно влошаване“, но се надява на пълно възстановяване. Само окуражителният тон на доктора възпря Катерина да не се втурне към Джовани.
	През първата половина на третата седмица нямаше никакви новини. До четвъртък, когато преди зазоряване пристигна спешно съобщение от лекаря: _Състоянието на месер Джовани е тежко, елате веднага_.
	Катерина се спусна тичешком по стълбите, яхна един кон и препусна. Този път не тръгнах с нея. Навярно защото вярвах, че е невъзможно месер Джовани да се предаде толкова бързо — беше млад, силен и в добро здраве до неотдавна. Дори Лоренцо Великолепни — най-тежко поразеният от подаграта Медичи — бе доживял до четирийсет и три.
	Мина пладне. Никаква вест. В късния следобед се качих на покрива да погледна на юг — към пътя за Сан Пиеро. Останах там до залез-слънце и не мярнах нито един ездач.
	Когато отново се зазори, ме обзе безпокойство и пак се качих на покрива. Бе средата на септември; слънцето грееше ярко, но имаше резлив вятър. Стражите вероятно си мислеха, че просто се припичам на слънцето; почти цял час обаче сновах от бойник до бойник и се взирах на юг.
	Най-сетне забелязах тъмни силуети да напредват по пътя, вдигайки облаци прахоляк. Когато наближиха, различих двама ездачи, карета и две каруци, едната натоварена с багаж. Втората изглеждаше празна.
	Спуснах се бързо до главната порта, където конските копита вече отекваха върху плочника. Ездачите бяха двама телохранители на Джироламо; вперили очи право напред, те дръпнаха юздите и скочиха от конете. Подадоха поводите на коняря и единият отвори вратата на каретата. Катерина слезе с каменно лице. Улови погледа ми и в миг зад маската зърнах бурно чувство. Не проговори. Изражението й предупреждаваше всички да не дръзват да я безпокоят с думи.
	Мина край мен с отекващи стъпки. Обърнах се към последната каруца и видях, че всъщност не е празна — в нея лежеше дълъг, тесен ковчег от прясно издялано дърво.


>>	XXXII

	След кончината на месер Джовани светът ставаше все по-грозен с всеки изминал ден. Катерина потъна в мълчание; не споделяше тъгата си дори с мен; изпълняваше ежедневните си задължения с мрачно, изопнато лице. Единственото й желание бе да погребе съпруга си в „Равалдино“, та някой ден да легне до него. Лоренцо обаче взе тялото на брат си, за да го погребе в църквата „Сан Лоренцо“ във Флоренция, недалеч от Палацо Медичи.
	Мина тягостна Коледа, а новата година донесе лоша новина — Венеция бе подписала договор с Франция, разчиствайки пътя на крал Луи към Италия през Милано. Дойде време да покажа на Катерина писмото с предупреждението на Лука, че Борджия са се съюзили с Франция и искат да завладеят Форли и Имола.
	Херцог Лудовико очакваше с тревога нашествието. Французите и папа Александър отблъскваха всичките му опити за преговори. Отчаян, той започна да се снабдява с наемници и оръдия, доколкото му стигаха средствата. Понеже сега имаше малцина приятели, обеща на Катерина пълна подкрепа. Тя не таеше илюзии — френската армия бе една от най-могъщите в Европа и ако Лудовико се изправеше срещу нея, щеше да разчита единствено на късмета. След смъртта на месер Джовани обаче Катерина не успяваше да се съсредоточи върху каквото и да било. Политиката сякаш спря изобщо да я вълнува. Надявах се предупреждението на Лука да я подтикне към действие, но тя не направи нищо.
	Това се промени в началото на май, когато дузина конници в ризници с герба на папата спряха на моравата срещу „Равалдино“ и изсвириха с тромпет. Командирът настоя да говори незабавно с Катерина и Отавиано.
	Двамата застанаха на бойниците. Графинята разсъдливо отказа да излезе при тях или да ги пусне в крепостта. Принуди ги да й прочетат на висок глас папския декрет, подписан от Александър и седемнайсет кардинали от Кардиналската колегия.
	— До разблудната дъщеря Катерина Сфорца и сина й Отавиано Риарио…
	Вбесих се, че развратник като Борджия нарича господарката ми „блудница“. Учудих се обаче, че в посланието не се споменава нито бракът й с Джовани, нито синът им. Вместо това то съдържаше безпочвено обвинение, че през последните три години графинята е отказвала да плаща задължителната лепта за Апостолическата съкровищница „въпреки редовните предупреждения“.
	Катерина отговори с кратък, саркастичен смях.
	— Безсрамна лъжа!
	В споразумението, подписано от Джироламо преди да напусне Рим, фигурираше условие да продължи да получава капитанската си надница. Ватиканът нито веднъж не я бе платил и през последните единайсет години на Катерина й бе позволено да приспада лептата си от нея. Командирът обаче пренебрегна факта, че всъщност Ватиканът й дължи пари, и продължи да чете.
	Метежното й, арогантно поведение принудило папа Александър да предаде Имола и Форли на капитана на папската армия — Чезаре Борджия. Заповядвал на Катерина и семейството й да си съберат вещите и да напуснат незабавно. Иначе капитан Борджия щял да изиска новото си владение с военна сила.
	Катерина улови Отавиано за ръката и извика отривисто:
	— Обвиненията са лъжливи и лесно оборими. Предайте на Негово Светейшество папа Александър, че ще изпратя свой представител в Рим, който да докаже, че е допусната грешка.
	Отговорът й ме изненада, ала след кратък размисъл разбрах смисъла му. Тя приемаше декрета за чиста монета — сякаш обвиненията са искрени — принуждавайки папата или да намери ново оправдание, или да се откаже от преструвките и да разкрие голата си и противозаконна амбиция.
	И главното — отлагаше нападението, за да спечели време.

	* * *

	Катерина веднага нае един от най-видните граждани на Форли — доктор Дела Селе, учил медицина, право и счетоводство. Още на другия ден той замина за Рим. За негова изненада и задоволство му предоставили достъп до архивите на папската съкровищница, разкриващи, че Ватиканът дължи на Риарио шейсет хиляди дуката. Дела Селе бе окрилен, Катерина — облекчена.
	Нямаше значение обаче. Папата отказа аудиенция на пратеника и нито един кардинал в Рим — включително Рафаеле Риарио и Дела Ровере — не го прие, за да изслуша доводите му срещу несправедливото обвинение.
	Посърналият Дела Селе се върна във Форли и донесе израз, използван от всички в Рим — терорът на Борджия. Папа Александър и синът му се нуждаеха от средства за войната си и бяха открили, че да избиват враговете си в Кардиналската колегия е ефикасен начин да си ги набавят, понеже имуществото и богатствата на кардиналите се връщаха в Църквата след смъртта им. А коварният Родриго Борджия бе изобретил отрова, която убива бавно — за дни, а не за часове — без издайническите симптоми на арсеника. Наплашените граждани на Рим вече й бяха дали име — _кантарела_.

	* * *

	Дори преди доктор Дела Селе да научи истината в Рим, Катерина започна да се готви за война, трансформирайки скръбта си по месер Джовани в решителни действия. Въпреки заплахата от френско нахлуване, Милано все още бе сред най-могъщите херцогства в Италия и графинята се възползва от внезапната безрезервна подкрепа на чичо си. Прие всички войници, които той бе успял да задели, и нае неколцина от най-способните му бойци, включително по-големия си брат Алесандро Ландриани и Диониджи Налди — уважаван кастелан. Нае дори прочутия _кондотиер_ Сципио — незаконен син на Джироламо, роден преди сватбата й с графа — към когото се отнасяше като към близък сродник. Потърси услугите и на командира Джианото — италианец, роден във Франция, който доведе със себе си група буйни гасконци; Катерина им възложи да укрепят стените на „Равалдино“ и града с помощта на поданиците й. Дори Отавиано надмогна мудността си и заработи редом с другите, копаейки тунели и теглейки тежки каруци, пълни с пръст.
	Графинята обаче бе твърде умна да разчита само на един съюзник, макар по онова време никой да не вярваше, че могъщото Миланско херцогство може да рухне. След като скрепи връзката с чичо си, тя проводи пратеник във Флоренция с молба да се срещне с представител на Републиката, за да обсъдят сключването на съюз. Бракът й с Джовани деи Медичи и близостта й с брат му бяха достатъчно доказателство за топлите й чувства, а и нейното жито бе спасило флорентинците от глад. По онова време признателната Република бе обявила господарката на Форли за почетна гражданка на Флоренция. Как щяха да изразят благодарността си сега?
	Флоренция продължаваше да бъде съюзник на Франция и следователно щеше да остане непокътната при нашествието. Ако се включеха в съюза, Имола и Форли също щяха да бъдат пощадени. Ако ли не, Флоренция така или иначе дължеше на Катерина военна подкрепа. Оставаше, разбира се, и въпросът за военната служба на Отавиано. Все още не бяха договорили цената.
	Минаха месеци, ала флорентинците не отговаряха. Катерина настоя отново — безуспешно. Най-сетне, в края на юли, пристигна пратеникът им.

	* * *

	Николо Макиавели бе висок, с дълги крайници и широки рамене, които подчертаваха удивително малкия размер на яйцевидната му глава. На фона на възкъсата брадичка челото му изглеждаше ненормално високо, особено с олисялата коса над него. Имаше и странна прическа — възкъса отгоре, все едно е обръсната, с дълги кичури отзад и отстрани, които той отмяташе зад ушите. Очите му бяха дребни и шавливи; веждите — къси и тънки; дългият и прав нос бе единствената му угледна черта.
	Катерина го прие в „Рая“. Внушителният й стол стоеше пред голям прозорец с изглед към Апенините. След като я поздрави с непохватен поклон, абсурдният дипломат отстъпи назад и зачака домакинята да заговори.
	Катерина не го разочарова. Обикновено подобни срещи продължаваха дни наред — със забавления, храна и вино. Макиавели обаче изглеждаше неподатлив на отвличащи фактори. Носеше черни дрехи като свещеник и сплиташе дланите си пред кръста като съсредоточен ученик. По настояване на господарката ми напълних чашата й с вино и предложих на месер Николо — той отказа.
	След няколко безуспешни опита да въвлече посетителя си в неангажиращ разговор, Катерина подхвана по същество.
	— Говорих няколко пъти с чичо ми, миланския херцог. Той е готов да предложи _кондота_ на Отавиано. Дава му дванайсет хиляди дуката. — (Флоренция предлагаше десет хиляди.) — Негово Сиятелство обеща Отавиано да получи и специални почести. — Тя замълча. — Изкушавам се да приема, макар Отавиано да предпочита Флоренция.
	— Преданите сродници винаги са предимство — отбеляза с приятен тон Макиавели.
	Стиснала ръкохватките на стола, Катерина се приведе към него.
	— Аз също предпочитам да изпратя Отавиано във Флоренция. _Кондотата_ обаче не ми върши работа, ако не е обвързана с военна подкрепа за Форли и Имола.
	Макиавели я изгледа равнодушно.
	— Питате дали Флоренция ще ви осигури войници и оръжия?
	Катерина се втренчи в него с едва доловимо презрение; бе свикнала с пратеници, които схващат деликатни намеци и разбират колко е важно да спечелиш приятел, а не просто да договориш споразумение.
	— Не дойдохте ли да обсъдим точно това?
	Макиавели сведе за миг очи към ръцете си.
	— Дойдох, за да обсъдим военния пост на сина ви във Флоренция и надницата му. Републиката не ме е овластила да говоря с вас за съюз.
	Катерина изцъка раздразнено с език.
	— Тогава поискайте да ви дадат разрешение възможно най-бързо.
	Дипломатът се опита да скалъпи отговор, но тя му махна да замълчи.
	— Предайте на Републиката ви следното. Имам зърно, а вие се нуждаете от него. Когато французите най-сетне пристигнат — независимо дали Флоренция им е съюзник, или не — гражданите ви ще страдат от недостиг на храна, ако доставките секнат. Колкото до _кондотата_, дванайсет хиляди е нищожна сума, след като Отавиано сам си осигурява снаряжението.
	При тези думи тя му даде знак да си върви и сам да си търси развлечения из „Рая“.

	* * *

	Мина седмица — достатъчно време Макиавели да получи отговор от управниците на Флоренция. Катерина го привика на втора среща, отново облечена като кралица и седнала на „трона“ си пред най-красивата гледка, откриваща се от крепостта към Апенините.
	— Имам добри новини — уведоми я месер Николо с тънка усмивка, по-ведра от обикновено. — Свързах се с Градския съвет. Щом ще осигурите снаряжение на месер Отавиано, с радост му предлагаме дванайсет хиляди дуката.
	— Отавиано ще приеме със задоволство — отвърна Катерина, — стига Флоренция да е готова да предостави подкрепа на Имола и Форли.
	Бузите и носът на Макиавели поруменяха леко.
	— Не, Ваше Сиятелство. Съветът ми отказа разрешение да преговарям по тази тема.
	Катерина се изправи.
	— Щом Флоренция не е в състояние да отдели нито войници, нито оръжия — отсече тя, — може поне да ме обяви за свой съюзник, та французите и Чезаре Борджия да нямат право да нахлуят в земите ми.
	Докато излизаше от стаята, Макиавели подвикна след нея:
	— Ще видя какво мога да направя, Ваше Сиятелство.

	* * *

	Макиавели удържа на думата си. Две седмици по-късно пристигна вест, че Флоренция смята Катерина Сфорца за свой съюзник. Крал Луи откликна така: „Тя е враг на Негово Светейшество папа Александър; не мога да не зачета волята на папата“.
	Светия отец отбеляза високомерно, че ходът на Флоренция е невалиден.
	Тези новини ни разгневиха, ала още по-лоша новина дойде от чичото на Катерина. Армията на Луи XII — над десет хиляди войници — прекосила Алпите и нахлула в Милано, принуждавайки херцог Лудовико да побегне, за да спаси живота си. Могъщото херцогство сега бе в ръцете на французите; заровете бяха хвърлени.
	Онези, които не познаваха добре Катерина, очакваха тя да събере притежанията си и да избяга; имаше време, понеже френската армия се намираше далеч на север от нас, а Борджия още не бе стигнал до Романя. Спокойно би могла да дочака смъртта на Александър — трийсет години по-възрастен от нея — в гостоприемната Флоренция. При благоприятно стечение на обстоятелствата кардинал Дела Ровере щеше най-сетне да седне на папския трон и да й върне Форли.
	За разлика от чичо си обаче Катерина не избяга. Гордостта не й позволяваше да сведе глава пред Борджия; от друга страна, не искаше да рискува живота на децата си, особено на обичния си син Джовани. Изпрати него и брат му Чезаре във Флоренция, където монахините от „Ле Мурате“ щяха да се грижат за тях. Отавиано настоя да остане с майка си. Много каруци, натоварени с ценностите на графинята, напуснаха „Равалдино“ и поеха към Флоренция, където деверът й щеше да ги пази. Тя задържа само няколко по-ценни предмета — красива стъкленица за парфюм, украсена с перли, и изящната толедска алебарда, подарена й преди години от Родриго Борджия.
	Аз също изпратих няколко скъпи вещи във Флоренция, ала с повечето не успях да се разделя — книгата от Фичино, която месер Джовани ми бе дал, гадателските карти и документите на брат ми, включително дневника му, магическите диаграми и мистериозния кафяв прах.
	Не че бих могла да призова ангела след толкова години, когато всичко вече е изгубено. Сякаш би слязъл от Небесата да ни спаси.

	* * *

	Без броката, кадифето, килимите, картините, гоблените и изисканите мебели „Рая“ изглеждаше пуст и призрачен; гласовете ни отекваха от голите стени и подове. Нямаше ги детския смях и бърборенето на прислужниците; вместо тях чувахме отсечените заповеди на командира, който подготвяше войниците в оградения двор на крепостта. Катерина освободи всички прислужници, проявили страх от нападението. Накара ме да пренеса багажа си в покоите й, където спях до нея. Зимата наближаваше и сивото небе и непрестанният дъжд задълбочаваха мрачното ни настроение.
	Късно една нощ, в часовете преди зазоряване, ме събуди силна буря и видях, че Катерина не е в леглото до мен. Извиках я тихо, но не получих отговор; притеснена, запалих лампата. Графинята я нямаше в стаята; станах и тръгнах боса по студения каменен под. Потърсих я из „Рая“, после свърнах по тесния душен коридор към клозета. Нощем Катерина почти винаги използваше гърнето, особено в студено време, и обикновено сутрин го изливах в отходната яма на няколко етажа под клозета.
	Тази нощ обаче вратата зееше отворена и вътре светеше лампа. Закрих нос да не вдишвам вонята и надникнах.
	Погълната от заниманието си, Катерина не ме бе усетила да приближавам. Върху каменната пейка, възможно най-далеч от дупката, стоеше лампата до плитка купичка с глътка вода в нея. До купичката имаше парче пергамент в месингова чиния, а до пергамента стоеше затворена перлената стъкленица. Стар вълнен шал покриваше лицето на Катерина; плътни кожени ръкавици за езда — ръцете й. Тя натопи внимателно във водата валмо неразчепкана вълна колкото монета, после — бързо, за да не покапе — прокара вълната по пергамента и изчака водата да попие.
	— Отрова — отроних, осъзнала едва сега защо господарката ми е запазила изящната стъкленица, вместо да я изпрати във Флоренция.
	Катерина пусна валмото в купичката, после се обърна намръщена. Думите й бяха приглушени, но жестовете й красноречиво ми показаха да не пипам нищо и да си вървя веднага.
	Върнах се в леглото. Тя се появи най-сетне без шала и ръкавиците — вероятно изхвърлени в отходната яма. Влезе в килера да прибере красивата стъкленица в един от двата останали сандъка. Застана до легена и ми даде знак да облея ръцете й с вода от каната.
	Щом ги изсуши, попитах отново с неодобрителен тон:
	— Отрова е, нали?
	Катерина легна и се зави.
	— Беше подарък — отвърна безизразно. — От Родриго Борджия. Даде ми го отдавна. Сега просто му го връщам… без стъкленицата. — Замълча. — Пергаментът съхне върху чинията в клозета. Не го пипай — ще умреш. Това е моя работа.
	— Искате да убиете папата?
	Звучеше безумно, немислимо, ала… не чак толкова шокиращо, понеже папата бе Родриго Борджия.
	Господарката ми сви рамене.
	— Наречи го изпреварващ удар.
	— Но ако ви заловят, ще ви убият!
	— Моля те! — изсумтя презрително тя. — Така или иначе искат да ме убият. А и има ли разлика дали ще отсека главата на Чезаре Борджия със сабя, или ще направя това? Хайде, изгаси лампата!
	Вдигнах стъкления глобус, угасих пламъка с показалец и палец и се пъхнах под завивките. Лежах будна, слушах как свисти вятърът и ужасът от плана на графинята постепенно стихна. Замислих се за всички кардинали, погубени от Борджия, и хилядите невинни, които щяха да умрат в Романя, за да нахранят алчността на папата.
	Внезапно убийството ми се стори добро — необходимо — разрешение, а господарката ми — герой.

	* * *

	Когато пергаментът изсъхна, Катерина сложи дълги кожени ръкавици и написа собственоръчно писмо до Негово Светейшество — молеше го за милост и компромис. После притисна печата си върху восъка и уви писмото в кадифе — алено, цветът на гордите Сфорца. Прибра вързопа в кутийка от шлифован кедър и го изпрати в Рим.
	Планът не проработи. Разбрал, че пратката е от Катерина, папа Александър отказал да я отвори и веднага хвърлил куриера в тъмницата на крепостта „Сант’Анджело“. Пълномощникът на графинята тутакси признал всичко.
	В края на ноември в Рим проведоха благодарствена литургия, задето Бог е спасил Негово Светейшество от злата убийца във Форли. На църковния площад папа Александър произнесе реч, отправяйки предупреждение към Република Флоренция, че ще „я сполетят гибелни последствия“, ако продължи да подкрепя „покварената дъщеря“. Чезаре и баща му вече имаха добро основание да я преследват безмилостно и да я накажат с цялата си жестокост.
	Катерина не отрече обвиненията.


>>	XXXIII

	Дойде декември, а с него и Чезаре Борджия, предвождащ петнайсетхилядна армия. Папският капитан влязъл с петстотин швейцарски гвардейци* в близката Имола, чийто управник охотно му отворил портите; минути след появата на Борджия градът бил негов и жителите му се разкайвали горко. Страховитите швейцарски гвардейци веднага го плячкосали, а Чезаре заповядал да му доведат най-красивите жени. Говореха, че изнасилил всички — по една всяка нощ и ги задържал като робини, докато им се насити.
	[* По това време папа Юлий II, нуждаейки се от доверена войска, се спира на швейцарските войници, които се славели като перфектни воини. Така създава Швейцарската гвардия — основната част на въоръжените сили на Ватикана, съществуваща и до днес. — Б.р.]
	Крепостта до Имола обаче не падна. Предан на графинята, кастеланът Диониджи Налди я удържаше дни наред, макар и ранен в главата. Той изпрати вест на Катерина с молба да се предаде, защото е изправен пред непреодолима сила; впечатлен от Налди, Борджия позволи на войниците му да го съпроводят до дома.
	Щом научи, че Имола е паднала, Катерина изпрати най-големия си син Отавиано във Флоренция; младежът не оказа сериозна съпротива — отпътува бързо, преди войниците на Борджия да стигнат до Форли.
	Не само той се боеше от приближаващата армия. На другия ден двамата старейшини от Форли помолиха Катерина да ги приеме в „Равалдино“. Тя ги посрещна, очаквайки да й обещаят защита; информираха я обаче, че Форли също ще отвори портите си за Чезаре. Графинята настоя да й обяснят защо са променили решението си и старейшините признаха, че Луфо Нумай е бил основният застъпник на идеята да се предадат. Очевидно Нумай бе предан на онзи, който притежава по-многочислена армия.
	Разярена, Катерина насочи оръдията към имението му, но в сумрака не видяхме дали е поразен. Застанали до топчиите, наблюдавахме как серният облак се разнася във въздуха. Графинята се обърна припряно към мен:
	— Ела!
	Последвах я към „Рая“, където по нейно настояване облякох най-дебелата си вълнена мантия и обух най-здравите си ботуши. Стиснала лампа в ръка, тя влезе в килера и извади голям черен ключ от сандъка, където криеше перлената стъкленица. После ми даде знак да вървя след нея. Тръгнахме по коридора към клозета и го прекосихме до средата. Катерина клекна и прокара длан по тъмната ламперия. Чух тихо изщракване и се втренчих удивена в отвора, зейнал в западната стена. Приведох се над него и усетих миризма на клоака и плесен. Тя вдигна лампата пред отвора и разкри тесен и сякаш бездънен тунел надолу; по едната страна на плесенясалата стена се редяха метални халки.
	Катерина остави лампата на пода и внимателно се спусна надолу, уловена за най-горната халка. Напипа с крак следващата и ми обясни:
	— Не е лесно. Навий си полите и гледай мантията да не те препъне. Студено е, но е по-сигурно без ръкавици. Слизай надолу и се ориентирай по гласа ми.
	Главата й изчезна. Поех си дъх и се проврях в тунела. Металните пръстени бяха хлъзгави и ледени. Вкопчвах се в тях с всичка сила, за да не падна. Колкото по-надолу се спускахме, толкова по-тъмно ставаше и усещах по-остро хапещия студ и вонята на клоака.
	След доста мъчителни минути чух гласа на Катерина.
	— На дъното съм. Приготви се да стъпиш долу. Точно зад теб съм. Ще те хвана. Не бой се, няма да паднеш.
	Потърсих с крак следващата халка, но усетих само гол камък. Ръцете на Катерина ме обгърнаха през кръста, поех си дъх, за да събера смелост, и се пуснах. Подметките на ботушите ми веднага докоснаха твърда земя и аз издишах през смях.
	— Шшт! — предупреди ме Катерина. — Войниците ще ни чуят!
	Обърнах се към нея. Очите ми бяха свикнали с тъмнината колкото да различа лицето, но не и чертите й. Намирахме се сякаш в пролука между крепостните стени, стъпили върху гола пръст; носът ми подсказваше, че отходната яма е съвсем близо.
	— Обърни се наляво и пристъпи две крачки напред.
	Послушах я и едва не се спънах в нещо, наподобяващо дървена капандура. Катерина хвана ръката ми я и я насочи към дръжката от въже. Капакът се отвори и разкри непрогледна чернота.
	— Това е тунел — просъска ми в ухото Катерина. — Снощи го прекосих, докато спеше, за да се уверя, че е проходим. Води до една маслинова горичка зад градските стени. Трябва да заминеш, Деа. След ден-два по улиците на Форли ще маршируват войници. Ще уредя обаче призори в горичката да те чака кон. Искам да отидеш във Флоренция и да отгледаш моя Джовани.
	Помислих си внезапно дали и Лука е във Флоренция. Ала у мен внезапно се надигна нещо — безразсъдно смело и упорито като отказа на Катерина да предаде „Равалдино“ на Борджия.
	— Не — поклатих глава.
	— Трябва! Искам да поверя сина си на човек, комуто се доверявам.
	— Вие ще го отгледате, не аз — отсякох твърдо.
	Последва мълчание. Не виждах изражението на Катерина, но си представях колко е гневно.
	— Колко пъти да повтарям, че няма да се предам! — процеди през зъби тя. — Аз съм Сфорца като татко и ще умра с чест — от своята ръка, ако се наложи — ала няма да отстъпя пред Борджия!
	— Ами ако има трети начин? — прошепнах.
	Тя не ми обърна внимание.
	— Деа, заповядвам ти да заминеш.
	— Казвам ви, Ваше Сиятелство, че няма да замина. Накажете ме, ако желаете, но аз също се подчинявам на сърцето си.
	При тези думи се обърнах, пристъпих две крачки напред, надигнах се, за да уловя металната халка, и се заизкачвах нагоре.

	* * *

	През онази нощ Катерина не ми продума. През следващите дни също сякаш не ме виждаше. Водеше секретаря си Джовани ди Касале в леглото си, принуждавайки ме да спя в стаята си долу или в килера й. Имаше, разбира се, основателна причина да е мрачна — шпионите ни докладваха, че старейшините на Форли са подписали официален документ, по силата на който предават града на Чезаре Борджия.
	На деветнайсети декември 1499-а Форли отвори порти и Чезаре Борджия — капитан на папската армия и херцог на Валенсия — мина по улиците зад батальон от петстотин швейцарци.
	Катерина, командирите й и аз наблюдавахме мрачно от бойниците, опитвайки се да зърнем херцог Валентино. Разстоянието и леденият дъжд не позволяваха да различим чертите му, но го познахме по златните сбруи на черния боен кон и почетната охрана от двете му страни. В лошото време малцина граждани бяха излезли да гледат шествието и улиците пустееха. Вместо да обиколи победоносно града, Борджия се насочи право към имението на Луфо Нумай — при което порой от ругатни се изля от устата на Катерина. Отрядите на капитана продължиха към полята на изток от „Равалдино“, където щеше да лагерува войската му.
	Привечер дъждът премина в суграшица и Форли побеля. Това не обезсърчи войниците на Чезаре, нетърпеливи да нападнат безпомощните граждани; отчаяни писъци огласяха нощта до зори.
	За разлика от хората си, Чезаре предпочете да се престори на цивилизован християнски завоевател и да сдържи напора си през празниците, които несъмнено щеше да чества в охолство в имението на Нумай.

	* * *

	В навечерието на Коледа войниците на Борджия разположиха оръдия от другата страна на защитния ров. За моя радост Катерина ми прости, задето бях отказала да замина. Тя сякаш най-сетне се бе примирила с участта си и изглеждаше в необяснимо празнично настроение.
	Не бих казала същото за себе си. Фактът, че сега наистина съм в капан в крепостта, ме изпълваше с натрапчиво неспокойствие и с чувството за незнаен дълг, който трябва да изпълня преди смъртта.
	По здрач Катерина и съветниците й седнаха в голямата трапезария в „Рая“. Огънят в камината пламтеше толкова силно, че веднага се изпотих; понеже нямаше как да отсече коледен дънер според миланския обичай, Катерина бе натрупала висока купчина цепеници в камината, та да горят през цялата нощ. Това бе единственият видим символ, че е празник. Спомних си последната ни коледна вечер в Милано, точно преди да убият херцога, и ме обзе внезапна тъга.
	Тази Коледа нямаше да бъде същата. Край тежката маса в трапезарията, пригодена за стотина гости, седяха едва десетина — на твърди дървени столове, скупчени близо до камината. Всички, освен Катерина ми бяха почти непознати — любовникът й, червенокосият Джовани ди Касале; полубратята й Алесандро и Франческо Ландриани; съветникът й месер Антонио; любимият й кондотиер Бернардино да Кремона; незаконният син на Джироламо — грамадният, мускулест Сципио; воинът поет с мечтателни очи Маруло. Седях между месер Антонио и Сципио и се усмихвах с другите, ала мислех за сладкогласните певци на херцог Галеацо и как ги слушахме в покоите на Бона, когато от комина падна тухла в камината и разпиля препечените ядки.
	Катерина вдигна първия тост. Херцог Лудовико, обяви оптимистично тя, вече събирал армия, за да си върне Милано. Щом завземел отново града, щял да изпрати няколко батальона във Форли. Думите й предизвикаха одобрителни възгласи.
	Донесоха ни три печени гъски и поднос със задължителните кестени и захаросани бадеми. После извикаха музикантите. Двама свирачи и трима барабанчици — всичките войници — засвириха с такъв плам, че подът под краката ми затрепери.
	Катерина, разбира се, сграбчи Ди Касале за ръката, издърпа го на голия мраморен под и се впусна в буйно салтарело; не след дълго танцът и бумтящата камина обагриха лицето й в алено.
	Преди Сципио да успее да се обърне и да ме покани на танц, станах и извиках на Катерина:
	— Ще изляза да подишам чист въздух, Ваше Сиятелство.
	Без да дочакам отговор, се втурнах през преддверието към външната врата, зад която въздухът бе сладък и студен. Импулсивно се изкачих по стълбите до покрива, облегнах се на леденостудения бойник и погледнах към Форли.
	От другата страна на защитния ров дългите дула на вражеските оръдия отразяваха мътно лунната светлина. Зад тях светеха прозорците на по-големите имения в града. Чувах приглушените празнични песни и пиянските крясъци — на френски, немски и италиански* — на завоевателите. Те обаче глъхнеха на фона на смеха и песните на стотиците наемници на етажа под мен и гръмката музика, ехтяща от „Рая“.
	[* Авторката има предвид езиците, на които са говорели швейцарците. — Б.р.]
	Останах, докато се разтреперих. После се отправих с неохота обратно към покоите на графинята. Докато прекосявах последната редица стълби, срещнах Катерина — вървеше нагоре без мантията си. По устните й играеше усмивка, но очите й излъчваха горчивина и примирение.
	— Ела — прошепна ми тя. — Искам да ти дам подарък. Насаме.
	— Но аз нямам нищо за вас, почитаема.
	— Ти вече ми даде всичко — отвърна Катерина.
	Влязохме в голата й спалня. Тя отиде до гардероба и извади обикновена дървена кутия колкото половината й длан. Седна на ръба на леглото и ми посочи да дойда при нея. Отвори капака вместо мен и ми показа какво съдържа кутийката — тънка златна верижка със златен медальон във формата на сърце.
	Подаръкът ме обърка, но все пак й благодарих. Тя го отдръпна от протегнатата ми ръка и каза:
	— Гледай.
	От едната страна на сърцето имаше миниатюрна закопчалка; натисна я с палец и медальонът се отвори. Вътре лежеше грижливо сгънато късче тънка хартия.
	— Отваряй го само ако решиш да го използваш — предупреди ме. — Сложих прашеца в хартията, за да не се разпилее. Може да се изпие с вино. При спешен случай може да се погълне лесно и с хартията. Дозата е голяма — прошепна ми съзаклятнически. — Смъртта ще настъпи бързо.
	Сплетох пръсти в скута си и се втренчих в невинното наглед късче хартия.
	— _Кантарела_ — отроних.
	Тя кимна.
	— Чезаре Борджия няма да ме плени. Или ще ме убият в битка… или ще използвам подаръка от баща му. — Затвори медальона и капачката щракна, разкопча верижката и я провеси на врата ми; после се отдръпна да й се възхити с безрадостна, бледа усмивка. — Има и за мен. Ще ми помогнеш ли да я сложа?
	Вцепенена, не бях в състояние да се противя. Изчаках я да извади втора кутийка от гардероба и с треперещи пръсти закопчах верижката на изящния й врат.
	— Не бива да го правите, почитаема.
	— Заловят ли ме, няма да се поколебая. Да не би да предпочиташ Чезаре Борджия да ме изнасили и подложи на мъчения? Или да ме върнат в Рим и да ме обрекат на още по-злокобна участ?
	Извърнах лице при тази мисъл.
	— Но сега е Коледа — прошепна тя. — Да видим ли за последен път какво ще ни покажат картите за Новата година?
	Въпреки буцата, заседнала в гърлото ми, кимнах и ги извадих от сандъка си. Седнах на леглото, развих черната копринена кърпа и прокарах пръсти по излющения хоросан. Замислих се за майка ми и се запитах кой ли ще вземе картите, когато умра.
	Помолих се мълчаливо на ангела, който никога не ми бе изглеждал по-далечен. _Благослови картите и нека думите ми бъдат верни._ Отворих очи и зачаках. Не след дълго ме обзе чувството, че картите ще покажат съдбата не само на Катерина, а и моята.
	Разбърках ги бавно и оставих тестето между мен и графинята.
	— Сечете, почитаема.
	Тя ги раздели на три купчини и изтегли трите най-горни карти от третата купчина. Сложи ги пред мен.
	Първата, както предполагахме, се оказа Кулата и златната Божия мълния. Видях не Вавилонската кула, а „Равалдино“ да се сипва като каменна градушка.
	Не продумахме; и двете знаехме какво значи картата.
	Обърнах следващата карта, пожелавайки си да зърна искрица надежда. И ето я — Деветте жезъла. Изображението изглеждаше най-обикновено — девет златни жезъла на бял фон, обрамчен от преплетени раззеленени клонки.
	— Сила — казах. — Каквото и да ви сполети, почитаема, имате сили да го понесете. Има и успех, колкото и невероятен да изглежда.
	Не изрекох всичко, което интуицията ми нашепваше — че силата ще се изцеди до последната капка, а победата ще бъде заплатена горчиво. Сърцето ми се вледени, ала запазих спокойно изражение.
	Катерина кимна сериозно и вдигна показалец пред устните си.
	Обърнах мълчаливо третата карта — мъж, провесен с главата надолу на въже, вързано за глезена му. Свободният му крак бе сгънат в коляното и кръстосан пред другия под формата на четворка.
	— Обесения мъж — прошепнах.
	Тази карта също не се нуждаеше от обяснение. Внезапни сълзи напълниха очите ми.
	Катерина ги забеляза и отпусна успокоително длан върху ръката ми; несъмнено си помисли, че виждам смъртта й. Поех си дълбоко дъх, за да се овладея.
	— Тук има две възможни съдби — отроних най-сетне. — Вие решавате, почитаема. Каквото и да изберете, имате сили да издържите.
	Едва тогава се разхлипах. Катерина ме прегърна и двете заплакахме като сестри.

	* * *

	През онази нощ Катерина слезе пак да танцува и се върна чак през първите черни часове на коледния ден. Призори се измъкнах тихо от леглото, облякох се в тъмния килер и реших да намеря сборника с писания на Фичино, който месер Джовани щедро ми бе подарил.
	Занесох го в трапезарията с надеждата да открия закуска, но стаята пустееше и в цялата крепост цареше мъртвешка тишина. Влязох в голямата зала, където коледният огън се бе превърнал в купчина бяла пепел. Последваха тихи часове, през които четях думите на Марсилио Фичино за човешката душа, Бога, небесния порядък и как да се използва магията, за да донесе просветление на хората.
	Приглушен зов на тръба ме върна в настоящето. Затворих книгата и се качих бързо на покрива.
	Погледнах към защитния ров и видях папския капитан да стои зад оръдията, яхнал боен кон. Чезаре Борджия носеше черна кадифена туника с бухнала плисирана яка от бял сатен и черна кадифена наметка, обточена с плътен златен ширит и бял хермелин. Вятърът развяваше пищния бял плюмаж на черното му кепе. Цялата му осанка излъчваше строга елегантност.
	Най-после успях да видя лицето му — устните му бяха правилни, но малки, профилът — доста плосък с твърде дълга челюст. Прекрасните му тъмни очи с бадемовидна форма обаче компенсираха недостатъците; миглите му бяха гъсти и черни като нарисувани с туш. Веждите му — изящно извити — подчертаваха очите; имаше изящни скули и прав нос, съвършен на дължина и широчина. Гарвановочерната му коса падаше съвсем права до раменете. Грижливо подрязаната му козя брадичка и мустаци говореха за парижки стил.
	Чезаре Борджия не отстъпваше по красота на графинята на Форли.
	— Доведи господарката си — извика ми той.
	Хукнах към покоите на Катерина и я разтърсих, за да я събудя. Щом чу думата „Борджия“, тя скочи на крака. Облякох я бързо в роклята от предишната нощ и покрих с воал чорлавата й коса.
	След десет минути господарката на Форли застана на покрива със спокойно и уверено изражение. Въпреки студа бе отказала да сложи мантия; искаше Чезаре да види, че още е стройна, здрава и привлекателна. Пристъпи напред да го поздрави, а аз останах зад нея.
	Графинята погледна надолу и повдигна леко вежди, впечатлена от външния му вид. По устните й се разля усмивка.
	— Честита Коледа, Ваша Светлост — извика тя.
	— Благословена Коледа и на вас, почитаема Катерина — отвърна той с дълбок и звучен глас, надвикващ с лекота вятъра.
	Възмутена от обидата, графинята отново повдигна вежди — едва забележимо. Тя се бе обърнала към Борджия като към херцог, а той бе пропуснал титлата й.
	— Почитаема, нося ви добра новина — продължи Чезаре. — Папа Александър щедро ви протяга приятелска ръка. Нареди ми да вдигна обсадата и да ви съпроводя невредима до Рим.
	Катерина застана до опасния ръб на каменния скат.
	— Колко е великодушен Негово Светейшество! Предайте му, че тук, във Форли, се чувствам щастлива и отклонявам предложението му.
	Усмивката на Борджия изтъня.
	— Почитаема, Форли вече не е ваш. Такава цена плащат провинилите се в опит за убийство на папата. Не искам обаче да причинявам страдания на красива и храбра жена като вас. Негово Светейшество също не желае да ви навреди. Готов е милостиво да ви прости. Призоваваме ви просто да спазите закона.
	С потъмняло лице Катерина извика:
	— Не признавам закони, които злите използват като оръжия!
	— Не сте на себе си, почитаема — отвърна гладко Борджия. — Разбираемо е при тези тежки обстоятелства. Сигурно сте отчаяна, че в „Равалдино“ разполагате само с деветстотин войници срещу петнайсет хиляди. Предайте се и Негово Светейшество и аз ви гарантираме, че ще останете невредима. Всъщност ви отправяме щедро предложение в името на приятелството — елате с децата си в Рим и ще ви дадем имение и достойна издръжка.
	Катерина не се трогна.
	— Предам ли се, Ваша Светлост, ще постъпите с мен както решите. Думите ви са без никаква стойност.
	— Не е вярно! — възрази Борджия. — Историята е пълна с владетели, избрали мъдро да се предадат и живели в охолство до дълбока старост. Не искате ли да видите как синовете ви порастват и стават управници? Или ще ги обречете на смърт?
	Лицето на Катерина почервеня.
	— Искате да разберете дали синовете ми са тук, нали? Всъщност, почитаеми, историята показва, че смелостта е неподвластна на времето, а смъртта на страхливците се забравя бързо. Аз съм дъщеря на баща си, не съм глупава и не се страхувам да умра.
	Разпалена, тя се надвеси толкова опасно над ръба на бойника, че пристъпих напред да я уловя за ръката.
	— А аз съм син на баща си — отвърна Борджия с известно раздразнение. — Заклевам се в името на моя род, че ако дойдете с мен, никой в „Равалдино“ няма да пострада. Дори красивата ви придворна, която явно е достатъчно разумна. — Усмихна ми се широко; във вълчата му усмивка долових нещо тревожно познато. — Нали не бихте я обрекли на смърт — или на по-лоша участ? — Обърна се към мен: — Как се казвате, хубавице?
	— Деа — отговорих глупаво, преди Катерина да ме изблъска назад.
	— Деа — повтори ухилен той. — Надявам се скоро да се срещнем.
	— Кълнете се в името на Борджия, колкото си щете! — изкрещя Катерина. — Само идиот или луд би повярвал на човек, който го носи!
	Така аудиенцията приключи. Катерина обърна гръб на Чезаре и ме повлече към покоите си.

	* * *

	Коледният ден отмина; на следващия бе празникът на свети Стефан и примирието продължи.
	Макар войниците й да се радваха на втори ден свобода от маниакалните й обучения, Катерина ме остави, за да обсъди „военно съглашение“ с един от съветниците си. Върна се след час с подмолна усмивка, трептяща по устните й.
	Малко преди пладне пред стените на „Равалдино“ отново засвириха тромпети; както изискваше традицията, капитанът на папската армия бе дошъл отново да отправи мирно предложение. Този път Катерина се забави; най-сетне се качи на бойниците да погледне към посетителя си, ала запази мълчание.
	— Поздравления, Ваше Сиятелство — извика ведро Борджия, свали с размах пернатата си шапка и се поклони ниско в седлото. — Вярвам, че сте се насладили на благословена Коледа.
	— Поздравления, Ваша Светлост — отвърна мило Катерина. — Вразумихте ли се най-после, та да заповядате на хората си да се оттеглят?
	Херцогът се засмя от все сърце.
	— Още не, Ваше Сиятелство. — Продължи с по-сериозно лице, ала с бодър глас: — Реших, че предложението, което ви отправих вчера, се нуждае от пояснение. Както знаете, повечето ми войници са французи и върховният им командир е крал Луи. Обсъдих положението ви с дижонския херцог, който ме придружава. Негов дълг е да се погрижи с воините на краля и с пленниците да се отнасят съгласно френските закони. Вероятно сте наясно, Ваше Сиятелство, че френският закон забранява жени да се вземат в плен. Ако се поставите под закрилата на дижонския херцог, той ще ви защитава, докато стигнете до безопасно място.
	Графинята на Форли наклони замислено глава и след миг отговори:
	— Щом ме подтиквате да ви поверя живота си, доверете ми се и вие. Елате до портата. Ще спусна подвижния мост, за да влезете в крепостта и да обсъдим подробно предложението ви. Изпратете свирача си да доведе и херцога на Дижон. Бих искала да говоря лично с него. Ако двамата се съгласите да подпишете споразумение…
	Гръмкият смях на Чезаре Борджия заглуши думите й; отметнал глава, той се тупаше по бедрата и конят му пръхтеше нервно. Когато се овладя, извика:
	— Ще перифразирам каквото ми казахте вчера — син съм на баща си и не съм глупак. Не се съмнявам, че охотно бихте ме подвели да вляза сам в крепостта ви!
	Лицето на Катерина поруменя.
	— А вие, уважаеми, охотно бихте ме подвели да изляза от нея. Предложението ми е искрено. Давам ви дума, че няма да пострадате, и наистина няма да пострадате. Нежеланието ви да ми се доверите показва, че вие не заслужавате доверие.
	Усмивката на Чезаре се стопи.
	— Почитаема Катерина, не искам да ви обидя. Но би било глупаво от моя страна да ви предоставя подобно предимство. Вие сте обкръжена, без надежда за спасение. Дойдох да ви предложа живот вместо смърт.
	Катерина отвърна с неочаквано кокетство:
	— Не бихте ли дошли поне до подвижния мост? Ще ви посрещна там. Невъзможно е да се обсъжда толкова деликатен политически въпрос с размяна на крясъци.
	Чезаре се засмя отново.
	— Почитаема, ако се намирах в безнадеждно положение като вас, бих се опитал да подмамя врага в крепостта си. Уверявам ви обаче, че хората ми ще продължат обсадата, независимо дали ще ме плените, или не.
	— Не бъдете толкова самонадеян, Ваша Светлост! — Катерина опря длан в ръкавица върху каменната стена на бойника и се надвеси рисковано напред. — Обявих, че ще възнаградя щедро онзи, който ви доведе при мен — жив или мъртъв!
	— Знам — отвърна мрачно херцог Валентино. — Обявил съм десетократно по-голяма награда, ако ви убият. И още два пъти повече, ако ви доведат жива при мен.
	При тези думи той даде знак на свирача да го последва и пришпори жребеца си; вдигайки с копита буци пръст и туфи трева конят се завъртя и препусна към Форли.
	С тиха въздишка господарката ми се обърна и се върна в крепостта, за да чака неизбежната обсада.


>>	XXXIV

	През следващия ден артилерията на Борджия мълчеше; очевидно на войниците на Валентино им бяха необходими два дни да се съвземат след празниците. Рано сутринта на двайсет и осми декември обаче ме събуди оглушителен рев на оръдие. Стените на „Рая“ се разтърсиха. Станах от леглото, ала усетих как и подът се люлее под стъпалата ми.
	Катерина скочи също на крака и веднага ме стисна за ръката.
	— Улучиха „Рая“! — изкрещя ми в ухото, грабна зимните ни мантии и ми подаде моята. — Ела!
	Спуснахме се бежешком към долните етажи на главната кула, където кастеланът и командирите спяха и се съвещаваха. Мрачните, спартански помещения бяха най-безопасните в „Равалдино“, понеже крепостните стени ги защитаваха изцяло. Катерина извика Да Кремона, но той вече бе при оръдията заедно с другарите си. Графинята ме остави до камината в съвещателната зала.
	— Трябваше да се досетя — отбеляза тя, ядосана на себе си, — че Борджия няма да дочака благопристойно Новата година. Разбрал е къде са покоите ми. Ще се преместим долу, докато приключи обсадата.
	Заповяда ми да остана тук и само по нощница и мантия — дори без чехли — отиде при войниците си. Протегнах замръзналите си стъпала към огъня и ги разтрих, опитвайки се да не обръщам внимание на упоритото бумтене на оръдията.
	Обстрелът продължи цял ден. Въпреки мразовитото време Катерина не се отдели от топчиите си. След време събрах смелост и се върнах в „Рая“ да сваля сандъците ни в главната кула. После занесох обувки на Катерина, която раздаваше заповеди на покрива. Благодари ми — краката й вече бяха страховито посинели.
	Гърмежите продължиха и по тъмно. Капитан Да Кремона ни отстъпи жилището си, състоящо се от тясна спалня и още по-малка дневна. Катерина спеше на грапавия дюшек, а аз — на по-неудобния сламеник. На новото място бумтежът се чуваше по-проглушено, ала достатъчно, за да обтяга нервите ми. Станах, запалих лампата в дневната и взех книгата, която месер Джовани ми бе подарил.
	Постарах се да се съсредоточа върху латинския на Фичино, ала колкото повече четях за Бог, ангелите и небесния порядък, толкова повече губех вяра. Нямаше ред и красота; самият Фичино бе умрял наскоро; Лоренцо Великолепни, майка му Лукреция, обичният ми Матео, добросърдечният месер Джовани — всички бяха мъртви, а светът не се бе променил. Сега и Катерина вероятно щеше да загине, а най-дълбокият ми страх беше, че ще стана свидетелка на жестокия й край; или още по-лошо — тя ще бъде принудена да наблюдава моя.
	Колко ли пленителна е изглеждала извисената философия на Фичино, написана в разцвета на Флоренция и в охолното имение, отстъпено му от Медичите! Не му е липсвало нищо — носел е изящни дрехи, хранел се е с отбрани ястия, пиел е изтънчено вино. Не се е вслушвал в грохота на оръдия и не се е питал всеки миг колко му остава да живее и какъв кървав свършек му е отреден.
	— За нищо… Брат ми умря за нищо — процедих през зъби.
	Разхлипах се — не тихи сълзи на тъга или примирение, а гневен, горчив, отчаян плач. Изправих се и — забравила за Катерина в съседната стая — запратих книгата към отсрещната стена.
	Зашеметена от простъпката си, се вцепених за миг, после отидох на пръсти до открехнатата врата на спалнята, където изтощената графиня похъркваше звучно. Вдигнах внимателно разтворената книга. Кожената подвързия, уви, бе разкъсана, а листата — смачкани непоправимо. За мое учудване един от тях се бе изплъзнал и лежеше върху пода.
	Взех го и забелязах ясни следи от гънки — явно го бяха сгъвали и разгъвали често. Ръбът не бе скъсан — очевидно никога не е бил част от подвързания ръкопис. Хартията беше овехтяла и обезцветена.
	Написаното бе с различен почерк и нямаше връзка с текста на Фичино; всъщност дори не беше на латински. Вертикално бяха изредени буквите на италианската азбука, а срещу всяка имаше друга буква, цифра или символ.
	Дори след две десетилетия познах веднага равния, изящен почерк на Матео. Листът съдържаше ключ за някой от шифрите му.

	* * *

	Смразих се, все едно от смъртна уплаха. Само че не се страхувах, а бях обзета от очакване и крехка надежда. Затворих внимателно книгата на Фичино с мисълта, че тежестта на непокътнатите страници ще изглади гънките по повредените. Влязох безшумно в спалнята и извадих тихомълком дневника на Матео от дъното на сандъка си. Отворих го напосоки, пригладила внимателно ключа до него.
	— Матео — прошепнах глупаво, — помогни ми, скъпи братко.
	Буква по буква преведох първия ред:
	_вускрхждмопирсв_…
	Безсмислица. Оставих перото и закрих лице с длани, ядосана, че съм се уповавала в жестокия Бог. Очите ми обаче останаха сухи; неспокойствието още ме владееше. Втренчих се отново в ключа на Матео.
	В горния край на листа забелязах едва различима бележка — толкова дребно написана, че се наложи да вдигна листа към лампата.
	_вс4та_
	Очите ми засноваха между дневника на Матео и ключа за шифъра. Най-сетне задрасках всяка четвърта буква. И получих следното:
	_мепредупредиченаграфДжироламонеможедасеимадовериеотносноимола_
	Поставих разстояние между думите, отбелязах главните букви и прочетох:
	_ме предупреди, че на граф Джироламо не може да се има доверие относно Имола._
	Знаех, че Марсилио Фичино е бил учител и на Джовани деи Медичи, ала не подозирах, че и Джовани като Матео е бил посветен в египетските мистерии и ритуала за призоваване на ангела. Или по силата на случайността Матео бе прочел същата книга от библиотеката на Медичите и беше забравил ключа в нея.
	Нямаше значение; изпитвах признателност.
	— Благодаря — прошепнах. — Матео, месер Джовани, благодаря ви.

	* * *

	Не си легнах. През цялата нощ превеждах дневника на Матео. Понякога спирах, обзета от силни чувства, особено когато стигах до редове като тези:
C>
	Горката ми сладка сестра, как я обърквам! Върна ли се вкъщи, ще я заведа във Флоренция и ще й разкажа истината за миналото. Както майка ни тя има дарба да разбира символи и поличби — талант, с който не бива да се злоупотребява. Моля се скоро да открие ангела…
C$
	По-нататък тонът ставаше по-тягостен, сякаш Матео най-сетне бе прозрял надвисналата гибел.
C>
	Ще ми се да ми оставаха достатъчно дни, та да предам познанията си на Деа… Разбирам обаче какво означава символът на Обесения мъж. Моля се жертвата ми — каквато и да е тя — да й помогне. Единственото ми желание е тя да е щастлива. Надявам се да преживее радостта от срещата с ангела.
C$
	На другата сутрин Катерина ме откри заспала на писалището, обронила глава върху дневника на брат си и с перо в ръката.

	* * *

	Макар да не бях прочела дневника на Матео дори до средата, легнах и спах до пладне въпреки постоянното бумтене на оръдията. Когато се събудих, се възползвах от уединението и извадих всичките му документи от сандъка: кесийката със сивкавокафяв прашец, диаграмите със звезди и кръгове и древния египетски призив.
	Начело на войниците си, Катерина бе в стихията си. Аз, от своя страна, цял ден си припомнях ритуалите и упражнявах движенията, които преди години бях видяла брат ми да прави във въздуха. Не особено рационално занимание, ала поне отвличаше вниманието ми от грохота на битката и проясняваше мислите ми. Знаех, че последните карти, изтеглени от графинята, касаят и мен: Кулата, Деветте жезъла, Обесения мъж. И аз имах сили да избера между унищожението и саможертвата. Но с каква саможертва можех да спася „Равалдино“ и господарката на крепостта?
	Катерина се върна дълго след полунощ. Продължавах да превеждам дневника и вече бях научила, че Лука е бил откровен с мен. Той не само се бе сприятелил с Матео по време на дългото пътуване от Рим, но и го бе предупредил, че Джироламо иска да си присвои Имола на всяка цена. Матео пък му бе разкрил решимостта на Галеацо — по настояване на близкия му приятел Лоренцо деи Медичи — да задържи Имола в границите на Миланското херцогство.

	* * *

	В навечерието на Новата 1500 година артилерията на Борджия ни обстрелва до залез-слънце. Мнозина проповедници вещаеха, че настъпва краят на света и Бог ще въздаде дължимото на грешниците. По настояване на Катерина се присъединих към нея и командирите й в трапезарията на „Рая“, пих малко вино и се оттеглих рано. Господарката на Форли танцува дълго след полунощ в ритъма на тромпети и барабани.
	През първия ден от Новата година се събудих далеч преди другите и се насладих на дълбоката, благословена тишина. Катерина спеше дълбоко, изтощена от битките; затворих вратата и се измъкнах навън, където върху писалището на капитан Да Кремона ме чакаше дневникът на брат ми. Изгарях от нетърпение да прочета последните няколко страници.
	Меланхоличният тон не се променяше — Матео явно предчувстваше участта си. Споменаваше с благодарност Лукреция деи Медичи, благодетелката, която го бе спасила и се бе опитала да спаси и мен; обясняваше колко е привързан към Лоренцо, Джулиано и „учителя“ Марсилио Фичино. Между спомените бяха вмъкнати подробности от пътуването; описваше и какво недоверие изпитва към продажните папски легати, които съпровожда, и изразяваше опасение, че животът на херцог Галеацо е в опасност.
	Един от кардиналите му се струваше най-коварен.
C>
	Лука сподели с мен още по-тревожни новини. Испанецът е изобретил нова силна отрова и вероятно я носи, за да убие херцога, ако не прояви сговорчивост по въпроса с Имола. Родриго Борджия е хитър и лукав мъж с остър ум, който не пропуска нито една подробност, затова трябва да внимавам. Надявам се обаче да разбера къде крие отровата и тайно да се отърва от нея, преди да пристигнем в Милано.
C$

	* * *

	Перото падна от ръката ми върху писалището и остави черно петно на дървото. Изправих се толкова бързо, че столът се прекатури и изтрополи върху каменния под.
	Борджия. Той ли бе причестил Матео, преди да умре? Сломена от скръб, явно не бях обърнала внимание. За пръв път си спомних съзнателно онзи ужасен момент. Свещеникът не беше облечен в черно, а в изящна алена роба.
	В крайна сметка разбунените ми мисли стигнаха до едно име: Родриго Борджия. Той бе убил Матео и сега възнамеряваше да убие Катерина. Ужасен от него, Лука вероятно се беше върнал в Рим. Навярно и той вече бе отстранен в опит да спре опасния мъж.
	Борджия ми беше отнел всичко.
	От дълбините на душата ми се надигна злокобен, горчив въртоп от чувства — безпомощна ярост, отмъстителност, омраза, мъка. Разбрах изгарящата ненавист, която Джироламо и баща му изпитваха към Лоренцо деи Медичи, когото бяха нарочили за убиец, откраднал им брат и скъп син. Копнеех за мъст повече отколкото за въздух.
	Не е случайност, реших, че ключът за шифъра на Матео се появи след толкова години. Не бе съвпадение, че още пазех дневника и успях да го разчета. Проумях двата пътя, които картите ми бяха показали — да бездействам и да умра с Катерина, когато оръдията на Борджия пробият стените.
	Или да се жертвам, като отида при Чезаре и раздам съвършено правосъдие, погубвайки го с отровата на баща му. Все едно дали ще ме заловят, или убият — щях да спася Катерина и най-сетне да отмъстя за Матео.

	* * *

	Планът ми бе прост и разчиташе на шанса, но се убедих, че ангелът ще ме защити. Щях да отида във Форли на шести януари, Богоявление — празник, тачен от французите и гражданите на Форли и честван с обилни количества вино. До полунощ Чезаре и войниците му щяха да са пияни, преяли и, надявах се, заспали, понеже рано на другата сутрин щяха да се впуснат отново в битка.
	Катерина следеше зорко как Борджия идва и се оттегля от бойното поле. Той определено спеше в имението на Нумай. Луфо Нумай играеше ролята на любезен домакин, както бе посрещнал графинята и Джироламо при пристигането им във Форли.
	Не споделих намеренията си с нея. Когато на втори януари оръдията загърмяха отново, тя се качи на покрива при топчиите, а аз използвах времето да се подготвя за бягство.
	След смъртта на месер Джовани бях отнесла дрехите му в стаите за гости в „Рая“, където бе отседнал при първото си посещение. Прибрах ги в един сандък в дъното на килера, та Катерина да не ги вижда. Всъщност тя никога не стъпваше тук, за да не си спомня блажените дни от началото на връзката си с Джовани. Там открих и заделих настрана една вълнена туника и зимна мантия, панталони, колан, широкопола мъжка шапка — всичките черни, с изключение на колана.
	Знаех, че господарката ми държи кама в кания под възглавницата си; отнесох я в някогашните покои на месер Джовани заедно със зимните ми обувки за езда и ги оставих до купчината дрехи.
	През онзи ден Катерина си легна веднага след вечеря и спа непробудно до сутринта. Същото се повтори през следващите три дни; всеки ден се сещах за неща, важни за мисията ми — шал, за да си покрия лицето; кожени ръкавици; ключа за прохода. Прибрах ги в джобовете на мантията при черната кесийка със сивкавокафявия прашец, с чиято помощ щях да изпълня ритуалите.
	На четвъртия ден настъпи Богоявление и се отдадохме на дългоочакван отдих. От бойниците Катерина наблюдаваше празничното шествие, организирано от френските армейски свещеници. Времето бе ужасно студено; улиците на Форли и покривът на „Равалдино“ скоро опустяха. След литургията в параклиса Катерина си легна рано. Притесних се, да не би да се събуди след залез-слънце, ала вечерта дойде и отмина, а тя не помръдна.
	Известно време я гледах как спи и ми се прииска да се сбогувам с нея, както подобава. Прибрах обаче картите си в джоба и влязох тихо в дневната, за да взема диаграмите с ритуалите. Повдигнах плота на писалището, замислих се и освен документите на Матео извадих лист хартия. Написах:
C>
	Не ме търси. Знай, че съм щастлива.
C$
	Оставих бележката върху писалището, пъхнах свитите на руло пергаменти под мишница, взех лампата и тръгнах към „Рая“.

	* * *

	Покоите на месер Джовани бяха тъмни, тъжни и студени — кепенците бяха затворени и камината не бе палена от началото на обсадата. Светлината от лампата в ръката ми шареше призрачно по голите подове и стени, докато вървях към килера.
	Оставих лампата до купчината мъжки дрехи. Щях да си свърша работата тук, за да не рискувам войниците да забележат светлината, струяща през процепите на кепенците в необитаемите покои. Съблякох се бързо и надянах туниката и въздългите панталони на месер Джовани. Закопчах си колана с камата и се обух. Увих вълнения шал около врата си и сложих мантията и шапката.
	Оставих картите в средата на килера, взех износения пергамент с документите за ритуала и се обърнах на изток към Форли. Припомняйки си тържествените, благоговейни жестове на Матео и Лука, осветих мястото първо със звездата с пет лъча, после с хексаграмата. Едва тогава осъзнах, че съм забравила да погълна кафявия прашец от кесийката. Без него ангелът нямаше да се появи, а не бях готова да се спусна в рискованото приключение без божествена помощ.
	Спомних си думите на Фичино: „Достатъчна е половин чаена лъжичка“, отворих черната кесийка до захвърлената ми рокля и грижливо отмерих необходимото количество. За да успея обаче, трябваше да надмогна унеса и дезориентацията от опиума.
	Погледнах прашеца в дланта ми, замислих се за дългото слизане по тунела и изтръсках една третина на пода. Облизах останалото и го прокарах с усилие на волята въпреки желанието да повърна.
	После зарецитирах варварските имена. Несвързаните срички придобиха ярък, неотложен смисъл — това вероятно бе последната ми възможност да се срещна с ангела, преди да умра, а копнеех да проумея живота си и смъртта на брат ми.
	Декламацията продължи няколко минути. Накрая сведох глава и прошепнах:
	— Покажи ми пътя, моля те. Искам да разбера, а няма да мога да попитам отново.
	Зачаках стените да изчезнат и ангелът да се появи както преди години. Виждах обаче само мъждукащата светлина на лампата, роклята ми, захвърлена като миналото ми, и картите до краката ми.
	В ума ми изплуваха думите: „Ключът към миналото ти е ключ и към бъдещето ти“. Така ми бе казал ангелът преди две десетилетия.
	_Вземи картите._ Ангела ли чувах, или вътрешния си глас?
	Вдигнах тестето. Със затворени очи размесих картите, целувайки всяка с върха на пръстите си, докато усетих коя ме очаква. Издърпах я, отворих очи и върнах другите на пода.
	В ръцете ми останаха Деветте саби. Втренчих се в нея, спомняйки си как бях видяла изображението, когато бях под въздействието на прашеца — от върховете на сабите се стичаха алени сълзи. Кървавите капки се зареяха пред очите ми и сега, а в ума ми изплува предупреждението на ангела: „Това е ключът към миналото и бъдещето ти — унищожение и самоунищожение. Влудяваща болка. Прояжда те и не я ли прогониш, ще те погълне“.
	— Ще я прогоня — изрекох гласно. — Ще убия Чезаре Борджия. Ела с мен и ми помогни.
	Последва толкова протяжна тишина, че се отчаях. С глас, натежал от скръб, попитах:
	— Няма ли да дойдеш с мен? Няма ли да се покажеш? Страхувам се и се нуждая от успокоение.
	Най-сетне долових глух отговор, сякаш ангелът се отдалечаваше от мен. _Винаги съм с теб. Никога няма да те напусна._
	Въздъхнах разколебана. Предишното ми видение несъмнено бе предизвикано от прашеца, а не от магия, а мислите ми бяха нашепнали онова, което исках да чуя. Действителността обаче не бе променена — исках да спася живота на Катерина и да отмъстя за Матео.
	Затворих кръга от суеверие и призовах не ангела, а храбростта на Катерина Сфорца. Тя не би се уплашила от дръзкото ми начинание; с находчив ум и дързост би открила пътя до Чезаре Борджия и би го убила. Прибрах Деветте саби в джоба си, където чакаха ръкавиците и ключът, представих си графинята като талисман и се усмихнах.

	* * *

	Покоите на месер Джовани се намираха в съседство с „Рая“, където в момента живееше капитан Да Кремона. За щастие той бе в трапезарията с другарите си — пиеха вино и обсъждаха стратегията за следващия ден. Минах безшумно през вратата, свързваща някогашните покои на Катерина и Джовани.
	Лампата върху нощната масичка светеше. Прекосих бързо стаята и излязох в тесния коридор към клозета; по средата клекнах и осветих тъмната ламперия с лампата, за да открия малката ключалка.
	Отключих я и посегнах към металния пръстен, ала ми хрумна, че не бива да оставям лампата, защото ще издаде и бягството ми, и наличието на тунела. Прокарах колана през дръжката й, помолих се да не пламна, стиснах обръча и се спуснах в прохода.
	Засуетих се нервно да затворя дървения панел след себе си; вкопчена с една ръка в халката, съумях най-сетне да го дръпна с другата. Горещият стъклен глобус на лампата ме пареше по хълбока и бедрото, облизвайки ги всеки път, щом се спусках към следващия пръстен. Бях изминала едва четвърт от пътя, когато лампата се залюля силно и угасна, а глобусът аха да падне.
	Запазих някак си равновесие и възпрях нажеженото стъкло да се изхлузи и да се разбие в тъмнината под мен. И проходът, и металните халки бяха ледени; опареният ми крак и болезнените ръце изостряха бдителността ми. Мислех за Катерина, която би пренебрегнала подобни дребни неудобства.
	Не след дълго протегнах крак надолу и не напипах следващия пръстен. Спуснах се възможно най-ниско и въпреки непрогледния мрак усетих, че земята е съвсем близо; да усещаш обаче, не е толкова окуражително, колкото да виждаш.
	_Пусни се, точно зад теб съм_, чух гласа на Катерина.
	Пуснах се и веднага тупнах на твърда земя. Спомних си да свърна наляво и след две крачки върхът на обувката ми остърга по дърво. Отворих капака към тунела и опипом смъкнах безполезната лампа от колана си.
	Без светлина не знаех какво ме очаква напред. Прокарах длан по замръзналата пръст пред стъпалата ми и най-сетне намерих камък колкото половината ми юмрук; подхвърлих го към отвора на тунела, навярно два пъти по-широк от раменете ми. Чух го как тупва глухо на дъното и разбрах, че ще падна прекалено отвисоко, ако скоча. Седнах на ръба на ямата и потърсих опора с върховете на обувките си. Не се разочаровах — надолу се спускаше недодялано стълбище от дъски и пръст. Поех си дълбоко дъх и тръгнах слепешком по стъпалата.
	Най-сетне стигнах до отвор, висок до раменете ми. Оттук започваше истинският проход — вледеняващ душен мрак с мирис на клоака и миши изпражнения. Сниших се, ала шапката и раменете ми остъргаха пръстения таван.
	Продължих бавно напред, протегнала ръце. Пръстите ми разкъсваха паяжини, чувах цвърчене на плъхове. Шапката ми падна и се наложи да се наведа и да я потърся опипом; точно когато пернах периферията, другата ми ръка докосна пълзящи краченца. Изправих се рязко и главата ми се блъсна в тавана.
	В непрогледната тъмнина изтупах шапката и си я сложих. _Никой от рода Сфорца не се страхува от плъхове и паяци_, представих си да ми казва Катерина.
	Закрачих отново напред и не след дълго се почудих дали в прохода има пролуки, защото в далечината виждах сякаш калейдоскоп от цветни стъклени топчета, преливащи едно в друго като флорентинска коприна. Примигнах и погледнах пак — сега ми се стори, че излъчват тънки лъчи лунна светлина, макар че нощта бе безлунна.
	Обзе ме внезапно вълнение и се засмях тихо.
	— Пияна съм, ангеле — прошепнах замаяна, — _трябва_ да дойдеш при мен.
	Ненадеен проблясък ме заслепи — все едно просия светкавица. Заслоних очи с длан и когато зрението ми се проясни, различих силует пред мен. Помислих си, че виждам черното сияние на ангела, ала когато се втренчих в него, той се премести в периферията на обзора ми.
	— Изведи ме оттук — помолих го.
	Отговор не последва — нито в ума ми, нито извън него. Тръгнах обаче след сияйната, подвижна чернота и плуващите пъстри сфери. Краката ми натежаха и се олюлях; спънах се в дънер, заровен в пръстта, и се строполих върху третото стъпало на стръмна стълба нагоре.
	Пропълзях по неравните стъпала и темето ми се блъсна в дървен капак. Отгоре не идваше никаква светлина и резето поддаде трудно — наложи се да бутам с цялата си тежест. Чух скърцане и пукот от счупени клони; през отвора се посипа пясък и щеше да ми напълни очите, ако шапката ми нямаше периферия. Излязох над земята, плюейки пръст, и открих, че съм изкоренила един изсъхнал храст. Над мен имаше плетеница от голи маслинови клони, а сред индиговото небе отвъд тях блещукаха хиляди звезди — толкова замайваща гледка, че разтворих ръце като за прегръдка. Тогава забелязах голите си, измръзнали длани и си сложих ръкавиците — не само заради студа, но и за да не се отровя с кантарелата. Спомних си също за черния шал, увит около врата ми, и го вдигнах над лицето си, покривайки всичко, с изключение на очите.
	Изпълнявах мрачна мисия, ала ме обзе всепроникваща еуфория и устните ми се разтегнаха в безумна усмивка. Светлините на „Равалдино“ бяха зад мен, градските порти — надясно. Минах през тях сравнително гладко, но двамината зъзнещи войници в стражницата прекратиха играта на зарове и ми подвикнаха:
	— Ей ти! Пиян ли си?
	Не посмях да отговоря с женски глас и прехапах устни да не се засмея. Съсредоточих се върху сияйната чернота, мержелееща се в крайчеца на очите ми, и поклатих глава. Действието ме принуди да пристъпя напред, за да не падна ничком.
	— Пиян е — ухили се единият войник и се надвеси през отворения прозорец. — Да те арестувам ли искаш? Знаеш, че капитан Борджия ще те обеси, задето се щураш извън града. Да не споменаваме забраната да се излиза по улиците след вечерня.
	Поклоних се извинително и когато се опитах да се изправя, залитнах и заситних няколко крачки надясно.
	— Прибирай се, нехранимайко — изкрещя ми войникът. — Изчезвай, преди да съм излязъл!
	Събрах пръсти да изразя признателност и се заклатушках по пътя, който Чезаре Борджия бе изминал като завоевател на Форли. Благодарих мислено, че улиците са пусти, няма луна и съм облечена в черно. Благодарих и на малкото светлини, все още блещукащи в къщите като красиви жълти диаманти. Не стигнах до края на пътя, където лагеруваха стотици френски, швейцарски и италиански войници, охранявани от неколцина конници. Свърнах по главната улица към градския площад. В нишите по фасадата на катедралата горяха факли. Минах край редица пустеещи магазини с разбити кепенци и врати, изтръгнати от пантите. Заобиколих градската градина, оголена от зимата и стъпкана от войници и коне. Прекосих от другата страна на улицата, та светлините на църквата да не издадат присъствието ми. Поспрях обаче да се насладя за миг на пламъците, които изглеждаха като дълги, зигзаговидни мълнии — червени, зелени, сини и жълти.
	След магазините и катедралата дърветата станаха повече, за да заслоняват през лятото домовете на богатите семейства. Сега листата бяха окапали и голите клони олицетворяваха безнадеждността на зимата.
	Имението на Луфо Нумай бе втората по големина сграда в квартала, изолирана от улицата с плътен остров от дървета — широколистни и вечнозелени — и олисяла цветна градина. Между къщата и дърветата се виеше широка алея, покрита с каменни плочи.
	Прокраднах се до едно елхово дърво и се стаих в сянката му да се огледам. На алеята гореше лагерен огън, недалеч от главния вход, и четирима войници си подаваха кана с вино край него. И те като мен носеха раздърпани вълнени мантии и шалове около устата и носа. Челата им обаче се виждаха, оцветени в алено от пламъците, които ми се струваха необичайно жизнени и красиви.
	Под обзелата ме еуфория надигаше глава паниката. Бях замислила находчива тактика да отвлека вниманието на стражите, за да остана насаме с Луфо — сега обаче се оказа, че съм я забравила. Трябваше бързо да взема решение, ала опиатът ме омаломощаваше.
	Втренчих се в мъжете край огъня и сред тъмните им мантии ми се привидя друг силует, излъчващ тъмно сияние.
	„Подчини ми се — каза ми ангелът, — и ще ти се покажа.“
	„Помогни ми да вляза в къщата на Нумай и да открия Чезаре Борджия — отвърнах мълком. — Давам дума да ти се подчинявам до края на живота си.“
	Макар да не очаквах той да продължи дълго.
	Нямаше начин да заобиколя четиримата войници; висока каменна ограда опасваше имението от двете страни и отзад. Единствената ми надежда бе да се разкрия пред стражите. Интуицията и ангелът ме бяха подвели. Разтреперана като листо, си представих Катерина. Тя не би се уплашила от тези мъже; би се изправила смело пред тях.
	С отчаяна въздишка се насилих да предприема нещо. Излязох измежду дърветата и застанах на плочника. Махнах на войниците, за да им привлека вниманието, и изрекох с възможно най-гърлен глас:
	— Нумай! Нумай! Трябва веднага да говоря с месер Луфо!
	Появата ми очевидно не стресна никого; стражите се обърнаха към мен с развеселено и леко учудено изражение, сякаш подозираха, че им погаждат шега.
	— Кой си ти? — попита единият със силен френски акцент.
	Друг — италианец с отчетливо римско произношение — стана и ме огледа.
	— Много си пиян, хлапако.
	Трети отбеляза вяло:
	— Май не е от Форли. Не говори като тукашните.
	— Нося съобщение на Луфо Нумай — обясних с дълбок алт.
	Обзе ме болезнено желание да легна и да съзерцавам звездите или красивия огън; същевременно се страхувах за живота си.
	Италианецът се втренчи любопитно в мен.
	— И защо да ти позволим да говориш с месер Луфо? С какво доказателство ще ни убедиш?
	— Негов братовчед съм — отвърнах дрезгаво. — Предайте му, че нося съобщение от почитаемата Деа. Ще поиска да ме види.
	Французинът погледна към италианеца.
	— Няма да навреди да кажем на Луфо, нали?
	Италианецът се замисли.
	— Не — кимна най-сетне и аз се усмихнах тържествуващо под шала. — Дори да си братовчед на месер Луфо обаче, ще те претърсим за оръжия — добави той.
	— Ето — подадох му най-идиотски камата. — Не е нужно да ме претърсвате. Нямам други оръжия.
	Другите трима войници избухнаха в смях; под вълнения шал устните на италианеца се раздвижиха и дълбоки бръчки набраздиха ъглите на очите му.
	— Е, сега вече определено ще те претърсим!
	Протегна ръка към мен, но аз се отдръпнах и едва не паднах в огъня. Успях криво-ляво да се задържа на крака, французинът приближи изотзад и ме сграбчи за китките. Без да обръща внимание на виковете ми „Нумай! Нумай!“, италианецът отметна мантията ми, за да ме опипа за скрито оръжие. Стигна до гърдите ми и отстъпи ухилен назад. Смъкна шала и оголи лицето ми.
	— Охо, момчета, имаме гостенка! Деа може би, която носи съобщение на месер Луфо?
	Блъсна ме към един от другарите си, който стисна гърдите ми, преди да свали шапката ми и да разкрие плитката, навита над темето. Мигом всички ме наобиколиха — заопипваха ме, заизваждаха фуркетите от косата ми. Размахвах юмруци и крака, призовавайки на помощ Нумай.
	Най-сетне на втория етаж се отвори прозорец. Някакъв мъж подаде глава и пролая:
	— Стига! Защо, по дяволите, се забавлявате с жена? На пост сте!
	Войниците веднага ме пуснаха и застанаха мирно.
	— Месер Луфо! — извика италианецът. — Тази жена търси вас, предрешена като момче. Претърсвахме я за оръжия.
	— Почитаеми Нумай! — изкрещях, твърде зашеметена да се сетя, че Чезаре Борджия може да ме чуе. — Аз съм, Деа! Дойдох да говоря с вас.
	Той се надвеси през прозореца, за да ме види по-добре и плешивото му теме лъсна, а четинестата коса се спусна пред лицето му на дълги, рехави кичури.
	— Деа — възкликна удивен той. — Вест ли ми носиш?
	— Да. Искам да ви я съобщя лично.
	Той повдигна вежди и се обърна към войниците.
	— Претърсете я внимателно за оръжия. Ще сляза да я въведа вътре.


>>	XXXV

	Месер Луфо се появи пред главния вход по тъмночервен халат, обточен с черно кадифе. Потръпнах при вида на ярката лампа в преддверието и двамата стражи, седнали точно до вратата.
	— Деа! — прошепна месер Луфо и ме огледа изпитателно, сбърчил чело от удивление. — Божичко! Какво се е случило с теб?
	— Моля ви, почитаеми — отроних, стрелвайки с поглед любопитните войници. — Нека поговорим насаме.
	— Разбира се — той щракна с пръсти на стражите. — Тя наистина ми е братовчедка.
	Изкачих тихо стъпалата след него, стиснала здраво парапета за опора. Наближаваше полунощ и беше ясно, че Нумай не иска да разбуди гостите си. Въведе ме в тясна спалня на втория етаж с два стола до камината. Чезаре несъмнено спеше в пищните покои на Нумай.
	Влязох, олюлявайки се, и се свлякох на стола да попия великолепната топлина на огъня. Нумай не запали лампата; светлината от камината бе достатъчна. Всъщност заслоних очи, когато той седна срещу мен. Златното сияние пулсираше по чертите му, които се разливаха, разместваха се и променяха лицето му до неузнаваемост.
	— Мръсна сте като топчия, скъпа — прошепна той. — Защо сте тук? От почитаемата Катерина ли носите вест?
	Макар и замаяна, забелязах как пропусна титлата на господарката ми.
	— Дойдох по своя воля — поклатих глава.
	— Ако търсите убежище, това е правилното място — увери ме Нумай с похотлива усмивчица. — Няма да кажа на никого коя сте. — Обърна се към празното легло, после пак към мен. — Ще запазя тайната ви, стига, разбира се, да ми съдействате. Мимоходом споменавам, че изпратих съпругата и децата си извън града, преди да пристигне Негова Светлост херцог Валентино.
	— Трябва да го видя — смотолевих аз и се помолих мислено на ангела: „Помогни ми да се добера до Чезаре Борджия и ще ти се подчинявам покорно…“.
	Нумай сви рамене.
	— Защо?
	— Само за няколко минути… Както виждате, нямам оръжие.
	— Невъзможно е. Пред вратата му има двама телохранители. Дори да успеете да минете, Негова Светлост е изключително силен и се сражава изкусно със сабя. Има слабост, разбира се, към красиви жени и вероятно ще ви изслуша, преди да ви убие.
	— Моля ви. — Паднах на колене, ала не успях да сплета умолително пръсти; свлякох се на четири крака. — Помогнете ми да мина през стражите.
	Нумай не се впечатли.
	— За да убиете херцог Валентино? Ще ме разчекнат жив и ще провесят парчетата на площада! — Той продължи с помирителен тон: — Скъпа Деа, очевидно сте пияна. Изглеждате и не съвсем с всичкия си. Останете при мен и ще ви защитя. Обещавам ви по-изискан живот, отколкото господарката ви някога ви е предоставяла.
	У мен се надигна ярост. Пропълзях до стола на месер Луфо, изправих се и се надвесих над него. Той ме погледна очаквателно, решил, че ще го прегърна. Сграбчих го за яката и стиснах с всички сили — той се разкашля и започна да се дави.
	От устата ми се изляха гневни лъжи:
	— Към Форли идва войска, достатъчно могъща да обърне Борджия в бягство. Наистина ще те разчекнат, ако не помогнеш на господарката на Форли. Помниш ли нощта, когато убиха граф Джироламо? Нейно Сиятелство бе в капан в покоите си и очакваше убийците си. Предателите несъмнено те бяха спечелили на своя страна — поне колкото да бездействаш, докато видиш дали тя ще се измъкне от невъзможното положение… Е, измъкна се. И благородно ти прости колебанието. Кълна се обаче, месер Луфо, че сега графинята ще си върне Форли, и не й ли помогнеш, ще те екзекутира на градския площад.
	Пуснах яката на Нумай и го блъснах назад. Зачервен и останал без дъх, той се разкашля дрезгаво и обви с длан гърлото си, втренчен уплашено в мен.
	— Вярно ли е? — заекна; трепереше не толкова от нападението, колкото от възбуда. — Наистина ли идват войски? Откъде? Лудовико Сфорца не си е възвърнал Милано…
	— Утре сутринта целият град ще разбере новината — просъсках, надвесена заплашително над него; летаргията бе отшумяла и се чувствах изпълнена със сили и непобедима. — Утре сутринта ще бъде късно за теб, ако не ми помогнеш сега.
	Нумай се сви в стола и ме погледна с плаха надежда.
	— Не мога! Не мога да ви помогна, почитаема… ако не ме зашлевите.
	Ударих го с такъв замах по бузата, че ръката ми пламна.
	Той закри бузата си с длан и затвори блажено очи. Запъхтян ме погледна отново и се опомни.
	— Как ще се защитя, ако планът ви да убиете Борджия се провали? Или дори ако успее?
	— Ако се проваля, ще им кажете, че съм ви преборила и съм избягала.
	Той се намръщи.
	— Преборила?
	— В тази стая има оръжия, нали, месер Луфо? Ударила съм ви по главата, да речем, с ръжена за разравяне на огъня…
	Той погледна към машата и повдигна замислено вежди, претегляйки последствията от поредната смяна на лагерите.
	Забелязах предимството си и настоях.
	— Борджия обаче няма да умре бързо. Ако се добера до покоите му… ще приключа за минута, не повече. Той ще се поболее чак на сутринта и ще изглежда, сякаш го е повалила треска. Върна ли се да прекарам нощта при вас, без да ме забележат, кой би ни заподозрял?
	Предложението ми не беше искрено; изобщо не бях обмисляла какво ще стане с мен, ако успея. Отстъпих крачка назад от стола на Нумай. Половината му лице оставаше в сянка, другата половина бе позлатено, все едно художник е уловил сиянието на пламъците. В заревото започнах да съзирам миниатюрни фигурки, красиви и вероятно изпълнени със смисъл като изящните шифри на Матео.
	Нещо се раздвижи в мрачината зад Нумай. Видях как по-дълбоки сенки се събират и оформят човешки силует, излъчващ черно сияние. Ангелът бе с мен.
	Забравила себе си, забравила Нумай, му заговорих гласно:
	— Помогни ми само да стигна до Чезаре Борджия и се заклевам да ти се подчинявам завинаги.

	* * *

	Убеден, че няма да понесе последствията от моя провал или успех, Нумай предложи план. Борджия спеше в неговите покои, а вратата към тях се намираше по средата на коридора на третия етаж. В коридора се влизаше или от запад по задното стълбище за прислугата, или от изток — по главното стълбище.
	— Ще те заведа до стълбището за прислужниците, та когато извикам, стражите да тръгнат към мен, а ти да се изкачиш от другата страна. Не бой се — успокои ме Нумай. — Ще измисля как да ги разсея достатъчно дълго. О, скъпа, с мен ще бъдеш толкова щастлива!
	Преди да тръгнем обаче, той влезе в един малък килер и извади оттам някаква рокля на съпругата си — нелепо изделие от коприна, перли и златни мъниста, но щеше да предизвика по-малко подозрение от мръсните ми мъжки дрехи.
	— Тук непрекъснато идват и си отиват жени — отбеляза сухо Нумай. — Чезаре предпочита всяка нощ да се забавлява с ново завоевание. Войниците няма да ти обърнат внимание, ако си облечена така, и определено няма да те сметнат за заплаха.
	Блъснах месер Луфо в килера — играта явно му допадна — надянах бързо роклята и увих косата си с един от шаловете на съпругата му. За щастие деколтето бе високо и покриваше медальона ми с форма на сърце. Изпразних джобовете на мантията си и пъхнах талисмана си — Деветте саби — в страничния джоб на роклята.
	Докато месер Луфо ме умоляваше покорно да го пусна да излезе, а аз отговарях с груби заплахи, прокарах длан под възглавницата му и напипах кама в ножница. Скрих я в джоба си и най-после освободих затворника. Нумай ме озари с доволна усмивка и ми подаде голям месингов ключ.
	— Отключва покоите на Негова Светлост Чезаре — уведоми ме лукаво. — _Моите_ покои по-точно. Никой не знае, че имам резервен.
	Нумай настоя да ме прегърне през рамо, докато прекосяваме коридора, а аз се престорих, че хлипам. Излезе прав — постовият на втория етаж не ни обърна никакво внимание. Нумай ме заведе до другата страна на имението и ме остави в една ниша до разнебитеното дървено стълбище за прислугата, спускащо се до кухнята.
	— Чуеш ли да викам, изкачи се бързо до първата площадка и свий надясно. Ще познаеш покоите на херцог Валентино по столовете в коридора, където седят телохранителите.
	Целуна ме по ухото — смирено, извинително — а аз стиснах носа му с палец и показалец и го извих безжалостно. Той си тръгна с усмивка.
	През минутата, докато чаках, всичко около мен оживя — стените се диплеха като морски вълни, стълбите се надигаха, сякаш дишат. В ъгъла на тавана паяк плетеше търпеливо паяжината си, а аз го наблюдавах очарована от красивото му творение. Засмях се тихо, доволна, че виждам толкова ясно в мрака.
	Усещах също и присъствието на ангела. Въздействието на опиата явно се засили и обхвана не само зрението, но и чувствата ми. Сякаш се бях разделила на две — несъвършената Деа, която трепери от ужас каква жестока смърт ще я сполети, и друго, по-висше създание, надмогнало дребнавите морални страхове и готово да яхне дръзко съдбата.
	— Стража! Стража!
	Приглушеният вик на месер Луфо — достатъчно силен, та да го чуят телохранителите на Чезаре, но не и да събуди господаря им — долетя от срещуположната стълбищната площадка на втория етаж. В същия момент паянтовото стълбище пред мен се наклони отвесно над мен; изумена, все пак си поех дълбоко дъх и го изкачих някак си, стиснала парапета.
	Стигнах задъхана до площадката на третия етаж и надникнах към коридора. Както бе обещал Нумай, стражите ги нямаше. По средата на коридора, от двете страни на тежка дървена врата, стояха два празни стола. Чувах гласа на месер Луфо долу да обяснява трескаво нещо на войниците.
	Тръгнах безшумно към вратата, отключих я, влязох в преддверието и затворих вратата след себе си.
	Покоите на Чезаре Борджия миришеха на пот, кожа, коне и барут. В стаята не светеше, но виждах ясно: няколко стола край голяма маса с купчина свити на руло карти с извити навън краища; оглозган птичи скелет, мръсни чинии и полупразни бокали до гарафа с вино без запушалка. Върху изискания килим бяха натрупани прашни торби за седло; край тях се валяха смачкани книжа, пергаменти с чертежи, преобърнат стол, женски шал. Червени петна осейваха хоросановата стена до масата, сякаш някой бе плиснал вино по нея.
	Зад отворената врата на спалнята танцуваше светликът на огнището. Бях виждала толкова пищно обзаведена стая единствено във Ватикана, но очите ми не се откъсваха от внушителното легло в средата с купища кадифени възглавници, заешки и леопардови кожи и завивки от хермелин. Златотканият балдахин бе отдръпнат, за да пропуска топлината на огъня.
	До възглавниците седеше жена — по-скоро момиче на шестнайсетина години. Бе опряла гръб в махагоновата табла и ръцете й обвиваха плътно свитите й колене; нощна риза от фина вълна покриваше крехкото й тяло с прави, ала деликатни рамене и дълги, стройни ръце и крака. Имаше красиво лице и гъста кестенява коса, спускаща се на вълни до кръста. Тъмните й очи напомняха скърбяща Магдалена. Едното бе насинено и подуто; по снежнобелия й врат имаше червени следи от пръсти.
	Тя ме видя, ала не помръдна и не проговори. Проследи нямо как приближавам до мъжа, хъркащ в леглото до нея.
	В съня лицето на Чезаре изглеждаше умиротворено и невинно; не съзрях ни помен от амбицията и арогантността му. Лежеше на една страна, отметнал завивките с крака. Лявата му ръка бе пъхната под възглавницата, дясната висеше над пода. Върху нощната масичка до него имаше бокал, пълен до половината с вино, затворена гарафа и — на най-видното място — малък портрет в масивна златна рамка.
	Жената от картината ми се стори смътно позната. Изглеждаше по-млада, но не толкова красива като брат си — бе наследила малката брадичка на баща си, а косата й не беше черна, ами златна, оформена на дълги, тесни масури, които носеше спуснати свободно като неомъжена жена.
	Отклоних колебливото си внимание от нея и тихо свалих златното сърце от врата си. Оставих го върху нощната масичка до гарафата с вино и вдигнах кристалната запушалка.
	Погледнах към онемялото момиче. Тя не помръдваше, но дишаше по-тежко; стори ми се, че зървам одобрение в тревожните й очи. До нея се мержелееше черният като въглен силует на ангела, от когото не долавях нищо.
	Между нас невинно спеше Чезаре — с портрета на сестра си Лукреция до него. Взрях се в красивото му лице и си спомних с необичайна яснота умното момченце, заявило, че ще стане крал. Спомних си го и как се бе залутал из градината за удоволствия на Родриго и как хлипаше в обятията ми в тъмния коридор. Спомних си също как деветгодишният Чезаре се притече на помощ на сестра си, как баща му го сграбчи за китката и го събори на пода, а Лукреция се хвърли върху него, молейки Родриго да не му причинява болка. Тогава младият Чезаре се бе заклел да „убие всеки, дръзнал да я нарани“.
	Решимостта ми се разколеба. Извърнах поглед от лицето на Чезаре и от портрета на сестра му. Натиснах пружинката на медальона и капакът се отвори, разкривайки спретнато сгънатата хартия с _кантарелата_.
	Бях свалила ръкавиците; не смеех да разгъна листа, да не би да разпилея прашеца и да стана първата му жертва. Огледах се за нещо, с което да покрия ръцете си, ала се сетих за камата на месер Луфо — смъртоносно оръжие, дълго колкото показалеца ми, двуостро и с връх, който може да разцепи косъм. Не стигаше до дъното на гарафата, но с него щях да извадя хартията, след като отровата се разтвори.
	Вдигнах внимателно златното сърце и го наклоних над гърлото на гарафата; листчето падна в гранатовата течност. Разклатих гарафата, после потопих тясното острие в нея и разбърках леко, за да не докосна стъклото.
	Навярно щеше да е по-бързо — макар и не толкова удовлетворително — просто да пронижа Борджия с отровната кама и да избягам. Погледнах спокойното му лице и пак си го представих като дете, дълбоко привързано към сестра си Лукреция. Независимо в какво се бе превърнала обичта му, тогава тя бе чиста като обичта на Матео към мен.
	Внезапно вече не виждах нито Чезаре, нито портрета, а само камата в ръката си, от чийто гибелен връх капеше тъмночервено вино.
	_Ключът към миналото ти — бе казал ангелът, — е ключ към бъдещето ти._
	В ума ми изплуваха деветте саби, от чиито върхове капеше кръв от пронизано сърце.
	Спомних си с какво горчиво изражение стоеше граф Джироламо до гробницата на брат си. Заблуден, че го е убил Лоренцо деи Медичи, Джироламо бе погубил Джулиано и ранил сърцето на Лоренцо. Кой знае как бе отмъстил Лоренцо Великолепни.
	Видях яростта в очите на Чезаре, когато се опитваше да защити сестра си; видях своето ожесточение, когато се заклех да отмъстя за брат си. Колко горчивина, омраза и кръв, за да се освободим от гнева и мъката!
	Погледнах острието в ръката си и прозрях, че и аз съм затворничка като Родриго и Чезаре; затворничка на омразата като тях и насиленото момиче в леглото на херцога. Камата просветна бледо в дланта ми. Хрумна ми неканена мисъл — какво ли щеше да си каже брат ми, ако ме видеше в този момент.
	Взрях се в ангела. Той се бе променил; блещукащата чернота се въртеше и дребни пролуки като звезди в нощното небе пробиваха мрака и излъчваха ослепителна светлина.
	_Закълни се да ми се подчиняваш дори в смъртта и ще ти се разкрия_, каза ми ангелът.
	— Заклевам се — прошепнах.
	Нямаше нужда да питам какво трябва да направя; знаех от самото начало. Погледнах към камата в ръката ми, към отровеното вино с подгизналото късче хартия в него и заридах.
	Тихият ми плач разбуди Чезаре и той се размърда под завивката. Очевидно ме взе за младата си любовница и понечи да се обърне на другата страна. Клепките му обаче трепнаха, очите му се отвориха широко и той се изправи, бърз като змия, с къса сабя в ръката.
	Смълчаното момиче до него закри глава с длани и простена. През цялото време ангелът наблюдаваше сцената и с всеки изминал миг засилваше все по-ярко. Заслепена, отвърнах поглед от него, втренчих се в заплашителното лице на Чезаре и най-сетне разбрах защо съм дошла.
	— Ти си Деа, нали? — ахна той. — Придворната дама на Катерина?
	В отговор се подчиних на ангела — пуснах камата в гарафата и я оставих там. Тутакси скръбта ми се разсея, заменена от окриляващо спокойствие. Вече не изпитвах гняв.
	— Няма да ви нараня — казах искрено. — Нося ви вест.
	Бръкнах в джоба на роклята. Чезаре се напрегна и замахна със сабята, но аз го успокоих с жест, издърпах картата от джоба си и я оставих до камата и бокала.
	— Ваши са — посочих Деветте саби.
	Не ме убиха веднага, както се надявах. Навярно картата бе разколебала Чезаре; преди да извика стражите, той ме погледна, после се втренчи в картата с възхита, с каквато обикновено наблюдаваме лудите и светците.
	Неописуемото облекчение от прозрението — безспорно поощрено от опиума — вече ме бе пренесло в друго селение, където реалността и последствията нямат значение. Когато войниците се отзоваха на вика на Чезаре, аз им се усмихнах и тръгнах толкова охотно с тях, че не се наложи дори да ме докоснат.
	Влязох спокойно във винената изба на месер Луфо, превърната в тъмница, където стенещи, разтреперани мъже бяха приковани към стените до инструментите, с които ги измъчваха.
	В покоите на Чезаре Борджия бях вкусила частица от Небето, сега преживявах Ада.
	Французите забраняват да се измъчват жени, но хората на Борджия нямаха подобни задръжки. Въпреки студа ми свалиха обувките и роклята и ме оставиха само по мръсна, прокъсана долна риза. Приковаха ме с вериги към стената и зачаках — все още омиротворена и тържествуваща, макар че дори не можех да седна на ледения под.
	Не след дълго дойде моят ред. Обсипаха ме с десетки въпроси за „Равалдино“ — за вътрешното разположение на крепостта, оръдията, войниците, храната, амунициите и Катерина. Какви тайни планове има? Наистина ли идват миланците? Какво е гласяло последното съобщение от херцог Лудовико?
	Платих за неведението си с няколко побоя. Изтърпях ги, понеже продължавах да не изпитвам страх. Болката бе само физическа; нямаше да продължи дълго, а смъртта скоро щеше да настъпи. Съжалявах единствено, че Борджия може да използва пленничеството ми срещу графинята.
	После дойде съдбовният въпрос: Как напусна крепостта?
	Не бяха спускали подвижния мост. Несъмнено бях използвала друг излаз, който трябваше да се проучи.
	_Дадох обет да ти се подчинявам_, прошепнах мълком на ангела. _Помогни ми да не проговоря._
	Отказах да отроня и дума. Побоите станаха по-жестоки; изгубих зъб и получих кървава рана, подуто око и счупена челюст. Ту припадах, ту се връщах в съзнание, ала мълчах.
	Така си спечелих разпъване с въже. Освободиха ме от оковите и ме сложиха под дебела верига, увиснала от макара на тавана; другият й край бе свързан с нещо, наподобяващо корабен рул. Вързаха китките ми една за друга зад гърба и ги пристегнаха към веригата. И това изглеждаше достатъчно зловещо, но мъчителят ми — младеж с приятно лице в омачкана униформа на папски войник и безобидно изражение — още не бе добавил последния щрих: окови за краката с масивна желязна тежест.
	С известна нотка на отегчение той повтори въпроса:
	— Как избяга от „Равалдино“?
	Завъртя колелото и последва скърцане на метал и стенание на дърво. Китките ми се вдигнаха първи, след тях — раменете и лактите, изкривени в толкова неестествено положение зад мен, че болката веднага стана непоносима; костите ми сякаш напираха да разкъсат плътта. Извиках, усетила, че веригата продължава да дрънчи, издигайки се нагоре. Желязната тежест, свързана с глезените ми, се отлепи от пода. Започнах да пищя. Агонията, разкъсваща торса ми, сега се разпростираше по хълбоците, коленете и глезените ми, чиито стави бавно се разтягаха до пръсване.
	Бях почти готова да развържа езика си, но младежът с приятното лице не бе приключил. Завъртя още веднъж колелото и китките ми докоснаха тавана. Помислих си, че повече не мога да изтърпя…
	Младежът пусна колелото. Веригата изсвистя надолу, повличайки ме със себе си.
	Вече не можех да отговарям на никакви въпроси. Болката погълна целия свят и изтри войника, тъмницата и дори мен самата.
	Вероятно съм припаднала, защото когато се свестих отново, беше нощ и войниците ги нямаше. Малката камина, излъчваща слаба топлина, докато мъчителите си вършеха работата, сега бе студена и тъмна; чувах единствено стенанията на страдащите.
	Усетих, че лежа на една страна върху пода, а глезените ми са приковани към стената. Бяха ме освободили от машината за разпъване, но тя продължаваше да ме изтезава — всяка кост, всеки мускул в тялото ми туптеше и пищеше при най-малкото движение. Болката обаче ме принуди да се поместя. Стиснала зъби, се надигнах да седна. Опрях гръб във влажната стена и изпружих окованите си крака напред. Тогава осъзнах, че не съм сигурна не само колко часове, а и колко дни са минали. Спомените ми бяха размътени, изкривени. Не знаех дали съм в тъмницата от ден, или от седмици.
	Опиатът вече изобщо не действаше, но облекчението и чувството за омиротворяващо прояснение не си бяха отишли. Навярно бях проявила безумство, отказвайки се от възможността да убия Чезаре. Нямаше значение. И той като мен, като Джироламо и Катерина, бе дълбоко наранен и можех само да се моля да живее достатъчно дълго, за да разбере и надмогне гневната си скръб.
	Чух писукане и потреперих, усетила как два плъха пробягват по краката ми. Бих вдигнала ръка да ги пропъдя, ако можех. Успях единствено да затворя очи и да прошепна на ангела:
	— Ако съществуваш, трябва да се явиш пред мен сега, защото най-сетне ти се подчиних с цената на живота си. Изпълни ми поне това желание, преди да застана пред екзекутора.
	В отговор чух шумолене на миши крачка по камъните и тихи стонове на затворник, молещ Бог да му позволи да умре. Облегнах глава на студената стена с надеждата да заспя. Плъховете зацвърчаха по-силно, но не приближиха до мен.
	Навярно съм задрямала, понеже когато отворих отново очи, стържещите миши звуци се бяха превърнали в женски писъци.
	Вече не бях в имението на Луфо Нумай, а на място, което бях посещавала само веднъж след убийството на миланския херцог — пищните покои на Галеацо Мария Сфорца в замъка „Павия“. Прелестните гласове на хористите, изпълняващи коледни песни, долитаха от личния му параклис през две помещения от спалнята му.
	Тук обаче остри писъци заглушаваха празничните мелодии. Свлечена на пода до масивното легло, видях как ухиленият Галеацо с панталони, усукани около глезените, зашлевява младата жена, прикована под тежестта му; от мястото си не различавах лицето й. Херцогът се намести между краката й и вдигна полите й над кръста, разкривайки бяла плът от хълбоците до чехлите.
	— Няма да изтърпя това втори път! — изкрещя тя на френски. — Ще те убия, кълна се! Отне ми живота, разсъдъка!
	Галеацо я удари пак, после проникна в нея с варварска сила. Отпусна се с цялата си тежест върху жертвата и закри устата й с длан.
	За пръв път осъзнах, че друг глас — писклив, детски — крещи през цялото време:
	— Мамо, мамо! Спрете, мосю! Причинявате й болка!
	Слабичко момче се втурна към леглото, покатери се върху него и се опита да избута херцога.
	— Оставете я! Оставете я, моля ви!
	Херцогът се пресегна със свободната си ръка и халоса детето по челюстта; то политна назад и се плъзна на пода.
	Разплаках се.
	— Спрете! — изкрещях. — Помощ!
	Смътно долових, че говоря на френски като момчето; опитах се да вдигна крак, ръка, ала жестоката болка ме вцепеняваше.
	Момчето се изправи. Страхувах се за него; бе красиво десетинагодишно дете, високо за възрастта си и стройно, с лешникови очи и кестенява коса. „Колко прилича на Матео“, помислих си, и в същия момент забелязах кръвта по разцепената му горна устна.
	Безпомощна наблюдавах как Матео бързо огледа стаята и сграбчи тежък златен свещеник от масата до камината. Пропълзя отново върху леглото зад Галеацо и го удари по тила. Херцогът изрева и се извърна да вземе оръжието на момчето.
	Матео го удари пак по главата, толкова свирепо, че свещникът затрептя и издаде тих металически звън. Херцогът изгуби свяст и жената се измъкна изпод безжизненото му тяло.
	— Гийом — протегна тя ръце към момчето. — Спасителю мой, безценно мое дете!
	Двамата се прегърнаха разплакани.
	Тя бе красива жена — с абаносова коса и вежди и с прелестни черти. Отначало си помислих, че виждам себе си, но долових разлика — роклята и прическата й отдавна бяха излезли от мода, скулите и брадичката й бяха по-изящни от моите.
	Жената се отдръпна от сина си и заплю проснатия херцог.
	— Тя е твоя, кучи сине, и го знаеш! — просъска в ухото му. — Отне ми съпруга, живота, всичко. Отказваш дори да поемеш отговорност за собственото си дете. — Обърна се към мен и протегна ръце. — Дезире, сладка моя, да си вървим! Тук няма да ни помогнат.
	— Мамо! — отроних.
	Опитах се да разперя ръце и да я прегърна, но не успях. Стиснах силно очи и се разхлипах; когато ги отворих, нея я нямаше.

	* * *

	Върнах се в мрачната тъмница, уловена в капана на агонизиращите си крайници и оковите. Умът ми обаче се стремеше да осмисли видението. Разбрах защо благочестивата Бона се отнасяше толкова мило към мен — опитвала се е да изкупи поредния грях на съпруга си. Щом херцог Галеацо умря, дългът й към мен бе приключил. Какво по-съвършено решение от това да ме изпрати в Рим с Катерина — моята полусестра?
	Докато размишлявах, смътният силует на ангела се появи пред мен. Сияйната му чернота отново избледняваше, заменена от ярки ивици бяла светлина. Заслепена, затворих очи и извърнах глава. Блясъкът обаче не помръкна — пронизваше клепките ми като знойно слънце.
	„Деа, погледни ме“ — прошепна мъжки глас.
	Отворих очи. Меко златисто сияние озаряваше тъмницата.
	Пред мен стоеше Матео, облечен в туниката, с която бе заминал за Рим. Излъчваше сияние, сякаш от вътрешен светлик, и ми се усмихваше широко. Белегът върху горната му устна бе изчезнал.
	— Матео? — отроних. — Ти ли си ангелът?
	„Винаги бях с теб — каза ми той. — Никога не съм те напускал.“
	Сложи длан върху моята и болката ми стихна. Притиснах буза в неговата и заридах.
	„Не плачи — той ме прегърна и аз се слях с него в блаженството на всепоглъщащата обич. — Деа, моето съществуване е чиста радост. Няма по-щастлив момент от този. Не разбираш ли? Няма изкупление за херцог Галеацо. Ала ти продължи по стъпките на майка ни и ми позволи да позная радостта от духовното единение. Насочи сестра си, Катерина, далеч от мрачния път на баща й. Ти, която мислеше, че нямаш семейство, спаси всички нас. И аз ще бъда с теб завинаги.“
	Прегръщах брат си и усещах как сърцето ми ликува, окрилено и свободно от оковите на страха и тъгата.
	— Сега мога да умра — прошепнах му. — Щастлива съм.
	Матео се отдръпна и ме погледна нежно.
	„Делото ти тепърва започва — възрази той. — Даде дума да ми се подчиняваш до края на дните си. Вече си истински маг.“
	Сведох глава и отроних:
	— Приемам смирено съдбата си.
	В същия момент вратата на тъмницата се отвори.


>>	XXXVI

	Погледнах към отворената врата и разбрах, че се намирам отново в тъмницата. Болката, оковите и вледеняващият студ се бяха върнали. Един войник и Луфо Нумай, вдигнал факла, приближаваха към мен. Несъмнено идваха да ме отведат при екзекутора.
	Стражът коленичи да свали веригите от краката ми, а Нумай зяпна шокиран при вида ми, но скоро си възвърна дар — словото и ми проговори:
	— Почитаема Деа, дойдохме да ви освободим.
	Опитах се да раздвижа устни, ала от тях се изтръгна само дрезгав шепот:
	— Защо?
	Той ме погледна с искрено състрадание.
	— Свърши се. „Равалдино“ падна.
	Изхлипах. Звукът излезе от гърлото ми като стържещо хриптене. Катерина бе мъртва.
	Дори без оковите бях твърде слаба, за да се изправя. Войникът се наведе, пъхна ръка под мишниците ми и ме повдигна. Простенах немощно. Осакатените ми глезени не бяха в състояние да носят тежест и стражът се принуди да ме изнесе на ръце от тъмницата.
	Оставиха ме върху едно легло в празна детска стая. Две прислужници измиха лицето и ръцете ми и ме облякоха в чиста рокля. Сложиха ми ръкавици и чехли и ме наметнаха с фина вълнена мантия; трета прислужница донесе горчива отвара и аз я изпих жадно. Нумай и войникът се върнаха и ме вдигнаха. Изметнатите ми рамене ме предадоха, но двамата ме довлякоха някак до ярко осветената дневна на приземния етаж.
	Вътре стоеше Чезаре Борджия, облечен в черно кадифе и скръстил неодобрително ръце. Взираше се смръщен в един по-възрастен мъж в изрядна френска униформа, който също го изпепеляваше с поглед. Беше ясно, че и двамата не признават върховенството на другия; враждебността им се усещаше осезаемо. Трима телохранители придружаваха Борджия, офицер и жена — французина.
	Жената бе Катерина — в най-красивата си рокля, прокъсана и прашна. Осъзнах, че прахолякът е от разбитите стени на „Равалдино“. Златното сърце не висеше на врата й. Изглеждаше обаче съвсем жива и невредима и следеше с интерес спора между Борджия и французина. Макар и победена, не бе сломена — слушаше с властно, уверено изражение. Въпреки болката се усмихнах, щастлива, че я виждам.
	— Простете ми, Ваша Светлост, капитан Бисе. Доведохме затворничката — прекъсна ги Нумай.
	Капитан Бисе повдигна посивелите си вежди и се обърна към мен. Беше значително по-висок от Борджия, с дълъг, гърбав нос и тънки устни.
	— Мили Боже! — възкликна ужасен той. — Нечувано варварство! Подложили сте я на мъчения! Позор! Научи ли Негово Височество крал Луи за това, ще ви осъди!
	Катерина най-сетне ме забеляза и закри уста с длан. Очите й се напълниха със сълзи.
	— Не, не — понечих да й махна с ръка да не плаче, но болката ме възпря. — Добре съм почитаема. Всичко е наред.
	Чезаре заговори с равен, но режещ тон:
	— Италианец съм и колкото и да не ви се вярва, капитане, нашите закони не са като вашите. Аз съм съюзник на краля, не съм му поданик. Не съм извършил престъпление.
	— А аз съм херцогът на Дижон и представител на крал Луи по правните въпроси — избоботи Бисе. — Мой дълг е да следя деца и жени да не бъдат вземани в плен, а да се грижат за тях и да ги изпращат невредими на безопасно място. Почитаемата Катерина няма да отиде в тъмницата. А тази клета жена… — посочи ме той.
	— Договорихме се за уважаемата Деа — прекъсна го Катерина. — Гарантирано й е безопасно оттегляне, при условие че се предам.
	— Да — кимна решително Бисе и се обърна към Чезаре. — Един от куриерите ви, Ваша Светлост, чака отвън да я ескортира. Като видях обаче какво сте й сторили, едва ли ще може да язди кон.
	— Освободете я — заповяда с отегчен глас Чезаре и махна на Нумай и войника да ме изведат. — И бездруго е луда. Нямам полза от нея.
	Едва се удържах на крака, когато месер Луфо и стражът се обърнаха към вратата. Извърнах глава да се сбогувам с Катерина, тя приближи до мен и нежно обви лицето ми с длани. Допря чело в моето и прошепна:
	— Избрах Обесения мъж.
	Очите й блестяха от сълзи, ала сияеха тържествуващо.
	— И аз — отроних.
	— Пробиха крепостната стена — продължи тихо Катерина, та Чезаре да не я чуе. — Можехме да я укрепим и да се съпротивляваме още дълго. Разбрах обаче, че Борджия те е пленил и забравих защо „Равалдино“ и Форли са толкова важни. Спомних си Кулата, която води до пълна разруха. Обесения мъж поне обещава по-щастливо бъдеще. — Тя се отдръпна, обходи ме пак с тъжен поглед и въздъхна тежко. — Толкова съжалявам, че това чудовище те е наранило.
	— Ами ако нарани вас? — попитах с внезапен ужас.
	— Мислех се за смела — прошепна тя, — защото не се страхувах да умра в битка. Сега обаче разбирам какво е смелостта — да се страхуваш, ала да не се предаваш. Твоята храброст надминава моята. Най-сетне настъпи моментът да проявя истинска смелост и да се изправя пред най-големия си страх.
	Изгубих самообладание и се разплаках. Катерина бе избрала поражението и унижението с пълното съзнание, че ще я откарат в Рим и ще я очернят публично; грозеше я дори смърт в някоя мръсна килия в подземията на „Сант’Анджело“. Тя бе избрала всичко това заради мен.
	— Не искам да те напускам — изхлипах. — Катерина, аз съм твоя сестра.
	Тя се усмихна през сълзи.
	— Чак сега ли разбра? Защо според теб Бона ти трепереше толкова? — Отново ме погледна сериозно. — Тук обаче пътищата ни се разделят.
	— Не! — прошепнах. — Няма да тръгна.
	Мисълта да я оставя на милостта на Чезаре Борджия ми се струваше непоносима.
	Тя пак се усмихна тъжно.
	— Сменихме си ролите. Не искаш да ме напуснеш, но аз ти казвам да вървиш. Хайде, Деа, тръгвай, преди да съм се разколебала. Върви и бъди щастлива, та да не съм се предала напразно.
	Извърнах лице, сякаш така щях да скрия мъката си от нея.
	— Пътищата ни ще се срещнат отново — уверих я искрено. — И нещо красиво ще се роди от жертвата ни.
	Тя кимна; по лицето й пробяга тъга и изчезна.
	— Грижи се за малкия ми Джовани — прошепна ми.
	— Няма да е задълго. Само докато майка му се върне. Целунахме се; стражът и месер Луфо ме отведоха.

	* * *

	Куриерът ни чакаше на застланата с плочи алея, нахлупил ниско качулката на мантията си, за да се предпази от ледения вятър. До неговия кон чакаше спокойна бяла кобила — предвидена за мен, преди да стане ясно, че не мога дори да стоя на крака. Легнах в набързо подготвената каруца и оставих макът да си свърши работата, втренчена в луната и звездите. Двама войници на Чезаре Борджия яздиха до нас, докато прекосихме Имола.
	Най-сетне заспах, а когато се събудих, бе светло и околовръст се простираше Тосканската равнина без нито една жива душа. Кочияшът спря конете. Опитах се да седна, не успях и зачаках той да пропълзи в каруцата и да ме прегърне.
	Отначало помислих, че макът ме мами, но намерих сили да се пресегна и да докосна лицето му. Бе Лука, моят Лука, служил отново като писар и куриер на капитана на папската армия — двамата с Катерина бяха замислили плана за спасението ми. Изглеждаше остарял, с пообветрено лице, но беше моят Лука, сякаш годините никога не са ни разделяли.
	— Сега съм дезертьор от армията на херцог Валентино. Избягах заради теб — каза ми той.
	Продължихме към Флоренция, където ни чакаха децата на Катерина и нашето бъдеще.

	* * *

	Сега, на старини, не съм сигурна дали Матео наистина се е появил пред мен в килията, или е бил видение, предизвикано от съня, опиата или болката. Няма значение обаче дали ангелът съществува, или е плод на съзнанието ми; знам само, че когато доловя нечутия му глас, той ми посочва верния път. Съжалявам ли, че не убих Чезаре Борджия? Никога, макар че хиляди станаха жертва на жестокостта му. Техните души също трябва да продължат да се борят и да намерят пътя от мрака към светлината.
	Дано всички намерим своя път.


>	Послеслов

	Когато пробили стените на „Равалдино“, Катерина Сфорца поискала закрила от френския крал; въпреки това Чезаре Борджия я изнасилил. По настояване на херцога на Дижон обаче се отнасяли към нея не като към затворничка, а като към гостенка и не я подлагали на мъчения. Принудена била да прекоси Романя с армията на Чезаре до триумфалното му завръщане в Рим.
	Там изтърпяла публично унижение и я хвърлили в тъмницата на крепостта „Сант’Анджело“, където вехнала повече от година, защото отказала законно да предаде земите си на Борджия. През май 1501-ва духът й най-сетне се пречупил и тя подписала договор, че предава Имола и Форли на Чезаре.
	През същата година се върнала във Флоренция, където посветила живота си на малкия си син Джовани деи Медичи, на когото помагала да овладее до съвършенство военното изкуство.
	Джовани, известен по-късно като Джовани деле Банде Нере, станал един от най-прочутите кондотиери (военни наемници) в Италия; смелостта му била легендарна. Оженил се за потомка на рода Салвиати; синът им, Козимо деи Медичи, бил първият велик херцог на Тоскана. Други потомци на Катерина станали крале на Франция и Испания.
	Деа и Лука са художествена измислица; освен тях всички събития и почти всички герои в книгата са исторически документирани.
