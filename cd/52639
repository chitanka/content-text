D>
	На баща ми Робърт Франсис Моран, който ми предаде любовта си към езика и книгите. Твърде рано ни напусна и не успя да видиш тази книга, но мисля, че по някакъв начин винаги си знаел за нея. Благодаря ти за това, както и за прекрасния ти живот, който ме вдъхнови в толкова много отношения.
D$


E>
	Да изричаш имената на мъртвите означава да ги възкресяваш за нов живот.
@	Египетска поговорка
E$

>
	{img:michelle_moran_nefertiti_rod_darvo.jpg|#Родословно дърво — Осемнайсета династия}
	{img:michelle_moran_nefertiti_karta.jpg|#Египет, 1351 г. пр. Хр.}


>	Пролог

	Ако се вярва на онова, което твърдят везирите, Аменхотеп е убил брат си заради египетската корона. През третия месец от ахет, сезона на разливите, престолонаследникът Тутмос лежи в покоите си в двореца Малката. Топъл вятър люлее завесите и разнася пустинните аромати на заатар*1 и мирта. С всеки полъх дългите платна се раздвижват, усукват се около колоните на двореца, метат изпъстрените със слънчеви петна плочи на пода. Вместо да препуска към победата пред бойните колесници на фараона, двайсетгодишният престолонаследник на Египет лежи, подпрял на възглавници премазания си и подпухнал десен крак. Колесницата, която му е причинила това, незабавно е била изгорена, но злото вече е било сторено. Има висока температура, губи сили. И докато богът на смъртта с глава на чакал се прокрадва към него, Аменхотеп седи на позлатен стол в другия край на стаята и дори не трепва, когато по-големият му брат изплюва виненочервена храчка, която везирите приемат като знак за наближаващата му кончина. Аменхотеп не може да гледа повече агонията на брат си, излиза от стаята и застава на терасата с изглед към Тива. Скръства ръце пред златния си нагръдник и наблюдава как селяните жънат пшеница в изпепеляващата пладнешка жега. Силуетите им се движат покрай храмовете на Амон, най-големия принос на баща му за страната. Градът е в краката му, той стои и си мисли за съобщението, с което бе повикан да се върне от Мемфис, за да бъде до брат си, и докато слънцето се спуска на запад, все по-натрапчиво го спохождат видения за онова, което сега има вероятност да се случи. _Аменхотеп Велики. Аменхотеп Строителя. Аменхотеп Великолепния_. Представя си всичко това и се обръща чак когато новата луна вече е изплувала над хоризонта, сепнат от шляпане на сандали по каменния под.
	[*1 Арабска подправка, смес от чубрица, сусам и сомак. — Б.ред.]
	— Брат ти те вика да се върнеш в спалнята.
	— Сега ли?
	— Да, сега.
	Царица Тий обръща гръб на сина си и той следва отсечените й стъпки към спалнята на Тутмос.
	Вътре са се събрали везирите на Египет. Аменхотеп обхожда стаята с поглед. Това са възрастни мъже, верни на баща му, мъже, които винаги са обичали по-големия му брат повече, отколкото него.
	— Можете да си вървите — обявява той и везирите се обръщат сепнато към царицата.
	— Можете да си вървите — повтаря тя. Ала когато възрастните мъже излизат, остро предупреждава сина си: — Не можеш да се отнасяш към мъдреците на Египет като към роби!
	— Те са роби! Роби на жреците на Амон, които владеят повече земи и злато от нас. Ако Тутмос бе доживял до коронацията си, и той щеше да се кланя на жреците, както и всички фараони след него…
	Плесницата на царица Тий отеква в стаята.
	— Няма да говориш така, докато брат ти още е жив!
	Аменхотеп рязко поема въздух и наблюдава как майка му отива и застава до Тутмос.
	Царицата милва бузата на престолонаследника. Любимият й син, онзи, който бе смел и в битките, и в живота. Приличат си толкова много, имат дори еднакви кестеняви коси и светли очи.
	— Аменхотеп е дошъл да те види — шепне тя, плитките на перуката й докосват лицето му.
	Тутмос опитва да се надигне, тя понечва да му помогне, но той й махва да си върви.
	— Остави ни. Ще говорим насаме.
	Тий се колебае.
	— Всичко е наред — уверява я Тутмос.
	Двамата престолонаследници на Египет проследяват с поглед майка си и само Анубис*1, който претегля сърцата на покойните с мярката на леката като перце истина, знае със сигурност какво се е случило, след като царицата излиза от стаята. Ала много от везирите вярват, че когато настъпи часът на страшния съд, сърцето на Аменхотеп ще се окаже по-тежко от перцето. Убедени са, че то е натежало от злодеяния и че Амит, богът крокодил, ще го погълне и ще осъди Аменхотеп на вечно забвение. Каквато и да е истината, през същата нощ престолонаследникът Тутмос умира и на неговото място се издига друг престолонаследник.
	[*1 Богът чакал, който отнася душите в царството на мъртвите и ги представя пред съда на Озирис. — Б.пр.]


>	Първа глава
>	1351 година преди Христа
>	Перет, сезонът на растежа

	Слънцето залязваше над Тива и хвърляше коси лъчи по варовиковите скали, а ние вървяхме в дълга процесия през пясъците. Отпред бяха везирите на Горен и Долен Египет, после жреците на Амон, следвани от стотици опечалени в лъкатушеща върволица, която се виеше между хълмовете. Пясъкът бързо изстиваше в сенките. Усещах зрънцата между пръстите в сандалите си и когато вятърът духна под тънката ми ленена роба, потреперих. Отстъпих встрани от колоната, за да мога да видя саркофага, теглен върху шейна от впряг волове, за да знае народът на Египет колко богат и велик е бил нашият престолонаследник. Нефертити щеше да ревнува, че е изпуснала събитието.
	„Ще й разкажа как е минало, когато се прибера, мислех си. Ако е добра с мен.“
	Гологлавите жреци вървяха зад нашето семейство, защото ние бяхме дори по-важни от представителите на боговете. Тамянът, който се разнасяше от полюшването на златните топки, ме караше да мисля за гигантски бръмбари, които изпълват със зловоние въздуха накъдето и да тръгнат. Когато погребалната процесия стигна до устието на долината, дрънченето на систрумите*1 в чест на най-великия от великите спря и скърбящите притихнаха. На всяка скала се бяха събрали семейства, за да видят принца, и сега гледаха надолу, докато върховният жрец на Амон изпълняваше Отварянето на устата, за да върне на Тутмос разума в отвъдния живот Жрецът беше по-млад от везирите на Египет, но въпреки това хора като баща ми се дръпнаха назад, отстъпвайки пред неговата сила, когато допря златен анх до устата на фигурата върху саркофага и произнесе:
	[*1 Древен египетски ударен музикален инструмент. — Б.пр.]
	— Царственият сокол отлетя в небесата. Аменхотеп Младия е възкачен на своето място.
	Между скалите проехтя дихание и аз помислих, че съм чула размаха на соколовите криле, докато престолонаследникът се освобождава от тялото си и се възнася към небето. Настана голям смут, децата се оглеждаха около краката на родителите си да видят новия принц. Аз също протегнах врат.
	— Къде е той? — прошепнах. — Къде е Аменхотеп Младия?
	— В гробницата — отвърна баща ми. Голата му глава лъщеше с матов блясък на залязващото слънце и във все по-плътните сенки лицето му изглеждаше като на ястреб.
	— Но той не иска ли хората да го видят? — попитах аз.
	— Не, сенит. — Това беше думата му за „малко момиче“. — Не и докато не му се даде онова, което бе обещано на брат му.
	Намръщих се.
	— И какво е то?
	Той стисна челюст.
	— Съвместно царуване — отвърна.
	Когато церемонията приключи, войниците се разпръснаха, за да попречат на простолюдието да ни последва в долината, и нашата малка група трябваше да продължи сама. Зад нас впрягът волове се помести и задърпа своя златен товар през пясъка. Скалите около нас настръхнаха на фона на смрачаващото се небе.
	— Ще се изкачваме — предупреди баща ми и майка ми леко пребледня.
	Двете с нея бяхме котки, уплашени от непознати места — долини, чиито спящи фараони гледаха от тайнствените си камери. Нефертити щеше да прекоси тази долина, без да спира, същински сокол в своето безстрашие, също като баща ни.
	Вървяхме в ритъм със зловещото подрънкване на систрумите и гледах как златните ми сандали отразяват гаснещата светлина. Щом изкачихме скалите, спрях да погледна надолу към земята.
	— Не спирай — предупреди ме баща ми. — Продължавай да вървиш.
	С мъка продължихме да напредваме през хълмовете, а животните пухтяха нагоре по скалите. Сега жреците минаха пред нас и носеха факли, за да осветяват пътя ни, докато вървим. После върховният жрец се поколеба и аз се зачудих дали не е изгубил посоката в тъмното.
	— Отвържете саркофага и разпрегнете воловете — заповяда той и аз видях входа на гробницата, издълбан в лицето на скалата. Докато жените си разменяха една с друга погледи, гривните им вкупом звъннаха. После видях тясната стълба, която водеше надолу в земята, и разбрах страха им.
	— Това не ми харесва — прошепна майка ми.
	Жреците освободиха воловете от техния товар и вдигнаха позлатения саркофаг на гърбовете си. После моят баща ме стисна за ръката, за да ми даде кураж, и ние последвахме своя мъртъв принц в камерата, оставихме умиращото слънце и навлязохме в пълен мрак.
	Внимавайки да не се подхлъзнем на скалите, ние се спуснахме в гладките недра на земята и се придържахме близо до жреците и техните напоени с тръстиково масло факли. Вътре в гробницата светлината хвърляше сенки по изрисуваните сцени на Тутмосовите двайсет години в Египет. На тях танцуваха жени, ловуваха богати благородници, царица Тий поднасяше на своя първороден син меден лотос и вино. Стиснах ръката на майка си за успокоение и тъй като тя не каза нищо, разбрах, че отправя безмълвни молитви към Амон.
	Тежкият въздух под нас стана по-влажен и гробницата замириса на прокопана земя. Образите се появяваха и чезнеха в светлините на факлите: изписани в жълто жени и смеещи се мъже, деца, които пускат лотосови цветове по река Нил. Но най-страховит беше богът на подземния свят със синьото лице, който държеше гегата и млатилото на Египет.
	— Озирис — прошепнах, но никой не чу.
	Продължихме да навлизаме в най-потайните камери под земята, после стигнахме в сводесто помещение и аз ахнах. Тук бяха събрани всички земни съкровища на принца: златни баркаси, златни колесници, сандали, украсени с леопардова кожа. От тази стая преминахме в най-вътрешната погребална камера, баща ми се наведе близо до мен и прошепна:
	— Помни какво ти казах.
	В празната камера фараонът и неговата царица стояха един до друг. В светлината на факлите беше невъзможно да се види друго освен фигурите им и дългия саркофаг на покойния принц. Протегнах ръце в знак на почит и леля ми тържествено кимна към мен, като си спомни лицето ми от редките посещения при нашето семейство в Ахмим. Баща ми никога не беше водил мен или Нефертити в Тива. Държеше ни далеч от двореца, от интригите и суетата на придворния живот. Сега, в трептящата светлина на гробницата, видях, че царицата не се е променила за шестте години, откакто я бях срещала за последно. Още беше дребна и бледа. Светлите й очи ме прецениха, докато протягах ръце и се запитах какво си мисли за тъмната ми кожа и моя необичайно висок ръст. Изправих се и върховният жрец на Амон отвори Книгата на мъртвите, а гласът му напевно редеше думите на умиращите простосмъртни към боговете.
	— Нека душата ми дойде при мен от там, където е. Елате за душата ми, о, Пазители на небесата. Дано душата ми види трупа, дано почива върху моето мумифицирано тяло, което никога няма да бъде унищожено или да изгние…
	Огледах камерата за Аменхотеп Младия. Той стоеше встрани от саркофага и покритите съдове, които щяха да отнесат органите на Тутмос в отвъдния живот. Беше по-висок от мен, красив, независимо от светлата си къдрава коса, и се запитах дали можем да очакваме велики неща от него, след като винаги се е смятало, че брат му ще царува. Той се обърна към една статуя на богиня Мут и аз си спомних, че докато беше жив, Тутмос обичаше котките. С него щеше да тръгне и любимата му Та-Миу, увита в свой собствен миниатюрен саркофаг от злато. Докоснах нежно майка си по ръката и тя се обърна.
	— Убиха ли я? — прошепнах и тя проследи погледа ми към малкия ковчег до принца.
	Майка ми поклати глава и щом жреците вдигнаха систрумите, отвърна:
	— Казаха, че когато принцът умрял, спряла да се храни.
	Върховният жрец започна да напява Песента на душата, жалба към Озирис и бога с глава на чакал Анубис. После внезапно затвори Книгата на мъртвите и обяви:
	— Благословията на органите.
	Царица Тий пристъпи напред. Коленичи на земята и целуна поред покритите съдове. После фараонът направи същото и видях как рязко се обръща, за да търси най-младия си син в тъмното.
	— Ела — заповяда той.
	По-младият му син не помръдна.
	— Ела! — извика той, а гласът му прозвуча сто пъти по-силно в камерата.
	Никой не дишаше. Погледнах баща си и той сурово поклати глава.
	— Защо трябва да му се покланям в знак на почит? — попита Аменхотеп. — Той щеше да предаде Египет на амоновите жреци както всеки друг цар преди него!
	Закрих устата си и за миг помислих, че Стария ще прекоси погребалната камера, за да го убие. Но Аменхотеп беше единственият му оцелял син, единственият законен наследник на египетския трон и като всеки седемнайсетгодишен престолонаследник в нашата история народът щеше да очаква да го види въздигнат като фараон. Стария щеше да бъде фараон на Горен Египет и Тива, а Аменхотеп щеше да управлява Долен Египет от Мемфис. Ако и този син умреше, линията на Стария щеше да бъде прекъсната. Царицата бързо отиде до мястото, където стоеше най-младият й син.
	— Ще благословиш органите на брат си — заповяда тя.
	— Защо?
	— Защото той е принц на Египет!
	— Аз също! — разгневен отвърна Аменхотеп.
	Очите на царица Тий се присвиха.
	— Брат ти служи на това царство, като отиде в египетската армия. Беше върховен жрец на Амон, посветен на боговете.
	Аменхотеп се разсмя.
	— Значи ти го обичаше повече, защото можеше да заколи онова, което благославяше?
	Царица Тий изсумтя.
	— Иди при баща си. Помоли го да те направи войник. Тогава ще видим какъв фараон ще станеш.
	Аменхотеп се обърна и припряно се прегърби пред фараона по средата на братовото си погребение.
	— Ще стана воин като брат си — закле се той. Краят на бялата му пелерина се свлече в прахоляка и везирите поклатиха глави. — Заедно с теб можем да издигнем Атон над Амон, — обеща той. — Можем да управляваме така, както баща ти някога предвиждаше.
	Фараонът се облегна на бастуна си, сякаш той можеше да поддържа гаснещия му живот.
	— Направих грешка, като те отгледах в Мемфис изрече той. — Трябваше да бъдеш отгледан с брат си. Тук. В Тива.
	Аменхотеп бързо се изправи и раменете му се изпънаха.
	— Имаш само мен, татко. — Той поднесе ръката си към човека, който беше покорил доста земи. — Вземи я. Може да не стана воин, но ще построя царство, което ще остане за вечни времена.
	Когато стана ясно, че фараонът няма да поеме ръката на Аменхотеп, баща ми пристъпи напред, за да спаси принца от неловкото положение.
	— Остави да погребат брат ти — предложи тихо той.
	Погледът, който Аменхотеп отправи на баща си, би смразил Анубис.

	* * *

	Чак когато се връщахме с лодки през Нил и вълните можеха да удавят гласовете ни, тогава посмяхме да проговорим.
	— Той е неуравновесен — заяви баща ми по пътя обратно към Ахмим. — От три поколения нашето семейство дава жени на египетските фараони. Но аз няма да дам никоя от дъщерите си на този човек.
	Загърнах рамене с вълненото си наметало. Той не говореше за мен. А за сестра ми Нефертити.
	— Ако ще правят Аменхотеп фараон заедно с баща му, ще е нужна главна съпруга — каза майка ми. — Това ще е или Нефертити, или Кия. А ако е Кия…
	Тя остави думите си недоизказани, но всички знаехме какво има предвид. Ако беше Кия, тогава в Египет щеше да властва везирът Панахеси. Щеше да е лесно и логично да направи дъщеря си царица: Кия вече беше омъжена за Аменхотеп и бременна от него почти в третия месец. Но ако станеше главна съпруга, нашето семейство щеше да е подчинено на Панахеси, а това беше нещо немислимо.
	Замислен, баща ми премести тежестта си върху възглавницата, а слугите гребяха на север.
	— Нефертити вече е известена, че ще бъде царска съпруга — добави майка ми. — Ти й го каза.
	— Когато Тутмос беше жив! Когато имаше стабилност и изглеждаше така, сякаш Египет ще се управлява от…
	Баща ми затвори очи.
	Гледах как луната се издигна над лодката и след известно време, когато сметнах, че е безопасно, попитах:
	— Татко, какво е Атон?
	Той отвори очи.
	— Слънцето — отвърна, вперил поглед в майка ми. Те си разменяха мисли, но не и думи.
	— Но Амон Ра е бог на слънцето.
	— А Атон е самото слънце — каза той.
	Не разбирах.
	— Но защо Аменхотеп ще иска да строи храмове на слънчев бог, за който никой не е чувал?
	— Защото ако строи храмове на Атон, няма да има нужда от жреците на Амон.
	Бях шокирана.
	— Иска да се отърве от тях?
	— Да — кимна баща ми. — И да върви срещу всички закони на Маат.
	Дъхът ми секна. Никой не тръгваше срещу богинята на истината.
	— Но защо?
	— Защото престолонаследникът е слаб — обясни баща ми. — Защото е слаб и повърхностен и ти трябва да се научиш да разпознаваш мъжете, които се боят от хората с власт, Мутноджмет.
	Майка ми напрегнато го погледна. Това, което баща ми току-що беше казал, беше предателство, но нямаше кой да го чуе през плисъка на веслата.

	* * *

	Нефертити ни чакаше. Възстановяваше се от треска, но въпреки това седеше в градината, облегната до лотосовия басейн, а лунната светлина осветяваше тънките й ръце. Изправи се още щом ни видя и аз се почувствах някак победоносно, че съм видяла погребението на принца, а тя е била твърде болна, за да дойде. Но вината отнесе това чувство, когато видях копнежа, изписан на лицето й.
	— Е, как беше?
	Бях си наумила да измъкне информацията от мен трудно, но не бях толкова жестока, колкото можеше да е тя.
	— Направо величествено — избликнаха думите ми. — А саркофагът…
	— Какво правиш извън леглото? — смъмри я майка ми. Тя не беше майка на Нефертити. А само моя. Майката на Нефертити умряла, когато тя била на две години; била принцеса от Митани и първата жена на баща ми. Тя дала на Нефертити това име, което значеше „Красавицата е пристигнала“. И макар че бяхме близки роднини, не можеше да се сравняваме: Нефертити беше дребна и с бронзова кожа, с черна коса, тъмни очи и скули, които се събираха в дланта на ръката ти, докато аз съм смугла, с тясно лице, което никога няма да се открои в тълпата. При раждането ми моята майка не ме нарекла заради красотата ми. Нарекла ме Мутноджмет, което значи „Сладкото дете на богинята Мут“.
	— Нефертити трябва да е в леглото — каза баща ми. — Не се чувства добре. — И макар че трябваше да мъмри сестра ми, той говореше на мен.
	— Ще се оправя — обеща Нефертити. — Виждаш ли, вече съм по-добре. — Тя му се усмихна и аз се обърнах да видя как реагира баща ми. Както винаги, погледът му към нея беше благ.
	— Въпреки това — намеси се майка ми — ти имаше температура заради треската и ще се върнеш в леглото.
	Оставихме се да ни подкарат вътре и когато легнахме на своите тръстикови постелки, Нефертити се завъртя и луната рязко очерта профила й.
	— Е, и как мина?
	— Беше страшно — признах. — Гробницата беше огромна. И тъмна.
	— А хората? Колко хора имаше там?
	— О, стотици. Може би дори хиляди.
	Тя въздъхна. Беше пропуснала шанс да я видят.
	— А новият престолонаследник?
	Поколебах се.
	— Той…
	Тя седна на рогозката си и ми кимна да продължавам.
	— Той е странен — прошепнах.
	Очите на Нефертити проблеснаха на лунната светлина.
	— Какво имаш предвид?
	— Обсебен е от Атон.
	— От какво?
	— От образа на слънцето — обясних. — Как можеш да почиташ образ на слънцето, а не Амон Ра, който го контролира?
	Тя се умълча.
	— Това ли е?
	— Освен това е висок.
	— Е, не може да е кой знае колко по-висок от теб.
	Пренебрегнах критиката й.
	— Много по-висок е. С две глави над татко.
	Тя обви с ръце коленете си и прошепна:
	— Тогава трябва да е интересно.
	Намръщих се.
	— Какво?
	Тя не обясни.
	— Какво тогава трябва да е интересно? — повторих.
	— Бракът — безгрижно каза тя, като пак легна и придърпа ленената завивка върху гърдите си. — След като коронацията е толкова близо, Аменхотеп ще трябва да избере главна съпруга и защо това да не съм аз?
	Защо да не е тя? Тя беше красива, образована, дъщеря на принцеса от Митани. Усетих режеща болка от ревност, но и страх. Никога не бях живяла без Нефертити.
	— Разбира се, ти ще дойдеш с мен — каза тя с прозявка. — Докато пораснеш достатъчно, за да се омъжиш, ти ще си моята главна дама.
	— Майка няма да ми позволи да дойда в двореца сама.
	— Няма да си сама. И тя ще дойде.
	— В двореца! — възкликнах аз.
	— Мутни, когато си главна съпруга, семейството ти идва с теб. Баща ни е най-великият везир в страната. Леля ни е царица. Кой ще посмее да откаже?
	Посред нощ дълга сянка се проточи пред нашата стая, после влезе слугиня и надвеси маслена лампа над главата на Нефертити. Събудих се от ярката светлина и видях лицето на сестра си на златистите отблясъци — съвършено дори в съня й.
	— Господарке — повика я нашата прислужница, но Нефертити не помръдна. — Господарке? — извика по-силно тя. Погледна ме и аз разтърсих Нефертити да се събуди. — Господарке, везирът Ай иска да говори с теб.
	Бързо седнах в леглото.
	— Случило ли се е нещо?
	Но Нефертити и дума не каза. Облече робата си, откачи маслена лампа от стената и закри трептящото пламъче с ръка.
	— Какво става? — попитах, но тя не отговори.

	* * *

	Вратата тихо се затвори след нея. Аз зачаках сестра ми да се върне и когато тя дойде, луната вече беше високо в небето.
	— Къде беше? — надигнах се аз от рогозката ми.
	— Татко поиска да говори с мен.
	— Сама? — попитах аз. — И през нощта?
	— По кое друго време всички любопитни слуги са заспали?
	В този момент веднага разбрах.
	— Той не иска да се омъжиш за Аменхотеп — казах аз.
	Нефертити сви рамене, правейки се на срамежлива.
	— Не се боя от Кия.
	— Той е загрижен за везир Панахеси.
	— Искам да съм първата съпруга, Мутноджмет. Искам да бъда царица на Египет, както баба е била царица на Митани.
	Тя седна на рогозката си и двете замълчахме, осветявани единствено от пламъка на свещта, която тя донесе.
	— И какво каза татко?
	Тя пак сви рамене.
	— Каза ли ти какво се е случило в гробниците?
	— Той отказал да целуне делвите — отвърна тя презрително. — Какво значение има това, ако накрая седна на трона на Хор? Аменхотеп ще стане фараон на Египет — добави тя, като че ли това решаваше въпроса. — И татко вече каза „да“.
	— Той каза „да“? — Аз отхвърлих настрани ленената завивка. — Не е възможно да е казал „да“ Той каза, че принцът е нестабилен. Кълнеше се, че никога няма да даде дъщеря си на този мъж!
	— И си промени решението. — На мъждукащата светлина на свещта видях как тя легна и дръпна завивките нагоре. — Ще ми намериш ли малко сок в кухнята? — попита тя.
	— Нощ е — рязко отвърнах аз с неодобрителен тон.
	— Но аз съм болна — напомни тя. — Имам температура.
	Аз се поколебах.
	— Моля те, Мутни. Моля те.
	Отидох, но само защото тя имаше температура.

	* * *

	На следващата утрин учителите приключиха рано с уроците. На Нефертити изобщо не й личеше, че е болна.
	— Но не трябва да я преуморяваме — каза татко.
	Мама не беше съгласна.
	— Това са всичките уроци, които тя ще получи, щом ще се омъжва скоро. Трябва да научи каквото може.
	Мама, която не е била отгледана сред благородници както първата съпруга на баща ми, разбираше колко е важно образованието, защото на младини, бидейки дъщеря на обикновен селски свещеник, тя е трябвало да се бори за своето. Но татко вдигна ръка.
	— Какво още има да научи? Тя се справя отлично по езиците, а в писането е по-добра дори и от дворцовите писари.
	— Не познава лечебните растения като Мутни — изтъкна мама.
	Аз повдигнах брадичка, но татко само рече:
	— Това е дарбата на Мутноджмет. Нефертити притежава други умения.
	Всички погледнахме сестра ми, която беше център на вниманието в късата си бяла рокля, докато стъпалата й се поклащаха в лотосовото езеро. Ранофер, синът на един местен лекар, й беше донесъл цветя — букет от бели лилии, вързани с връв. От него се очакваше да ми е учител и да ме въвежда в тайните на медицината и на билките, но през повечето време той просто зяпаше сестра ми.
	— Нефертити очарова хората — каза татко одобрително, — а що се отнася до хората, които не са пленени от чара й, тя лесно може да ги заблуди. За какво са й медицината и билките, при положение че иска да стане водач на народа?
	Мама сбърчи вежди.
	— Ако царицата даде одобрението си.
	— Царицата ми е сестра — простичко отвърна татко. — Тя ще се съгласи Нефертити да е първа съпруга.
	Но аз забелязах угрижеността в очите му. Коронован принц, осквернил гробницата на брат си, мъж, който не можеше да контролира собствените си емоции? Що за фараон щеше да е той? Що за съпруг?
	Стояхме и гледахме Нефертити, докато накрая тя забеляза, че и тримата я наблюдаваме. Тя ме повика с пръст. Аз се приближих до езерото, където тя и учителят ми се смееха.
	— Добро утро, Мутноджмет — Ранофер ми се усмихна и за миг забравих какво исках да му кажа.
	— Днес изпробвах алоето — промълвих аз най-после. — Излекува изгарянията на един от слугите.
	— Наистина ли? — Ранофер седна. — Какво друго?
	— Смесих го с лавандула и отокът беше по-малък.
	Той ми се усмихна още по-широко.
	— Вие надминавате даже моите уроци, господарке.
	Аз се ухилих, горда от изобретателността ми.
	— После искам да опитам…
	— Ще поговорим ли за нещо интересно? — Нефертити въздъхна и се изтегна назад на слънцето. — Кажи ми за какво говореше татко току-що?
	— Току-що? — Аз бях много лош лъжец.
	— Да. Докато стояхте там и ме шпионирахте.
	Аз се изчервих.
	— Говореше за бъдещето ти.
	Тя седна. Краищата на черната й коса докосваха леко брадичката й.
	— И?
	Аз замълчах, чудейки се дали трябва да й кажа останалото. Тя чакаше.
	— И че царицата може да дойде — отговорих аз най-накрая.
	Усмивката на Ранофер моментално изчезна.
	— Но ако тя дойде — той повиши глас, — вие ще напуснете Ахмим.
	Нефертити ме изгледа намръщено над главата на Ранофер.
	— Не се притеснявай — обеща тя безгрижно. — Нищо няма да излезе от това.
	За момент двамата се изгледаха, след това Ранофер я хвана за ръка и двамата се изправиха.
	— Къде отивате? — извиках аз, но Нефертити не отговори и затова се провикнах след учителя ми: — А урокът ни?
	— По-късно. — Той се ухили, но очите му виждаха единствено сестра ми.

	* * *

	Пристигна вест, че царицата ще посети вилата ни в Ахмим. Точно за това се молеше тайно Нефертити в семейното ни светилище — тя слагаше в краката на Амон купи, пълни с най-хубавото ни сладко вино, и му обещаваше всевъзможни налудничави неща, стига той да изпрати царицата в града ни. Сега, когато Амон, изглежда, беше отвърнал на молбите й, Нефертити се държеше непоносимо предвид обзелата я възбуда. Докато сестра ми се кипреше, мама тичаше из къщата и подвикваше както на робите, така и на слугите.
	— Мутни, провери дали кърпите са чисти. Нефертити, купите, моля те. Провери дали слугите са ги измили. Всичките.
	Слугите избърсаха праха от окачените пана на стените, а мама подреди най-хубавите ни инкрустирани столове в тронната зала — първата стая, в която щеше да влезе царицата. Царица Тий беше сестра на баща ми — сурова жена, на която никак нямаше да й се хареса немарливо водено домакинство. Плочките в кухнята бяха излъскани до блясък, въпреки че царицата изобщо нямаше да се приближи към тях, а лотосовият басейн беше напълнен с оранжеви рибки. Дори Нефертити свърши това-онова, прегледа купите, и то без да се преструва. След шест дни Аменхотеп Младши щеше да бъде коронясан в Карнак и щеше да управлява заедно с баща си. Дори аз знаех какво означаваше тази визита. Царицата не беше изминавала пътя до Ахмим повече от шест години. Единствената причина да направи посещение сега беше брак.
	— Мутни, отиди и помогни на сестра си да се облече — каза мама.
	В стаята ни Нефертити застана пред огледалото. Тя дръпна черната коса от лицето си, представяйки си се с короната на Египет.
	— Това е — прошепна тя. — Аз ще съм най-великата царица, която Египет е имал някога.
	Аз се изсмях.
	— Никоя царица няма да е по-велика от леля ни.
	Тя се извърна.
	— Хатшепсут е била. Освен това леля не носи короната пшент*1.
	[*1 Пшент се нарича Двойната корона в Древен Египет, която представлява комбинация между Червената корона на Долен Египет и Бялата корона на Горен Египет и символизира могъществото и властта на фараоните над целия Египет. — Б.пр.]
	— Само фараонът може да я носи.
	— Тогава какво получава тя, докато командва армията и се среща с чуждите водачи? Нищо. Съпругът й е този, който жъне славата. Когато аз стана царица, моето име ще остане да живее във вечността.
	Когато Нефертити се държеше по този начин, беше най-разумно да не споря с нея. Разбърках праха за почерняне на клепачите, след което й го подадох в едно бурканче и я гледах, докато го нанася. Тя очерта очите си и потъмни веждите си. Боята я правеше да изглежда по-възрастна от петнадесетте й години.
	— Наистина ли мислиш, че ще станеш първата съпруга? — попитах аз.
	— Леля кого ще предпочете да роди наследник? Жена без благородническа титла — тя сбръчка нос — или собствената си племенница?
	Аз бях без благородническа титла, но в случая тя не демонстрираше пренебрежение към мен. Дъщерята на Панахеси, Кия, беше дете на благородничка, а Нефертити — внучка на царица.
	— Можеш ли да ми намериш ленената рокля и златния колан? — попита тя.
	Аз присвих очи.
	— Това, че ще се омъжваш, не ме прави твоя робиня.
	Тя се усмихна широко.
	— Моля те, Мутни. Знаеш, че няма да се справя без теб. — Тя ме наблюдаваше в огледалото, докато аз тършувах из раклата й, търсейки роклята, която тя носеше само на празници. Издърпах златния й колан и тя запротестира:
	— Онзи с оникса, а не с тюркоаза.
	— Нямаш ли си слуги за тази цел? — настоях аз.
	Тя не ми обърна внимание и протегна ръка да вземе колана. Лично аз харесвах тюркоаза повече. На вратата се почука и слугинята на мама се появи със светнало лице от вълнение.
	— Майка ви каза да побързате! — извика момичето. Видели са кервана.
	Нефертити ме изгледа.
	— Помисли, Мутни. Ще бъдеш сестра на царицата на Египет!
	— Ако тя те хареса — отвърнах аз равнодушно.
	— Разбира се, че ще ме хареса. — Тя изгледа в огледалото собственото си отражение, малките си красиви рамене и гъстата си черна коса. Аз ще съм очарователна и сладка. И само помисли колко неща ще можем да правим, когато се преместим в двореца!
	— Ние и тук правим много неща — възразих аз. — Какво му е лошото на Ахмим?
	Тя взе четката и оправи косата си.
	— Не искаш ли да видиш Карнак и Мемфис и да бъдеш част от двореца?
	— Татко е част от двореца. Той казва, че го отегчава. Там се говори прекалено много за политика.
	— Е, това е татко. Той ходи в двореца всеки ден. А какво правим ние тук? — оплака се тя. — Нищо, освен да чакаме някой принц да умре, за да можем да излезем и да видим света.
	Аз си поех въздух.
	— Нефертити!
	Тя се разсмя весело. След това на прага се появи мама, цялата задъхана. Тя си беше сложила красиви бижута и тежки нови гривни, които виждах за пръв път.
	— Готови ли сте?
	Нефертити се изправи. Роклята й беше фина и аз почувствах прилив на искрена завист заради начина, по който материята обгръщаше бедрата й и подчертаваше тънката й талия.
	— Чакай. — Мама вдигна ръка във въздуха. — Трябва да имаме огърлица. Мутни, отиди и донеси златното колие.
	Аз зяпнах.
	— Твоето колие?
	— Разбира се. А сега побързай! Пазачът ще те пусне в съкровищницата.
	Бях шокирана, че мама щеше да позволи на Нефертити да носи колието, което татко й беше подарил на сватбения им ден. В такъв случай бях подценила колко е важно посещението на леля за нея. За всички нас. Бързо отидох до съкровищницата в задната част на къщата и стражът, усмихнат, вдигна поглед към мен. Бях с една глава по-висока от него. Изчервих се.
	— Мама иска колието за сестра ми.
	— Златното колие?
	— Какво друго колие има тук?
	Той изопна глава назад.
	— Добре. Сигурно е за нещо много важно. Чух, че царицата пристига днес.
	Аз сложих ръце на хълбоците, за да разбере, че чакам.
	— Добре, добре. — Той слезе в подземната зала и след малко се появи със съкровището на майка ми, което щеше да е мое някой ден.
	— Значи сестра ви сигурно се омъжва — каза той.
	Аз протегнах ръка.
	— Колието.
	— Ще стане чудесна царица.
	— Всички казват така.
	Той се усмихна, сякаш знаеше какво мисля по въпроса. Любопитно старо магаре. След това ми подаде колието и аз го грабнах. Изтичах обратно до стаята ми и подадох тежкото бижу като награда. Нефертити погледна мама.
	— Сигурна ли си? — Тя погледна златото и блясъкът му се отрази в очите й.
	Мама кимна. Тя го закопча около врата на сестра ми, а после и двете се отдръпнахме малко назад. Златото започваше от гърлото на сестра ми във вид на лотос и се спускаше между гърдите й под формата на капчици с различна големина. Радвах се, че тя беше с две години по-голяма от мен. Ако аз трябваше да се омъжа първа, никой мъж не би ме избрал пред нея.
	— Сега сме готови — каза мама, след което ни поведе към залата за аудиенции, където царицата вече чакаше. Чухме я как разговаря с татко с нисък, дрезгав и властнически глас.
	— Елате, когато ви повикат — бързо каза мама. — На масата има дарове от съкровищницата ни. Донесете ги, когато влезете. По-големия да го носи Нефертити.
	После тя изчезна вътре, а ние стояхме в покрития с плочки коридор и чакахме да ни извикат.
	Нефертити крачеше напред-назад.
	— Защо не би ме избрала да се омъжа за сина й? Аз съм дете на брат й и татко заема най-високия пост в страната.
	— Разбира се, че ще те избере.
	— Но за първа съпруга? Аз няма да съм нищо по-нисшестоящо, Мутни. Няма да съм второстепенна съпруга, захвърлена в дворец, който фараонът посещава веднъж на всеки два сезона. По-скоро бих се омъжила за син на везир.
	— Тя ще те иска.
	— Разбира се, наистина всичко зависи от Аменхотеп. — Тя спря на място и осъзна, че си говори сама. — Той е този, който ще избере накрая. Той е този, който трябва да получи син от мен, а не тя.
	Аз потръпнах от грубия й език.
	— Но аз никога няма да го видя, ако не очаровам майка му.
	— Ще се справиш добре.
	Тя вдигна поглед към мен, сякаш за пръв път забелязваше, че съм там.
	— Наистина ли?
	— Да. — Аз седнах в абаносовия стол на баща ми и извиках една от домашните котки при мен. — А откъде знаеш, че ще го заобичаш? — попитах аз.
	Нефертити ме изгледа пронизително.
	— Защото той ще стане фараон на Египет — отвърна тя. — А аз съм отегчена от Ахмим.
	Замислих се за Ранофер с красивата му усмивка и се зачудих дали тя е отегчена и от него. След това слугинята на мама излезе през вратите на тронната зала и котката изчезна.
	— Да влизаме ли? — нетърпеливо попита Нефертити.
	— Да, господарке.
	Нефертити ме погледна. Бузите й пламтяха.
	— Върви след мен, Мутни. Тя трябва да види първо мен и да се влюби.
	Влязохме в залата за аудиенции с даровете от съкровищницата ни и стаята ми се стори по-голяма, отколкото си я спомнях. Нарисуваните мочурища на стената и сините плочки на пода изглеждаха по-ярки. Слугите се бяха справили добре и дори бяха почистили петното върху паното над главата на мама. Царицата изглеждаше като в гробниците. Строго лице, обградено от голяма нубийска перука. Ако Нефертити станеше някога царица, и тя щеше да носи такава перука. Приближихме се до подиума, където царицата седеше върху голямата, пълна с пух възглавница на стола с най-широките подлакътници в къщата ни. В скута й имаше черна котка и тя беше поставила ръка върху нея. Нашийникът на животното беше в небесносиньо и златно.
	Вестителят на царицата пристъпи напред и замахна с ръка.
	— Ваше величество, племенницата ви Нефертити.
	Сестра ми подаде дара си и един слуга пое подарената купа. Леля докосна едно празно място от лявата си страна, давайки знак, че Нефертити трябва да седне до нея. Докато сестра ми се качваше на подиума, очите на леля не слизаха от лицето й. Нефертити беше толкова красива, че дори цариците не откъсваха поглед.
	— Ваше величество, племенницата ви Мутноджмет.
	Аз пристъпих напред и леля замига изненадано. Тя погледна тюркоазената кутия, която й подадох, и се усмихна — признание, че в присъствието на Нефертити е забравила за мен.
	— Пораснала си висока — отбеляза тя.
	— Да, но не толкова грациозна като Нефертити, Ваше величество.
	Мама кимна одобрително. Аз обърнах разговора към причината, довела царицата в Ахмим, и всички погледнахме сестра ми, която се опитваше да не се изчерви.
	— Тя е много красива, Ай. Повече от теб и от майка й, струва ми се.
	Татко се разсмя.
	— И талантлива. Може да пее и да танцува.
	— А умна ли е?
	— Разбира се. И има сила. — Той понижи глас многозначително. — Ще може да направлява страстите му и да го контролира.
	Леля пак погледна Нефертити и се зачуди дали това е вярно.
	— Но тя трябва да е първата съпруга, ако се омъжи за него — добави той. — Тогава ще може да отвлече интересите му от Атон и да ги насочи обратно към Амон и към по-безопасната политика.
	Царицата се обърна направо към сестра ми.
	Какво ще кажеш за всичко това? — попита тя.
	— Ще направя каквото се изисква от мен, Ваше величество. Ще забавлявам принца и ще го даря с деца. И ще съм вярна слугиня на Амон. — Очите й срещнаха моите и аз сведох глава, за да скрия усмивката си.
	— На Амон — повтори царицата замислено. — Само ако синът ми имаше толкова разум.
	— От двете ми деца тя е с по-силна воля — обади се баща ми. — Ако някой може да му повлияе, това е тя.
	— А Кия е слаба — призна царицата. — Тя не може да свърши това. Той искаше да я направи първа съпруга, но аз няма да позволя.
	Татко обеща:
	— След като види Нефертити, той ще забрави Кия.
	— Бащата на Кия е везир — предупредително каза леля. — Няма да е доволен, че съм избрала твоята дъщеря пред неговата.
	Татко сви рамене.
	— Очаква се. Ние сме семейство.
	След моментно колебание царицата се изправи.
	— Значи въпросът е решен.
	Аз чух как Нефертити си пое дъх с облекчение. Всичко свърши толкова бързо, колкото и започна. Царицата — с дребна, но решителна фигура — слезе от подиума и котката я последва на златната каишка.
	— Надявам се, че тя ще удържи на обещанието си, Ай. Заложено е бъдещето на Египет — мрачно предупреди тя.


>	Втора глава
>	ТИВА
>	Деветнайсети фармути*1
	[*1 Четвъртият месец от перет, сезонът на растежа. — Б.пр.]

	Корабът ни беше готов да вдигне платна към Тива три дни след посещението на леля ми в Ахмим. Когато слънцето се показа между храмовете на изток от нашия град, аз стоях в своята малка градина. Откъснах листенце мирта, поднесох го към носа си и затворих очи. Ахмим щеше да ми липсва толкова много!
	— Каква е тази тъжна физиономия? — чух зад гърба си гласа на Нефертити. — В Малката ще имаш много градини.
	— Откъде знаеш? — Вперих поглед в моите билки и цветя, отгледани с толкова нежни грижи. Метличина, мандрагора, макове, наровото дърво, което бяхме засадили заедно с Ранофер.
	— Ти ще бъдеш сестрата на първата съпруга на фараона. Ако няма градини, аз ще наредя да направят! — Разсмях се, Нефертити също. Тя взе ръката ми в своята. — И кой знае? Може да ти издигна цял храм, да те направя богиня на градините.
	— Нефертити, не говори такива неща.
	— След три дни ще се омъжа за бог, което означава, че ще стана богиня, а ти ще си сестра на богиня. Ще бъдеш богиня по роднинска линия — дръзко се пошегува тя.
	Семейството ни бе твърде близко до фараоните на Египет, за да вярваме в тяхната божественост, както се втълпяваше на обикновените хора, за да не оспорват властта им. Баща ми ни обясни това една вечер и аз се изплаших да не каже, че и Амон Ра е измислица, ала той спря дотам. Има неща, в които вярваме за удобство, и неща, които са твърде свети, за да говорим против тях.
	Въпреки обещанията на Нефертити ми беше тъжно да се разделя със своята градинка. Взех със себе си толкова растения, колкото беше възможно, като ги сложих в малки саксии, и заръчах на слугите да се грижат вместо мен за останалите. Те обещаха, но се съмнявах, че действително ще отделят внимание на жожобата и ще поливат достатъчно мандрагората.
	Пътуването от град Ахмим до Тива не е дълго. Корабът ни се провря през тръстиките и папурите и започна да пори калните води на Нил на юг към града на фараоните. Застанал на носа, татко се усмихна на сестра ми и тя му отвърна с усмивка от мястото си под сенника. После той ме повика с пръст и каза:
	— На слънцето очите ти стават котешки. Зелени като смарагди.
	— Също като мамините — отвърнах.
	— Да — съгласи се той. Ала не бе ме повикал, за да говорим за очите ми. — Мутноджмет, през следващите дни сестра ти ще има нужда от теб. Времената са опасни. Когато нов фараон сяда на трона, винаги има несигурност, особено пък сега. Ти ще станеш първа придворна дама на сестра си, но трябва много да внимаваш какво вършиш и какво говориш. Знам, че си честна. — Той се усмихна. — Това понякога дори се превръща в твой недостатък. Дворът не е място за честност. Трябва да слухтиш около Аменхотеп. — Погледът му се зарея над водите. Напечените от слънцето рибарски мрежи висяха неподвижно. По това време на деня всяка работа бе прекратена. — Трябва също да обуздаваш и Нефертити.
	Погледнах го изненадано.
	— Как?
	— Като й даваш съвети. Ти си търпелива и намираш подход към хората.
	Изчервих се. Никога досега не беше казвал това за мен.
	— Нефертити е избухлива. И се боя, че… — Баща ми поклати глава, но не сподели от какво се боеше.
	— Каза на леля Тий, че Нефертити може да контролира престолонаследника. Защо е нужно някой да контролира престолонаследника?
	— Защото и той е избухлив. И амбициозен.
	— Не е ли хубаво да си амбициозен?
	— Не и така. — Той сложи ръката си върху моята. — Сама ще видиш. Само дръж очите си отворени и сетивата си будни, котенце. Ако има някакви неприятности, ела първо при мен. — Баща ми разбра в каква посока се насочват мислите ми и се усмихна. — Не се тревожи. Няма да е толкова страшно. В крайна сметка това е малка цена за короната на Египет. — И посочи с очи към брега. — Почти пристигнахме.
	Погледнах напред. Сега, когато наближавахме града, корабите ставаха повече: дълги, с триъгълни платна като нашите. Жени притичваха до бордовете да видят кои сме. Развяващите се от мачтите ни златни флагове показваха, че корабът принадлежи на главния везир и всички навярно се досещаха, че с него пристига бъдещата царица на Египет. Нефертити се беше скрила в каютата и сега се появи в нова премяна. На врата й висеше и сияеше на слънцето великолепната огърлица, която й беше оставила леля. Тя приближи и застана до мен на носа, та водните пръски да разхлаждат кожата й.
	— Велики Озирис! — възкликнах аз. — Погледни!
	На брега имаше петдесет войници и поне двеста слуги, които очакваха пристигането ни.
	Пръв слезе татко, следван от майка, после Нефертити и аз. Така се подреждахме по важност в нашето семейство. Чудех се как ли ще се промени тази йерархия след коронацията на сестра ми.
	— Погледни носилките! — възкликнах.
	Те бяха целите в злато и лазурит, а прътовете за носене бяха от слонова кост.
	— Трябва да са на царя. — Нефертити бе впечатлена.
	Качиха ни в тях, всеки в отделна носилка със завеси, които аз леко разтворих, за да зърна още веднъж искрящата под следобедното слънце Тива. Чудех се как Нефертити издържа да седи спокойно, след като никога досега не бе идвала в този прекрасен град. Ала тя очевидно успяваше да сдържи любопитството си; през цялото време, докато ни носеха през града, в който баща ни никога не ни бе водил, виждах гордо изправената й сянка точно в средата на носилката. Преминавахме покрай къщите от пясъчник и стотиците зяпачи в тях, придружавани от музиката на дузина флейтисти. Искаше ми се да бях в една и съща носилка с майка, за да споделям радостта й, докато акробати и музиканти забавляваха трупащото се множество. Минахме покрай храма на Аменхотеп Великолепни и двете огромни статуи, изобразяващи го като бог. Сетне на хоризонта насред пустинята блесна езеро. Едва не се катурнах от носилката, толкова силно бе желанието ми да го видя. Беше изкуствено езеро, изкопано във формата на полумесец, което обгръщаше двореца. Там, където трябваше да има пясъци и палми, по водата се плъзгаха лодки с малки платна и аз си спомних как баща ми каза веднъж, че Аменхотеп Великолепни е направил езеро в израз на любовта си към царица Тий и че то не прилича на никое друго езеро в Египет. Блестеше на слънцето като течен лазурит и сребро.
	Когато наближихме портите на двореца, тълпите се отдръпнаха.
	Отпуснах се на възглавниците и побързах да пусна завесите. Не исках да изглеждам като селянче, което никога не е излизало от Ахмим. Ала дори иззад спуснатите завеси разбрах, когато навлязохме в пределите на двореца. Пътят продължи под сянката на дървета, а отстрани се различаваха очертанията на параклиси и вили на държавни служители, на царска работилница и ниски къщурки за прислугата. Носачите ни се изкачиха по някакво стълбище, оставиха ни и когато разтворихме завесите, пред нас се простираше цялата Тива: езерото с форма на полумесец, кирпичените къщи, пазарите, обработваемите земи и зад всичко това — Нил.
	Баща ми изтупа туниката си и обяви на слугите своите намерения:
	— Желаем да бъдем отведени в покоите си и нещата ни да бъдат разопаковани. Когато се изкъпем и преоблечем, ще се срещнем с фараона.
	Слугите се поклониха дълбоко в знак на почит и забелязах, че майка бе поразена от голямата власт, с която разполага съпругът й в Тива. В Ахмим той беше просто нашият баща, човекът, който обича да чете край езерцата с лотосите и посещава храма на Амон, за да наблюдава как слънцето поляга над полята. Но в двореца той беше везирът Ай, един от най-уважаваните мъже в царството.
	Появи се слуга със сресан настрани младежки перчем, строен, със златна украса по туниката. Само слугите на фараона носеха злато по дрехите си.
	— Ще ви отведа в покоите ви — каза той и веднага тръгна. — Уважаемият везир Ай и съпругата му ще бъдат настанени в двора вляво от фараона. Вдясно е престолонаследникът, а до него ще се разположат благородните Нефертити и Мутноджмет.
	Зад нас слугите се втурнаха да вдигнат десетките ни сандъци. Дворецът бе построен във формата на анх*1, в центъра на който бе фараонът. Разположените наоколо жилища на везирите излизаха в отделни дворове и докато преминавахме покрай отворените карета, жени и деца спираха да проследят процесията ни с погледи. „Отсега нататък и нашият живот ще изглежда така — помислих си аз. — Свят на взаимно наблюдение.“
	[*1 Фигура, напомняща кръст, с халка на мястото на горната част, наричана още „ключ на живота“ и използвана в древен Египет като свещен знак, символизиращ живота. — Б.пр.]
	Водачът ни прекоси няколко двора, покрити с ярки плочки и рисунки на папирусови ниви, после влязохме в някакво помещение и всички спряха.
	— Жилището на везир Ай — обяви церемониално водачът и отвори вратите. От всяка ниша надничаха гранитни статуи. Стаята тънеше в разкош и светлина, виждаха се папурени кошници и дървени маси с гравирани крака от слонова кост.
	— Заведи дъщерите ми в тяхното жилище — нареди баща ми, — после ги придружи до голямата зала навреме за вечерята.
	— Мутни, тази вечер се облечи както трябва — предупреди ме майка и ме прегърна пред слугите. — Нефертити, престолонаследникът ще е там.
	— С Кия ли? — попита тя.
	— Да — отвърна баща ми. — Погрижили сме се в стаята ти да бъдат оставени бижута и дрехи. Разполагаш с времето до мръкване. Мутни ще ти помогне във всичко, каквото трябва. — Баща ми погледна към мен и аз кимнах. — Разпоредил съм се също да ви бъдат изпратени лични прислужници. Това са най-опитните жени в двореца.
	— В какво? — попитах аз като пълен невежа.
	В Ахмим никога не бяхме имали лични прислужници. Нефертити се изчерви сконфузено. Баща ми отвърна:
	— В разкрасяването.

	* * *

	В спалнята ни имаше истинско легло. Не рогозка от камъш или сламеник, на каквито спяхме у дома във вилата, а покрита с балдахин голяма платформа от гравирана слонова кост, която щяхме да делим с Нефертити. В покрития с плочки под беше вграден мангал за по-студените нощи, когато ще пийваме затоплена бира и ще се гушим в дебели одеяла край огъня. В отделна стая, използвана само за преобличане, имаше тоалетна от варовик. Вдигнах капака й и Нефертити ме погледна ужасено през рамо. Водачът ме наблюдаваше с усмивка. Отдолу имаше керамичен съд, пълен с розмаринова вода. Никога повече нямаше да сме принудени да използваме тоалетен стол и леген. Това бе стая, достойна за първата съпруга на царя на Египет. Водачът ни се намеси, за да обясни, че аз ще спя заедно с Нефертити, докато тя се омъжи, след което, ако желае, ще може да разполага със самостоятелно легло.
	Навсякъде имаше символи на растежа и на безкрайния живот. Цветята в дърворезбата на колоните бяха боядисани в различни нюанси на синьото, зеленото, жълтото и червеното. По стените летяха бели чапли и ибиси, изрисувани от умел художник. Живот бликаше дори от мозайката на пода, изобразяваща езеро с лотоси, която ни внушаваше чувството, че вървим по вода като боговете, толкова беше реалистична. Водачът ни изчезна някъде и Нефертити извика:
	— Ела, виж това! — Докосна повърхността на сребърно огледало, по-голямо от двете ни заедно, и аз вперих поглед в отраженията ни. Дребната, ефирна Нефертити и аз. Тя се усмихна на огледалния си образ и прошепна: — Ето, така ще изглеждаме във вечността. Млади и красиви.
	„Е, във всеки случай млади“, помислих си.
	— Тази вечер трябва да бъда прекрасна — каза Нефертити и бързо обърна гръб на огледалото. — Трябва да засенча Кия във всяко отношение. Първа съпруга е само титла, Мутноджмет. Аменхотеп може да ме захвърли в някой харем, ако не успея да го очаровам.
	— Баща ни никога няма да допусне това — възразих аз. — Ти винаги ще имаш своя стая в двореца.
	— В двореца или в харема — махна с ръка тя, обръщайки се отново към огледалото, — какво значение има? Ако не му направя впечатление, ще бъда само една фигурантка и нищо повече. Ще прекарвам дните си в своята стая и никога няма да разбера какво е да управляваш царство.
	Изплаших се, като чух Нефертити да говори така. Предпочитах необузданата й самонадеяност пред реалността на онова, което би се случило, ако не успееше да стане фаворитка. Тогава видях в огледалото, че зад нас нещо се движи, и замрях. В стаята бяха влезли две жени. Нефертити рязко се обърна и едната от тях пристъпи напред. Беше облечена по последната дворцова мода, тоалетът й се допълваше от украсени с мъниста сандали и малки златни обици. Когато се усмихна, на бузите й се появиха трапчинки.
	— Беше ни наредено да ви заведем в банята — каза тя и ни подаде ленени пешкири и меки ризи. По-голяма беше от Нефертити, но не много. — Аз съм Ипу. — Черните й очи ни огледаха преценяващо, не пропуснаха да забележат моята разрошена коса и стройната фигура на Нефертити. Тя посочи жената до себе си и се усмихна. — Това е Мерит.
	Устните на Мерит се извиха леко нагоре и аз си помислих, че лицето й изглежда по-надменно от това на Ипу. Но поклонът й беше дълбок. Когато се изправи, тя махна с украсената си с гривна китка към вратата и посочи към двора.
	— Банята е натам.
	Спомних си студените бакърени вани в Ахмим и ентусиазмът ми се изпари. Ипу обаче бърбореше весело, докато вървяхме.
	— Ние сме определени за ваши лични прислужници — уведоми ни тя. — Ще се грижим всичко да ви бъде наред, преди да се облечете и да излезете от стаята. Княгиня Кия си има собствени прислужници, лични и храмови. Всички жени в двореца й подражават. Както и да си гримира очите, и те се гримират така. Каквато и прическа да си направи, жените от Тива си правят същата. Засега — добави с усмивка тя.
	Двама стражи отвориха церемониално двойната врата на банята и когато облакът пара пред очите ми се разнесе, дъхът ми секна. Тръби изливаха вода в дълъг, облицован с плочки, басейн, заобиколен от каменни пейки и нагрети на слънцето камъни. От саксиите се изсипваше пищна растителност, виеше се около колоните и протягаше филизи към светлината. Нефертити огледа одобрително помещението с разкошните колонади.
	— Можеш ли да повярваш, че татко е знаел за всичко това, а е предпочел да ни отгледа в Ахмим? — Тя смъкна от себе си своя ленен пешкир.
	Седнахме на каменните пейки и новите ни лични прислужници ни казаха да легнем.
	— Раменете ти са много напрегнати, господарке. — Ипу натисна с ръце, за да освободи гърба ми от напрежението. — Дори бабите имат по-меки рамене от теб! — Разсмя се и аз бях изненадана от фамилиарността й. Но докато ме масажираше, усетих как напрежението в раменете ми изчезва.
	Мънистата в перуката на Ипу се удряха с тихо звънтене и усещах парфюма от ленената й риза — аромат на лотосов цвят. Затворих очи, а когато ги отворих отново, в банята имаше още една жена. После, почти на мига, Мерит се раздвижи и загърна сестра ми в ризата й. Аз се надигнах.
	— Къде…
	— Шшт! — Ипу ме натисна надолу.
	Смаяно ги проследих с поглед, докато излизаха.
	Къде отиват?
	— Връщат се в стаята ви.
	— Но защо?
	— Защото княгиня Кия е тук — отвърна Ипу.
	Погледнах към другия край на басейна, където жената премяташе украсената си с мъниста коса във водата. Лицето й беше дребно и тясно, носът й — леко гърбав, но в нея имаше нещо, което привличаше погледа.
	Ипу цъкна с език.
	— Свърши ми се лавандулата. Стой тук, не казвай нищо. Веднага се връщам.
	Щом излезе, Кия тръгна към мен. Нави пешкир около кръста си. Аз веднага се надигнах и сторих същото.
	— Значи ти си онази, която наричат „Котешки очи“ — каза тя. Седна насреща ми и се вторачи в мен. — Предполагам, че за пръв път идваш в банята? — Надникна под моята пейка, аз проследих погледа й и видях какво бях сторила. Сгънала бях ризата си на пода, водата беше преляла и я беше намокрила по края. — В двореца имаме дрешници за тези неща. — Засмя се, аз погледнах към мястото, където бе окачена нейната риза, и се изчервих.
	Не знаех.
	Кия повдигна вежди.
	— Очаквах, че личната ти прислужница ти е казала. Ипу е прочута в Тива. Всички жени в двореца я искат заради умението й да гримира, а царицата я даде на теб. — Тя замълча в очакване да й отговоря. Когато разбра, че няма да чуе нищо повече, се наведе към мен. — Е, кажи, това ли беше сестра ти?
	Кимнах.
	— Много е красива. Трябва да е била цветето на всяка градина в Ахмим. — Погледна ме изпод дългите си мигли. — Обзалагам се, че е имала много обожатели. Сигурно й е било трудно да се раздели с него — подхвърли свойски. — Особено ако е била влюбена.
	— Нефертити не се влюбва — отвърнах аз, сварена неподготвена. — Мъжете се влюбват в нея.
	— Мъжете? Значи е имало повече от един?
	— Не, само учителят ни — отвърнах бързо.
	— Учителят ви? — Тя се дръпна назад.
	— Е, не беше неин учител, а мой.
	Стъпките на Ипу отекнаха в двора и Кия веднага се изправи и се усмихна широко.
	— Малка сестро, сигурна съм, че ще си поговорим отново.
	Ипу ни видя и на лицето й се изписа тревога. После Кия се изниза през вратата, загърната само в своя мокър пешкир.
	— Какво стана? — попита Ипу, докато вървеше към мен. — Какво ти каза току-що Кия?
	Поколебах се.
	— Само това, че Нефертити е красива.
	Ипу присви очи.
	— И нищо друго?
	Поклатих глава сериозно.
	— Не.

	* * *

	Когато се върнах в нашата стая, Нефертити бе вече там, в рокля, изрязана до под гърдите. Моята беше същата. Облякох я, но едва ли можеше да има две сестри, които да си приличат по-малко. Върху мен лененото платно висеше като чувал, а роклята на Нефертити обгръщаше тънкото й кръстче, стигаше до гърдите и ги повдигаше.
	— Чакай! — извика тя, когато Мерит вдигна четката към косата й. — Къде е шафрановото масло?
	Мерит се намръщи.
	— Господарке?
	— Шафраново масло — обясни Нефертити и погледна към мен. Сестра ми казва, че трябва да се използва. За да не пада косата.
	— Тук не използваме шафраново масло, господарке. Да потърся ли?
	— Да. — Нефертити се облегна назад и почака, докато Мерит излезе. После кимна одобрително към роклята ми.
	— Виждаш ли? Можеш да изглеждаш добре, когато си направиш труда.
	— Благодаря — отвърнах унило.
	Приготовленията ни отнеха цялото време до мръкване; Ипу и Мерит наистина бяха така сръчни, както ни бе уверил татко, и с твърда ръка начервиха старателно устните ни и подчертаха с въглен очите ни, боядисаха с къна гърдите ни и накрая сложиха на главите ни нубийски перуки.
	— Върху косата ми? — възроптах аз. Нефертити ме погледна строго, но перуката ми се виждаше дебела и тежка, цялата в плитчици и ситни мъниста. — Всички ли правят така?
	Ипу потисна смеха си.
	— Да, господарке Мутноджмет. Дори царицата.
	— Но как ще се закрепи?
	— С пчелен восък и смола.
	Тя прибра дългата ми коса на кок, после сръчно и внимателно постави перуката на главата ми. Ефектът бе изненадващо благоприятен. Плитчиците ограждаха лицето ми като рамка, а зелените мъниста подчертаваха цвета на очите ми; Ипу бе избрала подходящия за мен цвят, защото забелязах, че мънистата на Нефертити бяха сребърни. Седях неподвижно, докато моята лична прислужница намаза гърдите ми с крем, после внимателно отхлупи едно гърненце, изсипа на дланта си шепа блестящи частици, духна леко и върху мен се посипа златен прашец. Зърнах се за миг в огледалото и ахнах. Бях красива.
	После Нефертити се изправи.
	Пътуването ни по реката не бе оставило никаква следа върху нея. Вълнението за предстоящата вечер бе прогонило всяка умора и тя сияеше като слънце. Перуката се спускаше зад ушите и покриваше раменете й, като подчертаваше скулите и изящната й шия. Всеки кичур коса свиреше своя мелодия, когато мънистата се удряха едно в друго, и аз си помислих, че нито един мъж от нито едно царство не би й отказал нещо. Цялото й тяло блестеше от злато, дори пръстите на краката й.
	Двете лични прислужници отстъпиха назад.
	— Великолепна е!
	Размениха местата си, за да инспектират взаимно своята работа, и Мерит изсумтя одобрително, когато погледна лицето ми.
	— Зелени очи — каза тя. — Никога не бях виждала толкова зелени очи.
	— Сложих около тях малахит — отвърна Ипу, горда от работата си.
	— Красиво е.
	Аз гордо изпънах гръб, но сестра ми прочисти гърло и прекъсна моя миг на триумф.
	— Сандалите ми! — рече тя.
	Мерит донесе сандали, покрити със злато, и после Нефертити се обърна към мен.
	— Тази вечер ще се срещна с престолонаследника на Египет — каза тя. — Разпери ръце и гривните на китките й иззвънтяха. — Как изглеждам?
	— Като Изида — отвърнах искрено аз.

	* * *

	По залез дойдоха да ни отведат в голямата зала. Шумът от празненството се чуваше през няколко двора. Името на всеки гост се обявяваше при влизането му и докато чакахме своя ред, Нефертити стисна ръката ми.
	— Татко дошъл ли е вече? — попита тя, явно си мислеше, че след като съм висока, мога да надзърна вътре над главите на десетина души.
	— Не виждам.
	— Повдигни се на пръсти! — нареди тя.
	Въпреки това не можах да видя.
	— Не се безпокой. Всички ще забележат твоето влизане — уверих я.
	Придвижихме се няколко места по-напред в редицата и сега вече видях, че фараонът и царица Тий са пристигнали. Престолонаследникът също бе там. Мъжете от опашката непрекъснато се обръщаха да поглеждат сестра ми и разбрах, че татко бе взел правилното решение, като ни бе наредил да пристигнем след всички останали.
	Опашката продължаваше да се движи и скоро пред очите ни се откри цялата зала. Тя безспорно бе най-просторното и най-красивото от всички помещения в Малката, които бях видяла до този момент. Глашатаят прочисти гърло и разпери ръце.
	— Благородната Нефертити — обяви тържествено той, — дъщеря на Ай, везир на Египет и надзорник по великите дела на фараона.
	Нефертити пристъпи напред и разговорите в голямата зала утихнаха.
	— Благородната Мутноджмет, сестра на Нефертити, дъщеря на Ай, везир на Египет и надзорник по великите дела на фараона — продължи той.
	Сега аз пристъпих напред и гостите се обърнаха да видят двете дъщери на Ай, току-що пристигнали от градчето Ахмим.
	Жените ни зяпаха, докато вървяхме към подиума. Баща ни се надигна иззад голямата маса да ни поздрави, а ние бяхме отведени пред трите Хорови престола*1 на Египет и се поклонихме с вдигнати встрани ръце. Фараонът се премести по-напред на трона си и тогава видях, че сандалите му са направени от дърво и че на подметките му са издялани образите на неговите врагове. Приковал бе очи в заоблените къносани гърди на Нефертити, въпреки че в голямата зала имаше предостатъчно други жени, с които би могъл да се занимава през цялата нощ.
	[*1 Хор, син на Озирис и Изида и бог на небето, според една от легендите бил последен представител на династията на боговете, царувала на земята. — Б.пр.]
	— Изправете се! — нареди царицата.
	Когато го сторихме, погледът на престолонаследника Аменхотеп срещна погледа на сестра ми. Нефертити отвърна на усмивката му и аз забелязах, че застаналата до него Кия ни наблюдава зорко. Сетне, тъй като Нефертити още не беше царица, бяхме отведени на масата точно до подиума, където се хранеха везирите и където седеше баща ни.
	Нефертити изсъска през безупречната си усмивка:
	— Обидно е, че съм принудена да седя по-ниско от нея.
	Татко помилва златната ръка на сестра ми.
	— След броени дни тя ще седи тук, а ти ще си царицата на Египет.
	Мъжете на нашата маса един през друг заразпитваха Нефертити за пътуването й до Тива: дали времето е било хубаво, дали корабът й е спирал до някои забележителности по пътя. Наблюдавах Аменхотеп; очите му не се откъсваха нито за миг от лицето й. Тя сигурно бе усетила, защото се засмя и зафлиртува, изви дългата си шия назад, когато красивият син на друг везир дойде при нея и я попита как е прекарвала времето си в Ахмим. Видях как Кия се опита да говори с престолонаследника, да откъсне погледа на съпруга си от сестра ми, но Аменхотеп не позволи да отвличат вниманието му. Питах се какво ли си мисли за своята бъдеща съпруга и наблюдавах как Нефертити държи мъжете в своята власт. Говореше тихо и те трябваше да се привеждат към нея, за да я чуват. Раздаваше пестеливо усмивките си и щом се засмееше, събеседникът й изпитваше чувството, че светлината й го залива.
	Когато поднесоха блюдата и започнахме да се храним, не знаех накъде по-напред да погледна. Към фараона ли, който хвърляше похотливи погледи към разголените жени, чиито гъвкави тела се извиваха назад в ритъма на танца, или към престолонаследника, който изглеждаше разумен и овладян, съвсем различен от мъжа, когото си спомнях от погребението на брат му. Погледнах седящия срещу мен Панахеси. Везирът бръснеше главата си, както повечето мъже в двореца, и беше висок като баща ми. Но във всяко друго отношение бе пълна негова противоположност. Баща ми бе синеок, а Панахеси имаше черни очи. Баща ми беше с високи скули, които бе наследила и Нефертити, а лицето на Панахеси беше по-дълго и по-пълно. По всичките му пръсти блестяха златни пръстени, докато моят баща рядко носеше своите накити. Изучавах съперника на семейството ни, докато музикантите не засвириха и всички наскачаха от местата си да танцуват — жените в един кръг, мъжете в друг. Баща ми хвана майка за ръката да я преведе през залата, а Кия проследи с критичен поглед Нефертити, която стана да се присъедини към жените.
	— Няма ли да дойдеш? — попита ме Нефертити.
	— Разбира се, че не! — Погледнах тълпите красиви дъщери на придворни, всичките отгледани в Тива и следователно отлично познаващи дворцовите танци. — Не знам нито една стъпка. Ти как ще се справиш?
	Тя повдигна рамене.
	— Ще гледам и ще се уча.
	Може би Мерит й бе дала някой и друг урок насаме, защото видях с удивление сестра ми да подскача и да се върти едновременно с останалите, видение в лазурносиньо и златно. Само няколко жени бяха останали по местата си, включително аз. И не бях сама на нашата маса. Панахеси също беше останал. Загледах се в него, в събраните под подрязаната му черна брада дълги пръсти. Той ме хвана, че го гледам, и каза:
	— Това трябва да е много вълнуващо за теб. Младо момиче от Ахмим, дошло в двореца с всичките му пиршества и злато. Защо не танцуваш тогава?
	Аз се наместих по-удобно на стола.
	— Не ме бива по танците — признах си.
	Панахеси повдигна вежди.
	— Но сестра ти изглежда напълно в свои води — отбеляза той и двамата се обърнахме да погледнем Нефертити, която танцуваше така, сякаш цял живот бяхме посещавали дворцови приеми. Той премести погледа си към мен и се усмихна. — Сигурно си й полусестра.
	Надявах се ружът на Ипу да е скрил унижението ми и прехапах език, за да не отвърна с някоя острота.
	— Е, кажи ми, след като сестра ти ще е в царския харем, ти за кого ще се омъжиш?
	Обзе ме гняв.
	— Аз съм само на тринайсет години.
	— Разбира се, още си малко момиче. — Очите му се преместиха към гръдния ми кош и изведнъж Нефертити застана до мен. Музиката бе спряла.
	— Да, но е по-добре да си разцъфваща жена, отколкото грохнал старец. — Тя хвърли многозначителен поглед към туниката на Панахеси и в този момент татко се върна и седна на мястото си.
	Панахеси бутна назад стола си.
	— Децата ти са много очарователни — каза сопнато той. — Сигурен съм, че престолонаследникът горещо ще ги обикне. — Отдалечи се бързо с влачеща се по петите му бяла мантия.
	Татко попита:
	— Какво се е случило?
	— Везирът… — подех аз, но Нефертити ме прекъсна.
	— Нищо.
	Татко й отправи дълъг поглед.
	— Нищо — повтори тя.
	— Предупредих ви да внимавате. Везир Панахеси е ухо на Аменхотеп.
	Нефертити стисна зъби. Виждах, че й се искаше да отговори, „Няма да е, ако аз стана царица“, ала си замълча. После огледа залата и видимо се разтревожи.
	— Къде е престолонаследникът?
	— Излезе, докато ти омагьосваше везира.
	Нефертити трепна.
	— Няма ли да се срещна с него тази вечер?
	— Няма, освен ако той не се върне — отвърна татко и никога не го бях чувала да говори с толкова плътен и строг глас. Тук не беше Ахмим. Беше дворецът на Египет, където към грешките не се проявяваше снизхождение.
	— Може би ще се върне — казах с надежда аз, но нито Нефертити, нито татко ми обърнаха внимание. Мускатовият аромат на вино изпълваше залата, Кия бе още тук, наобиколена от своите придворни дами, издокарани, както бе отбелязала Ипу, по диктуваната от нея мода: дълги коси, прави рокли без ръкави и къносани стъпала. Те се въртяха около нея като нощни пеперуди, а издутото й коремче беше свидетелство, че бъдещето на Египет не е сестра ми, а тя.
	— Тук вътре е много горещо — каза Нефертити и ме хвана под ръка. — Ела с мен.
	Татко ни предупреди строго:
	— Не се отдалечавайте.
	Последвах гневните стъпки на Нефертити през залата.
	— Къде отиваме?
	— Където и да е, само да не сме тук — отвърна тя и тръгна напосоки из двореца. — Той си излезе, Мутноджмет. Наистина си тръгна, без да се срещне с мен. Неговата бъдеща царица. Бъдещето на Египет!
	Излязохме навън и се озовахме пред фонтана. Подложихме ръце под струите му и оставихме водата да капе от пръстите на гърдите ни. От нея се носеше аромат на орлови нокти и жасмин. Нефертити свали перуката си и в този момент познат глас прониза мрака.
	— Значи теб е избрала майка ми за моя съпруга.
	Сестра ми вдигна поглед, пред нея стоеше престолонаследникът, облечен в своя златен нагръдник. Тя изтри от лицето си всяка следа от изненада и изведнъж стана отново закачливата и очарователна Нефертити.
	— Защо? Изненадан ли си? — попита го тя.
	— Да. — Но отговорът на Аменхотеп не прозвуча шеговито. Той седна и заразглежда Нефертити на лунната светлина.
	— Значи на престолонаследника на Египет му е омръзнало да танцува? — Правеше го съвършено, криеше своята нервност зад кокетирането.
	— Омръзнало ми е да гледам как майка ми се кланя на върховния жрец на Амон. — Нефертити се усмихна и той я погледна строго. — Това смешно ли е?
	— Да. Мислех, че си излязъл тук да ухажваш своята нова жена. Но ако желаеш да говориш за политика, ще те изслушам.
	Аменхотеп присви очи.
	— Ще слушаш, както слуша баща ми ли? Или както си слушала своя учител, когато те е любил в Ахмим?
	Дори в тъмното видях как сестра ми пребледня и разбрах какво бе сторила Кия. Мислех, че ще ми прилошее, но Нефертити се съвзе бързо.
	— Казват, че вярваш силно в Атон — каза тя. — Че имаш намерение да построиш храмове в негова чест, когато бъдеш провъзгласен за фараон.
	Аменхотеп отстъпи назад.
	— Баща ти добре те информира — отбеляза той.
	— Аз добре се информирам — отвърна сестра ми.
	Беше умна и очарователна и дори той не можа да устои на сериозния й поглед в трепкащите отблясъци на светилниците. Приближи се към нея.
	— Искам да ме запомнят като фараон на народа. Искам да построя най-големия паметник в Египет, за да покажа на какво е способен един прозорлив цар. Не биваше да се допуска жреците на Амон да придобиват такава власт. Тази власт е предназначена за фараоните на Египет.
	Чу се хрущене на чакъл и тримата се обърнахме.
	— Аменхотеп. — Кия излезе на светлото. — Всички се чудят къде е отишъл престолонаследникът на Египет. — Усмихна му се с любов, сякаш изчезването му беше и странно, и изненадващо, после протегна ръка. — Ще се връщаме ли?
	Нефертити му кимна.
	— Тогава до утре — каза тя тихо и пламенно, сякаш ги свързваше някаква голяма тайна.
	Ръката на Кия се вкопчи в ръката на Аменхотеп.
	— Тази вечер усетих, че нашето дете помръдна. Синът ни — каза тя достатъчно високо, за да я чуе Нефертити, докато го теглеше настрани от нас. — Вече го усещам.
	Изпратихме ги с погледи, докато потънаха в мрака, и забелязахме колко здраво се беше хванала Кия за него, сякаш той можеше да избяга всеки момент.

	* * *

	Нефертити кипеше, сандалите й шляпаха по плочите в нашата стая.
	— Какво ще направи той след два дни, когато бъдем свързани пред Амон? И тогава ли ще доведе със себе си Кия и ще ме пренебрегне?
	Баща ми стана и затвори вратата.
	— Трябва да говориш по-тихо. Из целия дворец има шпиони.
	Нефертити се отпусна на кожената възглавница до майка и опря глава на рамото й.
	— Чувствам се унизена, майко. Той гледа на мен просто като на поредна съпруга.
	Майка помилва тъмната й коса.
	— Ще промени отношението си.
	— Кога? — Нефертити вдигна глава. — Кога?
	— Утре — твърдо отвърна татко. — И ако не го стори утре, ще го накараме да проумее, че ти си нещо повече от съпруга, избрана от майка му.
	— Лягай да спиш. След два дни вече ще си омъжена — каза й майка, — а след това ще бъдеш коронясана за царица на Египет… — Поколеба се за миг и добави: — Ако все още го искаш.
	— Никога през живота си не съм искала нещо по-силно.


>	Трета глава
>	Двайсети фармути

	Коронацията на новия египетски фараон и неговата царица трябваше да се състои на двайсет и първи фармути и баща ми правеше всичко по силите си, за да набива Нефертити в очите на Аменхотеп.
	На сутринта влязохме през широките бронзови порти във внушителната арена, която Аменхотеп Трети бе построил в чест на Амон. Нефертити стисна ръката ми, защото никоя от двете ни не бе виждала нещо толкова високо и величествено. Гора от колони ограждаше вдлъбнатина с пясъчно дъно, изрисуваните стени се издигаха към небето. На най-долния ред столове се бяха събрали велможите. Слугите им поднасяха напитки и напоени с мед сладкиши. Аменхотеп обичаше да идва тук сутрин, затова бяхме дошли и ние, за да гледаме как престолонаследникът вихрено обикаля пистите със своята златна колесница. Но Кия също бе тук, както и везир Панахеси, и когато след час престолонаследникът престана да се прави на воин, Кия бе тази, която целуваше, с която се смееше, докато на Нефертити не й оставаше друго, освен да се усмихва и да си придава доволен вид пред съперницата.
	По пладне отново бяхме в голямата зала и седнали до подиума, се хранехме и бърборехме, сякаш всичко се развиваше в пълно съгласие с очакванията на семейството ни. Нефертити се смееше и флиртуваше и аз забелязах, че колкото по-често виждаше своята бъдеща съпруга Аменхотеп, толкова по-трудно откъсваше поглед от нея. Кия не притежаваше и следа от покоряващия й чар. Не беше способна да събере като нея погледите на цялата зала. Ала и следобедната закуска отмина, без престолонаследникът и сестра ми да разменят нито дума, и когато се върнахме в нашата стая, Нефертити потъна в мълчание. Ипу и Мерит се засуетиха около нас, а аз наблюдавах с растящо безпокойство сестра си. Аменхотеп продължаваше да гледа на нея като на избрана от майка му съпруга и не виждах как татко можеше да промени това.
	— Какво ще правиш? — попитах накрая.
	— Повтори ми какво каза той в гробницата.
	Мерит замря, както се беше приготвила да напръска гърдите на Нефертити със злато. Не беше на хубаво да се говори за онова, което се е случило под земята.
	Аз се поколебах.
	— Каза, че никога няма да се кланя на брат си. Никога няма да се кланя на Амон.
	— А при фонтана каза, че иска народът да го обича — отбеляза Нефертити. — Че иска да бъде фараон на народа.
	Кимнах бавно.
	— Мутноджмет, върви да намериш татко — каза тя.
	— Сега ли? — Ипу подчертаваше с въглен веждите ми. — Не може ли след това?
	— След кое? — сопна се сестра ми. — След като Кия му роди син ли?
	— Какво ще му кажеш? — попитах. Нямаше да тръгна, преди да се убедя, че си струва да безпокоя баща ни.
	— Ще му кажа как можем да откъснем престолонаследника от Кия.
	Тръгнах по коридора, но не можах да намеря татко. Нямаше го нито в стаята му, нито в тронната зала. Претърсих градините, пребродих подобните на лабиринт кухни, после се втурнах в двора пред двореца, където ме спря възрастен слуга и ме попита какво ми трябва.
	— Търся везир Ай.
	Човекът се усмихна.
	— Той е на същото място, където е винаги, господарке.
	— И кое е това място?
	— В Пер Меджат.
	— В какво?
	— В Дома на книгите. — Човекът разбра, че не знам къде се намира той, и попита: — Да те заведа ли, господарке?
	— Да. — Забързах подире му обратно в двореца, покрай голямата зала в посока на тронната зала. Беше много пъргав за възрастта си. Закова се пред двойна дървена врата, явно нямаше право да влиза.
	— Тук вътре ли?
	— Да, господарке. Пер Меджат.
	Слугата почака да види дали ще почукам или ще вляза направо. Бутнах вратите и пред погледа ми се откри най-прекрасното помещение в Малката. Никога дотогава не бях виждала Дом на книгите. Две вити стълби от полирано дърво се издигаха към тавана и навсякъде имаше свитъци, завити в кожа и вързани с канап — в тях навярно беше събрана цялата мъдрост на фараоните. Баща ми седеше до кедрова маса. Тук беше царицата, както и майка ми, гласовете им бяха отривисти и напрегнати. Когато влязох вътре, и тримата замълчаха. После два чифта проницателни сини очи се впериха в мен; до този момент не бях забелязвала голямата прилика между баща ми и неговата сестра.
	Прочистих гърло и предадох своето известие на баща ми:
	— Нефертити иска да говори с теб.
	Той се обърна към сестра си.
	— Ще продължим този разговор по-късно. Може би нещата днес ще се променят. — После погледна към мен. — Какво иска?
	— Да ти каже нещо за престолонаследника — казах аз, когато излязохме от Пер Меджат и тръгнахме по коридора. — Мисли, че е открила начин да промени отношението му.
	В нашата стая Мерит и Ипу бяха приключили с обличането на Нефертити. Еднакви гривни с висулки подрънкваха на китките й, на ушите й имаше обици. Аз спрях, ахнах и се втурнах да видя какво бяха сторили нашите лични прислужници. Пробили бяха ушите й — неведнъж, а два пъти.
	— Кой си пробива ушите два пъти?
	— Аз — каза тя и вирна брадичка.
	Обърнах се към баща ми, който само я погледна одобрително.
	— Имаш да ми кажеш нещо ново за престолонаследника? — попита той.
	Нефертити посочи с очи личните ни прислужници.
	— Отсега нататък вашите лични прислужници ще са най-близките ви приятелки. Кия си има свои жени, а тези са вашите. Мерит, както и Ипу са избрани внимателно. Може да им се вярва.
	Хвърлих поглед към Мерит, която стоеше в другия край на стаята. Тя се усмихваше рядко и бях благодарна, че татко бе избрал за мен Ипу.
	— Ипу — нареди спокойно баща ми, — иди до вратата и говори тихо с Мерит.
	Той дръпна Нефертити настрани и аз успявах да доловя само откъслеци от онова, което си говореха. В един момент татко като че ли се зарадва изключително много. Потупа Нефертити по рамото и рече:
	— Много добре. И аз си мислех за същото.
	Отидоха до вратата и той каза на Мерит:
	— Ела. Имам работа за теб.
	После тримата излязоха от стаята.
	Обърнах се към Ипу:
	— Какво става? Къде отидоха?
	— Да разделят престолонаследника от Кия — рече тя. Посочи ми кожения стол, за да довърши подчертаването на веждите ми, и аз седнах. — Надявам се само да успеят.
	Стана ми любопитно.
	— Защо?
	Тя извади четката си и отпуши стъклено шишенце.
	— Преди Кия да се омъжи за престолонаследника, тя и Мерит бяха добри приятелки. — Повдигнах вежди и Ипу кимна. — Отгледани бяха заедно, бащите и на двете им бяха писари. Но Панахеси стана висш везир и премести Кия в двореца. Така тя се запозна с престолонаследника. После и бащата на Мерит трябваше да стане везир. Фараонът искаше да го назначи, но Панахеси му каза, че не е благонадежден.
	Ахнах.
	— Колко подло.
	— Кия се боеше, че ако Мерит дойде в двореца, престолонаследникът ще загуби интерес към нея. Но Мерит винаги е имала на сърце друг мъж. Тя трябваше да се омъжи за сина на везир Кемосири, Херу, веднага щом баща й получи своето повишение. Когато това не се случи, Херу каза на своя баща, че въпреки всичко обича Мерит, макар и да е дъщеря на писар. Продължиха да си пишат с надеждата, че фараонът ще разбере грешката си. После един ден писмата престанаха да пристигат.
	Преместих се на ръба на стола.
	— И какво стана?
	— Мерит не знаеше. По-късно разбра, че Кия го е завъртяла.
	— Завъртяла ли? — не разбрах.
	— Завъртяла му е главата. Макар да е знаела, че ще се омъжва за престолонаследника.
	— Колко жестоко. — Но си представях как Кия му се усмихва сладко, по същия начин, по който се усмихваше и на мен в банята. „Сигурна съм, че всички момичета са влюбени в теб“, навярно така му бе казала.
	Ипу цъкна тихо с език и взе лепилото от нар.
	— Разбира се, след като Кия се омъжи, вече нямаше значение дали Мерит ще дойде в двореца или не.
	— А баща й?
	— О. — Трапчинките на Ипу се скриха. — Той още преписва ръкописи. — Гласът й стана тих и суров. — Затова Мерит продължава да мрази Кия.
	— Но как може Нефертити да заеме мястото на Кия?
	Ипу се усмихна.
	— С помощта на мълвата.


>	Четвърта глава
>	Двайсет и първи фармути

	На сутринта в деня на сватбата и коронацията на Нефертити в двореца плъзнаха слухове, че в Тива внезапно се е появила невиждана красавица и ще става царица. Ипу подозираше, че са пуснати от баща ми и че за разнасянето им е платено, защото на разсъмване Нефертити не можеше да мръдне наникъде, без да я зяпат слуги от прозорците. Жените, пристигнали наскоро в двореца за коронацията, изведнъж започнаха да влизат в стаята ни под различни претексти, уж за да предлагат на Нефертити парфюми, ленено платно или подправено с билки вино. По-късно майка ми ни барикадира в своята стая и пусна пердета от всичките четири страни. Нефертити беше раздразнителна. Не беше спала цялата нощ. Въртяла се бе насам-натам, дърпала бе завивките ми и непрекъснато бе повтаряла името ми, за да проверява дали съм будна.
	— Стой мирно, защото не мога да закопчея огърлицата ти — казах й аз.
	— И бъди по-мила — посъветва я майка. — Докато ние тук си приказваме, онези хора нашепват на ухото на престолонаследника какво се говори за теб.
	Нефертити кимна. Мерит вече мажеше лицето й с крем.
	— Мутноджмет, намери сандалите ми, онези с кехлибара. И ти трябва да си сложиш същите. Нищо, че са неудобни — изпревари реакцията ми тя. — След това можеш да ги изхвърлиш.
	— Но никой няма дори да погледне моите сандали — възразих аз.
	— Разбира се, че ще ги погледнат — отвърна Нефертити. — Всички ще видят сандалите ти, роклята ти и килнатата ти перука. — Тя се намръщи и прекъсна Мерит, за да оправи косата ми. — Господи, Мутни! Какво щеше да правиш без мен?
	Подадох й украсените с кехлибар сандали.
	— Щях да се грижа за градината си и да си живея спокойно.
	Нефертити се смееше и усмихваше, но въпреки това беше непоносима.
	— Надявам се да мине добре — казах аз сериозно.
	Тя също стана сериозна.
	— Трябва да мине добре, защото иначе ще излезе, че семейството ни е пристигнало в Тива и е разменило живота си срещу нищо.
	Почука се и майка стана да види кой е. На прага стоеше татко с шестима стражи. Мъжете надникнаха в стаята и аз бързо пригладих косата си, опитах се да изглеждам като сестра на първата съпруга на фараона. Нефертити обаче изобщо не им обърна внимание и затвори очи, докато Мерит нанасяше последните щрихи с въглена.
	— Готови ли сме? — Баща ми влезе в стаята, а стражите останаха до вратата и зяпнаха отражението на Нефертити в огледалото. Дори не забелязваха, че съм там.
	— Да, почти сме готови — обявих аз.
	Стражите за пръв път погледнаха към мен, а майка ми се намръщи.
	— Във всяко едно отношение. Писарите чакат, корабите скоро ще отплават към Карнак и всички ние ще си имаме нов фараон — рече татко.
	Обърнах се да го погледна, защото го каза с толкова много ирония, но той ми махна да не се бавя.
	— Побързай.
	И ето че Нефертити беше готова. Изправи се, златната й рокля се плисна до пода, слънцето заигра в огърлицата и безбройните й гривни. Тя погледна към стражите и аз проследих реакцията им. Раменете им се изпънаха и гърдите им се изпъчиха. Нефертити пристъпи напред, хванала татко под ръка, и му каза с чаровна усмивка:
	— Радвам се, че дойдохме в Малката.
	— Не бързай да свикваш — предупреди я той. — Аменхотеп ще остане тук само докато Тий реши, че е готов да замине. После ще отидем в столицата на Долен Египет, за да го управляваме.
	— В Мемфис? — извиках аз. — Ще отидем в Мемфис? Завинаги?
	— Завинаги е голяма дума, Мутни — отвърна баща ми. Излязохме в застлания с плочи коридор и минахме през колонадата. — Може би няма да е завинаги.
	— Колко време тогава? И кога ще се върнем?
	Той погледна към майка и двамата се разбраха без думи тя да ми обясни.
	— Мутни, сестра ти ще бъде царица на Египет — каза тя с тон, с какъвто се говори на малки деца, а не с тринайсетгодишни момичета. — Когато старият фараон премине в отвъдния живот, Аменхотеп ще се върне в Тива, за да управлява не само Долен, но и Горен Египет. Но няма да се връщаме тук, преди да е умрял фараонът.
	— И кога ще стане това? Фараонът може да живее още двайсет години!
	Никой не ми отговори и от погледа на баща ми разбрах, че стражите навярно са ме чули.
	— Сега, когато дворът ще бъде разделен на две, ще започнат да се играят опасни игри — понижи глас татко. — Кой ще остане със стария фараон и кой ще заложи на новия? Панахеси ще отиде в Мемфис с Кия, тъй като тя носи детето на Аменхотеп. Ние, разбира се, също ще отидем там. Твоята работа ще бъде да предупреждаваш Нефертити, когато възникнат неприятности.
	Излязохме в открития двор вън от двореца, където ни очакваше процесията, и майка заведе Нефертити при царица Тий. Хванах ръката на татко, преди и той да отиде при тях.
	— Ами ако тя не иска да ме послуша? — попитах.
	— Ще те послуша, защото винаги те е слушала. — Той стисна нежно рамото ми. — Ти си тази, която ще бъде честна с нея.
	Процесията трябваше да потегли по пладне. Фараонът и царица Тий щяха да се возят на колесници. Останалите царедворци щяха да ги следват в открити носилки, засенчвани само от тънки ленени завеси. Единствено Аменхотеп и Нефертити щяха да вървят пеша и както повеляваше традицията, да преминат през града на път за кораба на фараона, който щеше да чака до кея на Тива. Оттам той щеше да отплава към Карнак, където царската двойка трябваше да продължи до вратите на храма, за да бъде коронясана като фараон и царица на Долен Египет.
	Докато дворът се пълнеше с велможи, напрежението на стражите ни растеше. Те пристъпяха нервно от крак на крак, защото знаеха, че ако нещо се случи по време на процесията, ще платят с живота си. Особено силно впечатление ми направи единият от воините, генерал с дълга коса и плисирана туника. Ипу проследи погледа ми и каза:
	— Генерал Нахтмин. Само на двайсет и една години е. Мога да ви запозная…
	— Да не си посмяла! — възмутих се аз.
	Тя се засмя.
	— Разликата от осем години не е чак толкова голяма!
	Нефертити ни чу да се смеем и се намръщи.
	— Къде е Аменхотеп? — попита тя.
	— Аз не бих се тревожил — отвърна шеговито баща ми. — Няма да пропусне собствената си коронация.
	Престолонаследникът се появи, ескортиран от едната страна от Кия, а от другата от баща й Панахеси. И двамата му шушукаха нещо, говореха бързо и когато наближиха нашето място в редицата, Панахеси поздрави хладно баща ми. После видя Нефертити с царската диадема и лицето му се сгърчи, сякаш беше захапал нещо кисело. Но Кия се усмихна и нежно докосна ръката на Аменхотеп, преди да се раздели с него.
	— Бъди благословен на този знаменателен ден — каза тя толкова благо, че чак да ти се повдигне. — Атон да е с теб.
	Нефертити срещна погледа на баща ми. Кия току-що беше благословила Аменхотеп в името на Атон. Значи така го държеше.
	Очите на татко заблестяха.
	— Не се откъсвай от нас — предупреди ме той. — Щом пристигнем в Карнак, ще потеглим към храма, а по улиците там ще има много повече египтяни, отколкото си виждала някога.
	— Защо? — Но той не ме чу. Гласът ми потъна в бъркотията от коне, колесници и стражи.
	— Защото из града са плъзнали слухове, че се е появила преродената Изида.
	Обърнах се и срещнах усмивката на младия генерал.
	— Красавица, която може да лекува с докосване на ръката си, ако се вярва на онова, което говорят слугите.
	Той ми подаде ръка и ми помогна да се кача в носилката си.
	— Кой слуга би казал подобно нещо?
	— Или по-точно защо някой би платил на слуга да каже подобно нещо? Защото ако сестра ти спечели сърцата на хората — обясни той, — семейството ти ще се сдобие с голям авторитет в тази страна.
	Носилките бяха вдигнати и генералът изчезна в гъмжилото.
	Когато процесията навлезе в града, хората започнаха да викат името на престолонаследника, а докато минавахме през пазара, бяхме поразени от вълнението с което хилядите египтяни по претъпканите улици скандираха името на сестра ми, молеха за благословията на Изида и крещяха: „Да живее царицата! Да живее Нефертити!“
	Докато хората напираха към носилките, аз се опитвах да си представя мащабите на мрежата от поддръжници, които трябва да бе призовал баща ми, и разбрах с каква огромна власт разполагаше везир Ай в действителност. Стражите отново и отново изблъскваха назад хората. Обърнах се и видях изненадата, с която Аменхотеп поглеждаше жената, която се радва на такава популярност в царството му. Видях как Нефертити вдигна ръката му в своята и по улиците се разнесе оглушителен рев. Тя се обърна към него с триумфиращо изражение и на мен никак не ми бе трудно да го разтълкувам: _Аз съм много повече от съпруга, която майка ти е избрала за теб_.
	Когато стигнахме до лодката, целият град крещеше: „АМЕН-ХОТЕП. НЕФЕР-ТИТИ“.
	Лицето на престолонаследника бе светнало от народната любов. Нефертити вдигна за втори път ръката му и обяви достатъчно високо, за да стигне гласът й чак до Озирис:
	— ФАРАОНЪТ НА НАРОДА!
	Тогава трупащите се по брега тълпи побесняха. Стражите едва успяха да ни отведат до кея; слязохме от носилките и бързо се качихме на кораба, но обикновените хора вече го бяха наобиколили. Наложи се стражите да ги изблъскат настрани от въжетата и от корпуса, за да потеглим. Зад нас остана хилядно множество, което веднага се втурна след нас по брега, като скандираше благословии и хвърляше във водата лотосови цветове. Аменхотеп бе вперил в Нефертити изпълнен с удивление поглед.
	— Ето защо везир Ай предпочете да отгледа дъщерите си в Ахмим. — Нефертити бе поруменяла от постигнатия триумф и гласът й стана престорено смирен. — Заради това и защото везирът не искаше да вярваме в силата на жреците на Амон, както сестра му.
	Стиснах изплашено устни. Ала разбирах какво вършеше тя. Беше си взела урок от Кия.
	Аменхотеп примигваше изненадано.
	— Значи вярваш, че съм прав?
	Нефертити докосна ръката му и на мен ми се стори, че усещам парещата й длан, когато прошепна отчетливо:
	— Фараоните определят кое е правилно. А когато този кораб стигне в Карнак, ти ще си фараон и аз ще съм твоята царица.

	* * *

	Пристигнахме бързо в Карнак, защото храмът на Амон беше съвсем близо до двореца Малката. Можехме да отидем и пеш, но беше традиция да се плава дотам по Нил и нашата флотилия от кораби със златни флагове представляваше внушителна гледка на обедното слънце. Когато мостчето беше спуснато, наоколо се събраха хиляди египтяни. Виковете им се понесоха над водите, хората започнаха да се боричкат със стражите, за да зърнат своите нови цар и царица. Аменхотеп и Нефертити не се изплашиха. Минаха покрай войниците и навлязоха сред множеството.
	Но аз се стъписах.
	— Насам. — Генералът изникна до рамото ми. — Върви с мен.
	Последвах го и бързо движещата се процесия ни понесе. Отпред виждах четирите златни колесници на царското семейство. На майка и татко бе разрешено да пътуват с фараона и царицата му. Останалите щяхме да вървим пеша до храма на Амон. От всичките ни страни жени и деца викаха и протягаха ръце да докоснат дрехите и перуките ни, та и те да се сдобият с вечен живот.
	— Добре ли си? — попита генералът.
	— Да, така ми се струва.
	— Продължавай да вървиш.
	Сякаш имах някакъв избор. Храмът изникна пред нас и видях красивия и почти завършен параклис от варовик на Сенсурет I и високите олтари на стария фараон. Слънцето огряваше двора и когато влязохме на закрито, виковете останаха зад гърба ни и изведнъж стана хладно и тихо. Между колоните се клатеха гъски, появиха се момчета с бръснати глави и широки роби, които носеха тамян и свещи. Заслушах се във виковете на множеството отвън, което продължаваше да скандира името на Нефертити. Ако не бяха те, тук щеше да се чува единствено шум от падащи водни капки и шляпане на сандали по камъните.
	— Какво ще стане сега? — прошепнах.
	Генералът се върна назад и забелязах, че очите му имат менящия се цвят на пясъка.
	— Сестра ти ще бъде отведена от върховния жрец на Амон до свещеното езеро, където ще бъде провъзгласена за съуправница на Египет. След това на нея и на престолонаследника ще бъдат връчени божествените символи на царската власт в Египет, гегата и млатилото*1, и двамата ще царуват заедно.
	[*1 Пастирската гега и млатилото (инструмент за вършеене на зърното) първоначално са атрибути на Озирис, който обединява в себе си функциите на управник, бог на природата и владетел на царството на мъртвите. — Б.пр.]
	Появи се баща ми.
	— Мутноджмет, иди и застани до сестра си — нареди ми той.
	Отидох при Нефертити. В полумрака на храма кожата й грееше като кехлибар, златото на шията й блестеше в светлината на лампите. Тя ме погледна и двете почувствахме, че е настъпил най-важният момент в живота ни: след тази церемония тя щеше да е царица на Долен Египет и заедно с нея цялото ни семейство щеше да се нареди сред безсмъртните. Имената ни щяха да бъдат изписани на картуши и в обществени сгради от Луксор до Куш. Щяхме да бъдем увековечени в каменни релефи и да си осигурим място при боговете за вечността.
	Аменхотеп се изкачи на подиума, хванал ръката на Нефертити в своята. Той беше по-висок от всички фараони, царували преди него, и по дългите му ръце имаше повече злато, отколкото в цялата съкровищница на родителите ми в Ахмим. Жреците на Амон преминаха в редица през множеството и заеха местата си на подиума до мен. Бръснатите им глави блестяха като току-що изсечени монети на слънце. Разпознах върховния жрец по леопардовата му дреха и когато той дойде и застана пред новия фараон, сестра ми хвърли на Аменхотеп многозначителен поглед.
	— Ето, Амон ни призова, за да въздигнем Аменхотеп Младши пред страната — провъзгласи върховният жрец. — Амон е избрал Аменхотеп да застане начело на Долен Египет и да упражнява законите му до края на дните си.
	От мястото, на което стоях, виждах генерала. Той гледаше сестра ми и по някаква причина се почувствах разочарована.
	— Тук са се стекли хора от Горен и Долен Египет. Фараонът на Египет провъзгласи, че синът му ще бъде фараон редом с него. Всички са се събрали, за да честват новия фараон и неговия покровител Амон. Египтяните от изток и запад ще ликуват; ще се празнува на север и юг. Елате. — Върховният жрец вдигна златен съд, пълен с миро.
	— Амон излива своята благословия върху теб, фараоне на Египет. — И поля с миро главата на Аменхотеп. — Амон излива своята благословия върху теб, царице на Египет. — Мирото потече по новата перука на Нефертити и закапа по най-хубавата й ленена рокля. Но тя не трепна. Вече беше царица. Щеше да има още много рокли.
	— Амон ви хваща за ръка и ви отвежда при свещените води, които ще ви пречистят и ще ви възродят.
	Върховният жрец ги отведе при свещеното езеро, накара ги да легнат по гръб и мирото беше отмито. Велможите, които бяха допуснати вътре в храма, стояха неподвижно и в пълно мълчание. Дори децата разбираха, че това е момент, на какъвто може би нямаше да присъстват никога повече.
	— Цар Аменхотеп и царица Нефертити! — провъзгласи върховният жрец. — Нека Амон ги дари с дълголетие и благоденствие!

	* * *

	Слънцето още беше високо в небето, когато се събрахме в корабите, за да се върнем в Малката. По време на плаването от Карнак до Тива Аменхотеп наблюдаваше сестра ми с открито възхищение — как говори, как се усмихва, как отмята глава и се смее.
	— Мутни, ела — извика ме весело тя. — Аменхотеп, това е сестра ми Мутноджмет.
	— Наистина имаш котешки очи — отбеляза той. Значи изобщо не ми бе обърнал внимание, когато седяхме край фонтана в нощта на пиршеството. — Сестра ти ми каза, но аз не й повярвах.
	Поклоних се, като се питах какво ли още бе успяла да му разкаже.
	— Радвам се да се запозная с теб, престолонаследнико.
	— Съпругът ми говореше за храмовете, които ще построи — каза Нефертити.
	Погледнах към нашия нов цар, за да се уверя, че това е истина, и Аменхотеп изправи гордо глава.
	— Един ден, Мутноджмет, когато стана фараон на Долен и Горен Египет, ще въздигна Атон над всички останали богове. Ще му построя храмове, които ще засенчат всичко, градено до днес за Амон, и ще избавя Египет от жреците, които ограбват златото му и превъзнасят себе си.
	Хвърлих поглед на Нефертити, но тя го остави да продължи.
	— Днес фараонът на Египет не може да вземе никакво решение без жреците на Амон. Фараонът не може да започне война, да построи храм или да издигне дворец без съгласието на върховния жрец.
	— Искаш да кажеш, без парите на върховния жрец — подхвърли Нефертити.
	— Да. Но това ще се промени. — Той стана и отправи поглед напред над реката. — Майка ми мисли, че моето преклонение пред Атон ще отмине. Ала греши; с времето дори баща ми ще проумее, че Атон е богът, довел Египет до славата.
	Отдръпнах се и застанах по-близо до леля, която наблюдаваше критично своята нова снаха. Тя ме повика с пръст и ми се усмихна. Беше внушителна жена.
	— Ти си смело момиче, след като разговаряш с генерал Нахтмин пред сина ми — каза тя, когато застанах пред нея, после потупа стола със странични облегалки до себе си и аз седнах.
	— Те врагове ли са? — попитах.
	— Моят син не обича войската, а генералът от малък живее и диша чрез нея.
	Искаше ми се да поразпитам още за генерала, но нея я интересуваше нещо друго, нещо, свързано с Нефертити.
	— Е, кажи, Мутноджмет — попита небрежно, — какво обсъжда синът ми със сестра ти?
	Аз умеех да подбирам думите си внимателно.
	— Говорят за бъдещето, царице, и за всичките планове, които Аменхотеп иска да осъществи.
	— Чудя се дали тези планове включват храмове на Атон?
	Наведох глава и Тий каза:
	— Така си и мислех. — После нареди на най-близкия слуга: — Намери везир Ай и го доведи при мен.
	Останах на мястото си и когато татко се появи, донесоха още един стол с кожени облегалки. И тримата наблюдавахме как Нефертити разговаря сериозно със съпруга си на носа. Невъзможно бе дори да се предположи, че допреди шест часа те почти не се бяха познавали.
	— Говори й за Атон — ядосано каза леля ми. — Дори когато се връща от храма на Амон, продължава да бълнува за нещо, което дядо му някога е издълбал върху стълбовете на балдахина и в гербовете си! — Никога не бях виждала леля толкова разгневена. — Той ще бъде гибелта на страната ни, Ай. Съпругът ми няма да живее вечно! Дъщеря ти трябва да го укроти, преди да е станал фараон и на Горен Египет.
	Татко погледна към мен.
	— Какво му говори Нефертити?
	— Тя го слуша — отвърнах.
	— Само го слуша?
	Прехапах език и кимнах, за да не бъда принудена да лъжа.
	— Дай й малко време — обърна се Ай към сестра си. — Това е само първият ден.
	— За един ден Пта*1 е създал света — отвърна тя и всички разбрахме какво искаше да каже. Че синът й може за един ден да го разруши.
	[*1 Бог Пта-Секер-Озирис — съставно божество: съзидание, смърт, отвъден свят. — Б. ред.]

	* * *

	В двореца Малката и двете с Нефертити ни разсъблякоха и ни дадоха нови дрехи за празненствата по случай коронацията, които щяха да започнат тази вечер и да продължат до края на следващата нощ. Ипу и Мерит сновяха насам-натам като котки, търсеха сандали, които да подхождат на дрехите ни, очертаваха очите ни с черно и зелено. Мерит вдигна короната на Нефертити със страхопочитание и я постави на главата й, а ние гледахме отстрани, затаили дъх. Опитах да си представя, че съм царица на Египет и нося кобрата над челото си.
	— Какво е усещането? — попитах.
	Нефертити затвори очи и отвърна:
	— Като да си богиня.
	— Ще отидеш ли при него преди празненството?
	— Разбира се. Ще вляза в залата под ръка с него. Нали не мислиш, че ще рискувам да дойде с Кия? Достатъчно неприятно е, че ще се връща в леглото й.
	— Такъв е обичаят, Нефертити. Татко каза, че Аменхотеп ще ходи при нея на всеки две седмици. Нищо не можеш да направиш.
	— Мога да направя много неща! — Тя обиколи стаята с гневен поглед. — Например няма да живеем повече тук.
	— Какво? — Подредила бях всичките си саксии по первазите на прозорците. Разопаковала бях нещата си. — Но ние ще останем в Тива само докато Тий обяви кога ще се местим в Мемфис. Ще трябва отново да опаковам всичко.
	— Ипу ще свърши това вместо теб. Защо фараонът и неговата царица да спят разделени? Нашите родители спят в една стая.
	— Но те не са…
	— Властта. — Тя вдигна пръст, докато прислужниците ни се преструваха, че не чуват — Заради нея е. Не желаят царицата да има твърде голяма власт.
	— Това са глупости. Царица Тий е фараон във всичко, освен по име.
	— Да. — Нефертити започна да разресва енергично косата си и отпрати Мерит и Ипу с махване на ръката. — Във всичко, освен по име. — Какво по-важно имаме в живота си от своето име? Какво ще се помни във вечността? Дрехата, в която съм била облечена, или името, което съм носила?
	— Делата ти, те ще бъдат запомнени.
	— Дали делата на Тий ще бъдат запомнени, или ще бъдат приписани на съпруга й?
	— Нефертити! — Поклатих глава. Целеше се прекалено високо.
	— Какво? — Сестра ми захвърли четката, знаеше, че по-късно Мерит ще я вдигне. — Хатшепсут е била фараон. Лично е била коронована.
	— Задачата ти е да го разколебаеш — казах аз. — На кораба говорехте за Атон!
	— Татко каза да го контролирам. — Тя се усмихна самодоволно. — Не каза как. Ела.
	— Къде да дойда?
	— При Аменхотеп.
	Тръгна по коридора и аз побързах да я последвам. Двамата пазачи пред входа се отдръпнаха, влязохме в преддверието на царските покои и се изправихме пред вратите към две отделни помещения. Едното очевидно бе спалнята на Аменхотеп. Нефертити погледна към второто и кимна.
	— След празненствата това ще бъде твоята стая.
	Погледнах я изумено.
	— А ти къде ще се настаниш?
	— Тук, вътре.
	Тя бутна вратата към стаята на царя и чух неговото изненадано възклицание. Зърнах покрити с плочки стени и алабастрови лампи, после вратата се затръшна и останах сама в преддверието. За момент беше тихо, после през стените проехтя смях. Чаках Нефертити да дойде, като си мислех, че смехът скоро ще спре, но слънцето слизаше все по-ниско към хоризонта, а нямаше никакъв знак кога ще се появят.
	Седнах и се огледах наоколо. На ниска масичка имаше стихове за Атон, набързо надраскани на папирус. Хвърлих поглед към вратата на спалнята, която беше плътно затворена, и започнах да ги чета. В тях се възпяваше слънцето. „Ти, който даваш дъх на животните… Лъчите ти са в недрата на голямото зелено море.“ Имаше купища и купища папируси със стихотворения, всичките различни, всичките в прослава на Атон. Четох в продължение на няколко часа, преди Нефертити най-сетне да заговори. Гласът на Аменхотеп също отекваше през стените и не смеех да си помисля за какво разговарят така разпалено. Лека-полека се свечери и вече започвах да се питам дали някога ще отидем на онова празненство. Накрая някой почука отвън и аз се поколебах дали да отворя, но Нефертити извика весело:
	— Мутни може да види кой е.
	Сигурна беше, че след цялото това време аз продължавам да чакам.
	От другата страна на вратата стоеше генерал Нахтмин.
	Той отстъпи назад, стъписан да ме види в преддверието на царя, а начинът, по който погледът му отскочи към вратата на спалнята, ми подсказа, че се чуди дали Аменхотеп не е взел и двете сестри за любовници.
	— Господарке, виждам, че фараонът е зает… с друго.
	Цялата се изчервих.
	— Да, той е зает в момента.
	— Тогава дали не можеш да му предадеш съобщението, че баща му и майка му очакват да дойде в голямата зала? Празненството в негова чест продължава вече от няколко часа.
	— Не може ли да му го предадеш ти? — отвърнах. — На мен… ще ми е неприятно да ги безпокоя.
	Той повдигна вежди.
	— Добре.
	Почука на вратата на царската спалня и чух как сестра ми извика със сладък глас:
	— Влез!
	Генералът изчезна и след миг отново се появи.
	— Казаха, че ще дойдат, когато бъдат готови.
	Положих всички усилия да скрия разочарованието си, а генералът ми подаде ръка и добави:
	— Това не означава, че и ти трябва да пропускаш празненствата.
	Гледах затворената врата и не можех да се реша. Ако си тръгнех, Нефертити щеше да се разсърди. Щеше да ме обвини, че съм я изоставила. Но изучавах от часове все същите мозайки в преддверието и слънцето бе вече залязло… Бързо подадох ръка и генералът се усмихна.

	* * *

	На подиума в голямата зала сега имаше четири златни трона. Под тях бе подредена дълга маса, където седяха майка ми и баща ми, които разговаряха и се хранеха с везирите на фараона. Генералът ме заведе при тях и аз почувствах, че острият поглед на леля ни проследи.
	— Везир Ай. — Генералът се поклони учтиво. — Господарката Мутноджмет пристигна.
	Леко се развълнувах, че знаеше името ми. Баща ми стана, погледна намръщено над рамото ми и рязко попита:
	— Хубаво, но къде е другата ми дъщеря?
	Генералът и аз се спогледахме.
	— Казаха, че ще дойдат, когато бъдат готови — отвърнах аз. Усетих, че бузите ми пламнаха, и чух как някой на масата шумно пое дъх. Беше Кия.
	— Благодаря ти — каза баща ми и генералът си тръгна.
	Седнах и пред мен веднага се появиха паници с храна. Печена гъска с чесън, ечемичена бира и агне с мед. Музиката свиреше и през тракането на съдове ми беше трудно да доловя какво си говорят родителите ми. Но Кия се наведе над масата и гласът й се чуваше ясно.
	— Глупачка е, ако си мисли, че той ще ме забрави. Аменхотеп ме обожава. Пише ми стихове. — Спомних си стихотворенията в покоите му и се запитах дали са негови. — Забременях още през първата година и вече знам, че ще е син — каза злорадо тя. — Аменхотеп дори му измисли вече име.
	Прехапах език, за да не попитам какво е то, но не беше и нужно.
	— Тутанкамон — рече Кия. — Или може би Небнефер. Небнефер, престолонаследникът на Египет — започна да фантазира тя.
	— Ами ако е момиче?
	Черните й очи се разшириха. Очертани с въглен, те изглеждаха три пъти по-големи, отколкото бяха в действителност.
	— Момиче? Но защо ще е… — Ала отговорът й беше прекъснат от звука на тръби, възвестяващи появата на сестра ми. Всички се обърнахме да видим как Нефертити влиза под ръка с Аменхотеп. Придворните дами на Кия веднага започнаха да шушукат и да поглеждат към мен, а после и към сестра ми.
	От подиума царица Тий попита остро сина си:
	— Сега, когато нощта почти преваля, ще танцуваме ли най-сетне?
	Аменхотеп погледна Нефертити.
	— Да, да танцуваме — отвърна тя и леля не пропусна да забележи проявеното от сина й уважение.

	* * *

	Много от гостите щяха да останат в пиянския си унес през цялата нощ, та и през следващата, за да бъдат изнесени на носилките си по изгрев на втория ден. Аз стоях с родителите си в каменния коридор към царските покои и потръпвах от студ.
	— Трепериш — намръщи се майка.
	— Просто съм уморена — признах аз. — В Ахмим никога не сме оставали толкова до късно.
	Тя се усмихва замислено.
	— Да, много неща вече ще са различни. — Погледът й се спря на лицето ми. — Та какво стана?
	— Аменхотеп беше с Нефертити преди празненствата. Тя отиде при него и после каза, че е поискал да прекарат нощта заедно.
	Майка видя, че съм разстроена, и повдигна брадичката ми в дланта си.
	— Няма от какво да се боиш, Мутноджмет. Сестра ти ще бъде само на един двор разстояние от теб.
	— Знам. Само че никога досега не съм прекарвала нощта без нея. — Устната ми се разтрепери и аз я прехапах, за да я спра.
	— Можеш да спиш при нас — предложи майка.
	Поклатих глава. Бях тринайсетгодишна. Вече не бях дете.
	— Не, ще трябва да свиквам с това.
	— Значи Кия е недоволна — отбеляза майка. — А Панахеси сигурно е ядосан.
	— Тогава ще трябва да се ядосва за още много нощи в бъдеще — казах аз, когато Нефертити и татко се присъединиха към нас.
	— Заведи Нефертити във вашите покои. Мерит чака — нареди татко и стисна рамото на сестра ми, за да я окуражи. — Нали знаеш какво трябва да правиш?
	Нефертити се изчерви.
	— Разбира се.
	Майка я прегърна топло и й зашепна на ухо мъдри съвети, които не можах да чуя. После се разделихме с родителите си и тръгнахме отново по коридорите на Малката. Прислугата танцуваше на празненствата и стъпките ни отекваха из пустеещия дворец. Тази нощ щеше да свърши нашето детство.
	— Значи отиваш в леглото на Аменхотеп — казах аз.
	— И имам намерение да остана до сутринта — каза тя, продължавайки да върви.
	— Но никой не прекарва цялата нощ при царя — възкликнах аз и ускорих крачка. — Той спи сам.
	— Аз пък ще променя това тази нощ.
	Светилниците в нашата стая бяха запалени. Нарисуваните на стената папирусови ниви сякаш се полюшваха. Мерит ни чакаше, както бе обещал татко, и двете с Нефертити си зашушукаха нещо. Ипу също беше дошла.
	— Ние двете ще изкъпем сестра ти и ще я приготвим — каза ми тя. — Тази вечер няма да мога да ти помагам.
	Преглътнах мъчително.
	— Разбира се.
	Мерит и Ипу заведоха Нефертити в банята и когато се върнаха, я преоблякоха в проста ленена риза. После започнаха да пудрят краката и да парфюмират косата й с две ръце, за да са сигурни, че всеки аромат, който достигне до обонянието на Аменхотеп, ще е сладък.
	— Да сложа ли перука? — Нефертити попита мен, вместо да се обърне към Мерит, която положително беше наясно с тези неща.
	— Иди без перука — отвърнах. — Позволи му тази нощ да те види такава, каквато си.
	Ипу кимна в знак на съгласие и двете застанахме да наблюдавахме как Мерит маже лицето й с крем и пръска косата й с лавандулова вода. После сестра ми стана и прислужниците се дръпнаха настрани. И трите се обърнаха да видят моята реакция.
	— Прекрасно — усмихнах се аз.
	Сестра ми ме прегърна и аз вдъхнах дълбоко, та аз да съм първата, която я е помирисала, а не Аменхотеп. Стояхме една до друга в мъждивата светлина на стаята.
	— Ще ми липсваш тази нощ — казах аз, опитвайки се да не издавам страха си, и добавих единствения съвет, който бих могла да й дам: — Надявам се, че си измила зъбите си с мента и мирта.
	Нефертити завъртя очи.
	— Разбира се.
	Отдръпнах се, за да я погледна.
	— Не те ли е страх?
	Тя повдигна рамене.
	— Готова съм. Готова съм да бъда царица, каквато майка ми е знаела, че ще стана.
	— А Ранофер? — попитах тихо.
	— С него не сме правили нищо.
	Отправих й дълъг поглед.
	— Само сме се докосвали. Аз никога…
	Побързах да кимна.
	— Не че би имало някакво значение. Важното е, че сега ще му бъда вярна. — Тя отметна глава и тъмната коса се разпиля по раменете й. Видя отражението си в огледалото. — Готова съм за това. Готова съм да бъда царица, каквато майка ми се е заклела, че ще стана. Тя се е омъжила за баща ни с надеждата, че един ден това ще ме доведе до престола, и ето че стана точно така.
	— Откъде може да знаеш това?
	Никога не бях мислила за първата женитба на татко по този начин. Никога не бях допускала, че царска дъщеря от Митани може да се омъжи за брата на царицата заради възможността да издигне собственото си дете на трона. Нефертити срещна погледа ми в огледалото.
	— Татко ми каза.
	— Че не го е обичала?
	— Разбира се, че го е обичала. Но първото и най-важното е било бъдещето на детето й. — Тя се обърна към Мерит и погледът й бе твърд.
	— Готова съм.


>	Пета глава
>	Двайсет и втори фармути

	Нефертити дойде до леглото ми на другата сутрин. Разтърси ме, за да ме изтръгне от дълбокия сън на изтощението, и аз се надигнах бързо, изплашена, че нещо се е объркало.
	— Какво? Какво става?
	— Любих се с царя.
	Разтърках очи да се разсъня. Хвърлих поглед към нейната половина на леглото. Не беше докосвана.
	— И си прекарала там нощта! — Отметнах завивките. — Е, как беше?
	Тя седна и повдигна едното от мургавите си рамене.
	— Болеше. Но се свиква.
	Ахнах.
	— Колко пъти е възможно да си го правила?
	Тя се усмихна дяволито.
	— Доста. — После огледа стаята. — Трябва да се преместим веднага. Царицата на Египет не спи в едно легло със сестра си. Отсега нататък ще спя с Аменхотеп.
	Измъкнах се от леглото.
	— Едва от четири дни сме в Тива! И утре Тий ще обяви официално кога заминаваме, може да е още през този месец.
	Нефертити остави протеста ми без внимание.
	— Нареди на слугите да опаковат растенията ти. Те ще виреят не по-зле и под слънцето няколко стаи нататък.
	Нефертити не каза на никого за преместването, а аз нямах никакво намерение да съм тази, която ще съобщи на баща ни. Той беше заръчал да се обръщам към него и при най-малкото затруднение, но доколкото можех да съдя, преместването един двор по-нататък не представляваше никаква трудност. Пък и целият дворец щеше бързо да разбере.
	— Кия ще побеснее — ухили се Нефертити, която направо танцуваше из новото ни жилище и сочеше гоблените, които искаше да бъдат преместени или махнати.
	— Внимавай с нея — отвърнах аз. — Баща й може да ни създаде неприятности. И ако Кия роди син, Панахеси ще бъде дядо на престолонаследника на Египет.
	— Сигурна съм, че до края на перет и аз ще съм бременна. — И двете погледнахме към корема й. Тя беше дребна и стройна. Но още този месец можеше да зачене престолонаследника на Египет. — И моят син винаги ще е пръв по ред между кандидатите за престола. Ако успея да родя пет сина на Аменхотеп, семейството ни ще има пет шанса. Тогава някой от синовете на Кия може да се надява да получи короната само ако всичките синове на Нефертити измрат.
	Наблюдавах я как взема четката и започва да реши лъскавата си черна коса, която обграждаше лицето й като рамка. После вратата към преддверието се отвори и в стаята влезе Аменхотеп.
	— Царице на Египет и моя царице… — поде той и млъкна, когато ме видя в покоите си. Настроението му бързо се помрачи. — И кого одумват двете сестри?
	— Теб, разбира се. — Нефертити разтвори ръце, обръщайки подозренията му в шега, и го прегърна. — Е, казвай — продължи свойски тя, — какви са новините?
	Лицето му просветна.
	— Утре майка ще обяви кога ще се местим в Мемфис, където ще построим такива храмове, каквито светът не е виждал.
	— Трябва да започнем веднага — съгласи се сестра ми. — Така след време ще станеш известен като Аменхотеп Строителя.
	— Аменхотеп Строителя. — В очите му се появи замечтано изражение. — Ще забравят за Тутмос, когато видят на какво съм способен. Когато потеглим за Мемфис, архитектите на баща ми трябва да дойдат с нас — каза решително той. После се отскубна от прегръдката на сестра ми. — Ще пиша на Мая, за да съм сигурен, че е наясно с избора, който му предстои да направи. Да тръгне към бъдещето или да бъде погребан в миналото. — Влезе бързо в стаята си, вратата се затвори след него и аз се обърнах към Нефертити. Тя избягваше погледа ми и когато на другата врата се почука, побърза да стане и да отвори.
	— Везир Панахеси! — възкликна зарадвано. — Ще влезеш ли?
	Панахеси се стъписа, възмутен да я види в преддверието на личните царски покои, после влезе неохотно, сякаш мислеше, че всичко това е сън, от който ще се пробуди. Гласът на сестра ми не беше толкова сладък, когато попита:
	— Какво искаш?
	— Дойдох да се срещна с фараона.
	— Фараонът е зает.
	— Не си играй с мен, дете. Аз ще се видя с него. Аз съм везирът на Египет, а ти си просто една от многото му съпруги. Ще сториш добре да запомниш това. Сега той може да изгаря от страст към теб, но до края на шему чувствата му ще охладнеят.
	Затаих дъх да видя какво ще направи Нефертити. Тя се обърна и отиде да потърси Аменхотеп, оставяйки ме сама. Везирът кимна към втората стая.
	— Сега ти ли си настанена тук?
	— Да.
	— Интересно.
	Аменхотеп си появи със сестра ми и Панахеси веднага го поздрави с поклон.
	— Вчера се справи много добре, царю. — Бързо приближи и застана до него, после добави: — Остава само да отплаваш за Мемфис и да се възкачиш на своя престол.
	— И да чакам старият фараон да умре — допълни с груба откровеност Аменхотеп. — Той не вижда алчността на жреците на Амон.
	Панахеси хвърли поглед към Нефертити, после към мен.
	— Не мислиш ли, че трябва да поговорим за това другаде?
	Нефертити реагира светкавично.
	— Моят съпруг ми има доверие, везире. Спокойно можеш да кажеш, каквото имаш да казваш, в присъствието на всички тук. — Усмихна се сладко на Аменхотеп, ала погледът й предупреждаваше: _Може да престана да те обичам и тогава ще се лишиш от обожанието на хората_. Докосна го леко по рамото. — Не е ли така?
	Той кимна.
	— Разбира се. Аз вярвам в жена си, както вярвам в Атон.
	Панахеси побесня.
	— Тогава, твое височество, може би няма да искаш поверителната информация да бъде чута и от по-младата и по-впечатлителна жена?
	— Сестра ми не е нито млада, нито впечатлителна — отвърна мило сестра ми. — Може би си представяш собствената си дъщеря на нейната възраст?
	Аменхотеп се засмя.
	— Хайде, везире. Какво имаш да ми казваш?
	Но почвата под краката на Панахеси се беше разклатила.
	— Дойдох просто да те поздравя, фараоне. — Обърна се да си тръгне и после добави, сякаш изведнъж му бе хрумнало: — Макар че може би вчера мнозина съжаляваха за брат ти, аз знам, че ти ще управляваш с по-голяма мъдрост и сила.
	— Кой е съжалявал за брат ми? Кой е искал Тутмос да е на трона?
	Панахеси беше открил как да преодолее Нефертити.
	— Има групички, господарю, които съжаляват за Тутмос. Ти положително ги знаеш. Разбира се, щом потеглим за Мемфис, ще се види кой ще тръгне с нас и кой ще предпочете да остане.
	— Архитект Мая ще дойде ли с нас?
	— Възможно е — отвърна Панахеси. — Ако успеем да стигнем до него.
	— А войската?
	— Тя ще се раздели на две.
	Аменхотеп замълча, после каза със злъч:
	— Ще се погрижиш съветът да разбере, че когато замина за Мемфис, те или ще са с мен, или ще са против мен. И ще е по-добре да си спомнят кой фараон ще живее по-дълго!
	Панахеси се поклони и си тръгна с думите.
	— Ще сторя, каквото ми наредиш, царю.
	Нефертити затвори вратата след него, а Аменхотеп се тръшна на стол от злато и кожа.
	— Защо баща ти не дойде да ме поздрави за коронацията?
	— Баща ми не поднася поздравления, когато те не са нужни. Всички знаят, че ти си избран от боговете да управляваш като фараон.
	Аменхотеп я погледна изпод гъстите си ресници. Той беше още дете. Цупещо се, неуверено момче.
	— Тогава Панахеси защо каза…
	— Той лъже! — възкликна Нефертити. — Кой може да е толкова глупав, че да съжалява за управлението на брат ти, когато може да служи на фараон като теб?
	Но в очите на Аменхотеп проблесна някаква мисъл и той се извърна.
	— Ако брат ми не беше умрял, ти щеше да станеш негова съпруга.
	— Никога нямаше да стана жена на Тутмос — побърза да каже сестра ми.
	Мислите на царя се движеха в опасна посока. Аменхотеп се обърна към мен.
	— Казват, че сестрата на Нефертити никога не лъжела. Баща ти споменавал ли е някога в своя дом Тутмос?
	Нефертити пребледня и аз кимнах бавно.
	— А планираше ли да омъжи сестра ти за него?
	Бях достатъчно умна да разбера, че ако не излъжа сега, Кия ще стане фаворитката в Мемфис, а сестра ми ще бъде просто една от многото съпруги на царя. Аменхотеп се наведе напред и лицето му изглеждаше мрачно. Нужна беше само една лъжа, за да се промени всичко завинаги, за да останат имената ни навеки върху славните паметници на Тива. Хвърлих поглед към Нефертити, която чакаше да види какво ще направя. После погледнах Аменхотеп в очите и отговорих така, както би искал баща ми; както се надяваше Нефертити:
	— Везир Ай винаги е вярвал, че ти ще си този, който ще се възкачи на египетския престол. Ти беше този, за когото бе определена Нефертити още откакто беше дете.
	Аменхотеп се опули.
	— Съдба! — прошепна той и се облегна назад. — Било е съдба! Баща ти е знаел, че аз ще седна на трона!
	— Да — прошепна сестра ми, приковала очи в мен.
	Преглътнах буцата, която бе заседнала в гърлото ми. Излъгала бях заради нея. Изневерила бях на съвестта си, за да предпазя семейството.
	Седемнайсетгодишният фараон на Египет се изправи и обяви:
	— Ай ще служи като главен везир на цялата страна! Той ще бъде надзорник на външната политика в Мемфис и ще го издигна над всички други везири! — Аменхотеп ме погледна отново и каза небрежно: — Можеш да си вървиш. Ние с царицата имаме да правим планове.
	Нефертити протегна ръка да ме спре, но аз строго поклатих глава и се изнизах покрай нея към вратата. Очите ми се напълниха със сълзи и ги изтрих с опакото на ръката си. Излъгала бях царя на Египет, най-висшия представител на Амон в страната. „Маат*1 ще се срамува от мен“ — промърморих на глас, но по оградените с колони коридори нямаше никой, който да ме чуе.
	[*1 Богиня на истината и справедливостта, на доброто и спокойствието, олицетворение на човечността и неотменната логика на последствията. — Б.пр.]
	Помислих си да ида да поговоря с майка, но тя щеше да каже, че съм постъпила правилно. Отидох в градините и седнах на най-отдалечената каменна пейка. Боговете щяха да ме накажат за стореното от мен. Маат щеше да поиска възмездие.
	— Не се случва често сестрата на царицата да дойде сама в градините.
	Беше генерал Нахтмин.
	Примигнах да прогоня сълзите.
	— Ако фараонът те види с мен, няма да е доволен — казах аз строго, докато събирах мислите си.
	— Няма значение. Новият фараон скоро ще замине за Мемфис.
	Аз рязко вдигнах глава.
	— Ти няма ли да дойдеш?
	— Ще се преместят само онези, които предпочитат да си отидат оттук. По-голямата част от войската ще остане в Тива. — Генералът седна до мен, без да ме моли за разрешение. — Е, защо си тук, сред върбите, и то сама?
	Очите ми отново плувнаха в сълзи. Посрамила бях боговете.
	— Какво? Да не би някое момче да е разбило сърцето ти? — попита той. — Да го изгоня ли оттук?
	Разсмях се, въпреки че не ми беше до смях.
	— Нито едно момче не се интересува от мен.
	Замълчахме за момент.
	— Е, защо бяха тези сълзи?
	— Казах лъжа — прошепнах аз.
	Генералът ме погледна внимателно и в ъгълчетата на устните му се появи зачатък на усмивка.
	— Това ли е всичко?
	— За теб може да е дреболия, но за мен означава много. Никога не бях лъгала.
	— Никога? Дори за счупена чиния или за нечия загубена монета, която си намерила?
	— Не. Не и откакто станах достатъчно голяма, за да разбирам законите на Маат.
	Генералът не каза нищо и аз си дадох сметка, че на него, мъжа, който е виждал войни и кръвопролития, сигурно му се струвам голямо дете.
	— Няма значение — промърморих.
	— Има значение — каза той сериозно. — Ти цениш истината. Излъгала си едва днес.
	Не му отговорих.
	— Спокойно, няма да издам тайната ти.
	Скочих от мястото си, вбесена. Той подиграваше ли се с мен?
	— Изобщо не биваше да ти казвам!
	— Мислиш, че ще загубиш уважението ми заради една лъжа? — Той се засмя добродушно. — Дворът на Египет е изграден от лъжи. Ще видиш това в Мемфис.
	— Тогава ще си затварям очите — отвърнах детински.
	— И ще си патиш. Най-добре дръж очите си винаги отворени, господарке. Баща ти разчита на това.
	— Откъде знаеш на какво разчита баща ми?
	— Ами, ако ти не запазиш бистър разсъдък, кой тогава? Красивата ти сестра ли? Или може би Аменхотеп Младши? Те ще са твърде заети да градят гробници и храмове — отвърна той. — Дори може би — добави предателски — ще съборят жреците, за да разполагат с цялото злато, което прибират те. — Трябва да съм изглеждала скандализирана, защото генералът попита: — Да не мислиш, че само твоето семейство вижда това? Новият фараон накара всички да се разтичат. Ако жреците на Амон паднат, ще ги последват много заможни хора.
	— Сестра ми няма нищо общо с това — казах аз твърдо и тръгнах назад към двореца. Не ми харесваше начинът, по който генералът вплиташе семейството ми в плановете на Аменхотеп. Но той ме последва и изравни крачка с мен.
	— Обидих ли те, господарке?
	— Да, обиди ме.
	— Извинявай. В бъдеще ще съм по-внимателен. В края на краищата ти ще си една от най-опасните жени в двореца.
	Спрях се.
	— Посветените в тайните везири и жреци плащат на шпионите много пари за това.
	— Не знам за какво говориш.
	— За информацията, благородна Мутноджмет — отвърна той и продължи към конюшните.
	— И какво според теб може да стори информацията — извиках след него.
	— Когато попадне в неподходящи ръце — отвърна през рамо той, — може да стори какво ли не.

	* * *

	Онази вечер се приготвях за лягане в стаята до царските покои със съзнанието, че сестра ми е наблизо, ала не мога да я повикам. Погледнах към перваза на прозореца и насадените си в саксии растения, които бяха преживели пътуването от Ахмим, а след това и пренасянето от стая в стая. Утре царицата щеше да обяви датата на заминаването ни за Мемфис и те трябваше да изтърпят още едно пътуване.
	Когато Ипу дойде да ме преоблече, видя киселата ми физиономия и изцъка.
	— Какво има, господарке?
	Повдигнах рамене, сякаш не беше нещо особено важно.
	— Липсва ти родният дом? — предположи тя и аз кимнах.
	Съблече ризата през главата ми и ми облече друга. Покорно седнах на леглото, за да сплете косата ми.
	— На теб домът ти никога ли не ти липсва? — попитах я тихо.
	— Само когато си спомня за братята си — усмихна се тя. — Отгледана съм сред седмина братя. Затова се разбирам така добре с мъжете.
	Засмях се.
	— Ти се разбираш с всички. Видях те на празненствата. Няма човек от Тива, когото да не познаваш.
	Ипу тръсна нехайно рамене, ала не го отрече.
	— Такива сме ние около езерото Моерис. Винаги дружелюбни.
	— Значи си родена във Фаюм?
	Тя кимна.
	— В малко земеделско селце. — Описа ми огромни пространства глинеста почва, преминаващи в зелени хълмове. И лозя, пръснати край синьо-зеления Нил. — В Египет няма по-добро място за градинарство, за отглеждане на жито или папирус.
	— И с какво се занимава семейството ти? — попитах.
	— Баща ми беше личен винар на фараона.
	— Личен винар ли? И ти си напуснала неговите лозя и градини, за да работиш в двореца?
	— Едва след като той почина. Бях на дванайсет години, най-малката от пет дъщери и седем синове. Майка ми нямаше нужда от мен и бях наследила нейните чудесни умения с боите. — Разгледах тежкия грим на очите й в огледалото над главите ни, малахитовите линии, които никога не се размазваха на слънцето. — Фараонът ми намери място като една от личните прислужници на царицата. След време се издигнах до нейна любимка.
	А царицата я беше пуснала, за да бъде край мен. Замислих се за моята леля и за всичките й безкористни дела, които остават незабелязани. А егоистичният й, погълнат от собствената си персона син не умееше да цени нейната доброта.
	— Животът в двореца е по-хубав от живота в лозята — продължи Ипу Да бъдеш в града, където жените могат да си купуват всичко, каквото им трябва… Въглен, парфюм, истински перуки, екзотични храни. Корабите идват по Нил и спират в Тива. Но във Фаюм не спираха никакви кораби.
	Тя ми донесе роклята и ленените чорапи, а аз въздъхнах. Никакви кораби. Никакви хора. Никаква политика. Само градини. Обух чехлите си и седнах до мангала. Ипу остана права и аз й посочих стол.
	— Кажи, Ипу — подех, като сниших глас, въпреки че Нефертити в никакъв случай не би могла да ме чуе, — какво се говори в двореца?
	Лицето й светна, сега вече беше в стихията си.
	— За теб ли, господарке?
	Изчервих се.
	— За сестра ми и фараона.
	Тя повдигна вежди и отвърна предпазливо:
	— А… чувам, че новият фараон бил своенравен.
	Наклоних се към нея.
	— И?
	Тя хвърли бърз поглед към вратата на преддверието и нататък към царската спалня.
	— И че царицата е красива. Останалите слуги я наричат Неферет. Красивата жена.
	— А за Мемфис? — попитах. — Казано ли е на слугите кога да се готвят за отпътуване?
	— О. — Трапчинките затрептяха на бузите й. — Това ли било? — Тя се наведе към мен и тъмната коса се изсипа от раменете й. Беше красива жена със заоблени форми и блестящи малахитови клепачи, цялата в бляскави мъниста. — Царица Тий днес поръча три нови носилки, а господарят каза, че вече са купени шест нови коня.
	Облегнах се назад.
	— Кога ще са готови?
	— След седем дни.
	На другата сутрин бях повикана в тронната зала, преди да се напълни с придворни, любопитни да чуят датата, на която Аменхотеп ще потегли към Мемфис. Влязох през двойните врати и погледа ми привлякоха най-напред гората колони, наподобяващи снопове папирусови стъбла, които стигаха до висок изрисуван подиум. Капителите бяха във формата на папирусови пъпки, които непосредствено до вратата бяха затворени, но с всяка следваща колона постепенно се разпукваха и разцъфтяваха, така че последните два капитела, разположени до златните тронове, представляваха напълно разтворени и боядисани цветове — символизиращи, предполагам, фараона, който разтваря ръце да прегърне цял Египет.
	Пред подиума, където седяха леля ми и баща ми, имаше изображения на вързани пленници, хети и нубийци, така че когато се качва на трона, фараонът да тъпче своите врагове. Тронната зала бе празна, с изключение на нас тримата; татко и леля седяха на абаносова пейка с разгърнати папирусови свитъци пред себе си.
	— Царице. — Поклоних се. Татко.
	Царица Тий не чака да седна.
	— Сестра ти се е преместила в личните покои на сина ми.
	Изражението й беше неразгадаемо и аз отговорих предпазливо:
	— Да. Тя омая новия фараон, царице.
	— Тя омая целия двор — поправи ме Тий. — Всички слуги говорят само за нея.
	Спомних си, че Ипу нарече сестра ми Неферет, както и онова, което каза генерал Нахтмин.
	— Тя е дръзка, царице, но е много лоялна.
	Тий ми отправи изпитателен поглед.
	— Лоялна, но към кого?
	Баща ми прочисти гърло.
	— Искаме да знаем какво бе казано на закуска тази сутрин.
	Разбирах какво става и виждах, че ме използват като шпионка. Размърдах се притеснено и отвърнах:
	— Те изобщо не закусваха. Слугите оставиха подноси с храна в преддверието и след като аз се нахраних, ги изнесоха.
	— Тогава какво са правили? — попита царицата.
	Поколебах се и баща ми каза строго:
	— За нас е важно да знаем тези неща, Мутноджмет. Или ние ще разберем, или някой друг ще го стори.
	Някой като Панахеси.
	— Правеха планове да строят храмове на Атон — казах аз.
	Баща ми попита бързо:
	— Скици ли?
	Кимнах.
	Той се обърна към сестра си и каза:
	— Аменхотеп не може да стори нищо, преди да почине старият фараон. Не разполага нито със злато, нито с възможности, за да строи храмове. Това са само приказки…
	— Опасни приказки! — избухна Тий. — Приказки, които той няма да прекрати, докато не стане фараон и на Горен Египет.
	— Дотогава ще разбере, че не е толкова лесно да управляваш без подкрепата на жреците. Няма да може дори да поддържа своя войска без тяхното злато. Никой фараон не може да управлява самостоятелно.
	— Синът ми мисли, че може. Мисли си, че ще успее да отхвърли боговете и да въздигне Атон над всички тях, дори над Озирис. Дори над Ра. Очакваше се дъщеря ти да промени всичко това…
	— Ще го промени…
	— Тя е твърде буйна и амбициозна! — извика царицата. Излезе на балкона и вкопчи пръсти в парапета. — Може би не избрах за първа съпруга подходящата дъщеря.
	Баща ми погледна през рамо към мен, но не успях да разгадая изражението му.
	— Изпрати го в Мемфис — каза той. — Там ще разбере, че не е лесно да се бъркаш в делата на Маат.

	* * *

	По пладне същия ден царицата обяви в тронната зала датата на нашето заминаване за Мемфис. Щяхме да заминем на двайсет и осми фармути. Имахме шест дни да си стегнем багажа.


>	Шеста глава
>	Двайсет и четвърти фармути

	Този път, когато отидохме да гледаме как Аменхотеп препуска с колесницата на арената, той ни събра в конюшнята и попита Нефертити кой кон харесва най-много. Кия би изпърхала с ресници и би отговорила, че харесва коня с най-красивото име. Но Нефертити огледа всички жребци от горе до долу, провери колко силни са мускулите под кожата и има ли жар в очите им, после отвърна с твърд глас:
	— Онзи, тъмния. Дорестия, който гризе нетърпеливо вратата.
	Аменхотеп кимна.
	— Изведете дорестия!
	Кия се обърна към трите жени, които винаги бяха с нея, едри жени, забележимо стърчащи над сестра ми, и едната от тях каза високо, така че семейството ми да чуе:
	— Още малко и ще й позволи да му избира набедрениците.
	Всичките се изкикотиха, но Нефертити отиде уверено при Аменхотеп, който беше в компанията на Панахеси и баща ми, и застана да го гледа как закопчава ръкавиците си. После попита:
	— Винаги ли си карал колесница?
	Панахеси отвърна сопнато:
	— Още откакто фараонът беше малко момче в Мемфис.
	Сестра ми погледна към групата чакащи мъже, синове на други везири, които се упражняваха заедно с царя. Аменхотеп проследи погледа й и твърдо допълни:
	— Тези мъже не губят всяка сутрин от мен, защото са длъжни. Мога да надбягам всеки войник от войската на баща ми.
	Нефертити пристъпи по-близо.
	— И казваш, че се занимаваш с това още от дете?
	Аменхотеп завърза каишките на шлема си и отвърна:
	— Подкарах колесницата още щом се научих да ходя.
	— А ако аз поискам да се науча? — попита го тя.
	Кия извика от другия край на конюшнята:
	— Жените не карат колесници на арената.
	— В Ахмим съм яздила — обяви Нефертити и аз погледнах към татко. Изражението му бе резервирано, но не каза нищо. Тя взе шлем от близкия рафт и нагло го нахлупи на главата си. — Искам да ме научиш.
	Аменхотеп замълча, за да прецени доколко сериозно го казва, и тя продължи с блестящата забележка:
	— Искам да изпитам вълнението да карам най-добрите коне в Египет. Искам да се уча от най-добрия ездач в Египет.
	Аменхотеп се разсмя.
	— Изведете Повелителя на конете! — нареди той, а Панахеси и Кия веднага запротестираха.
	— Ще се убие! — извика Панахеси.
	Разбира се, истинското му възражение беше, че собствената му дъщеря не бе проявила достатъчно ум и бе пропуснала момента да поиска тази привилегия за себе си. Сега над арената щеше да властва Нефертити. Дори баща ни не се беше сетил за това, но хрумването беше наистина гениално. Чудесен ход. След като беше успяла да си извоюва място в спалнята на Аменхотеп, в политиката му, а сега и в развлечението му, в какво нямаше да са заедно?
	— Но, царю… — опита да възрази Панахеси.
	Аменхотеп се обърна и го погледна намръщено.
	— Нито дума повече, везире. Моята царица иска да кара колесница и аз ще я науча.
	Докато ги наблюдавахме как препускат от ложата с дървени пейки и ленен сенник, Кия ми изсъска:
	— Какво си въобразява, че прави?
	Погледнах надолу към сестра си, която се носеше с колесницата, отмяташе дългата си черна коса на слънцето и се смееше. Аменхотеп се смееше заедно с нея и аз отвърнах:
	— Забавлява царя, какво друго й остава, след като учителят й вече го няма?

	* * *

	— Браво, добре се справи — похвали я баща ми.
	Нефертити седеше самодоволно на мястото си и чакаше Мерит, която украсяваше косата й с мъниста, да приключи. В стаята й бяха пристигнали чифт червени ръкавици за езда, подарък от Аменхотеп.
	— Беше забавно — отвърна тя.
	— Но ще е само този път — предупреди я татко.
	— Защо? Достави ми удоволствие. Защо да не се науча да карам колесница?
	— Защото е опасно! — възкликнах аз. — Не те ли е страх?
	— От какво да ме е страх?
	— От конете. Или че ще обърнеш колесницата. Виж какво се случи с престолонаследника Тутмос.
	Баща ми и Нефертити се спогледаха. Ипу и Мерит извърнаха очи.
	— Тутмос умря на война — махна с ръка Нефертити. — А това не е война.
	Мерит наниза последните мъниста на косата й и когато сестра ми се изправи, стъкълцата звъннаха глухо. Татко стана заедно с нея.
	— Ще бъда в Пер Меджат да пиша писма до чужди държави. Трябва да знаят къде могат да намерят съпруга ти, за да изпращат петициите си. — Огледа помещението, в което нищо не се бе променило след вчерашната новина, и добави: — Заминаваме след пет дни, налага се и двете да надзиравате приготвянето на багажа си — напомни ни тихо.
	Щом излезе от стаята, Нефертити протегна ръце към мен, напълно безразлична към чуждите държави.
	— Ела.
	Аз й се сопнах:
	— Чу какво каза татко. Трябва да стягаме багажа.
	— Не сега.
	Хвана ме за ръката и ме дръпна след себе си.
	— Чакай, къде отиваме? — запротестирах аз.
	— На твоето любимо място. В градината.
	— Защо?
	— Защото там има някой, с когото ще се срещнем.
	— Аменхотеп? — Опитах се да позная.
	— И още някой.
	Прекосихме коридорите и влязохме в дворцовата градина с нейните оградени от дървета алеи и разпилени тук-там езерца. Някой с много добро око за дизайн бе разположил фонтан със статуята на Хор сред езерце с лотоси, което бе оградил с тръстики и индигови ириси. В сянката под тежките клони на смокините имаше каменни пейки и пътека с жасминови храсти, която водеше към баните. Оттатък баните беше харемът, където живееха по-нисшите по ранг съпруги на стария фараон. Наблюдавах как водните кончета се стрелкат насам-натам над тревата и златистосините им крилца проблясват под слънчевите лъчи.
	— Първото нещо, което ще сторим, когато пристигнем в Мемфис — каза сестра ми, — ще е да издигнем най-големия храм, построяван някога в Египет. Щом хората веднъж почувстват величието на Атон, жреците на Амон ще станат ненужни.
	— Татко казва, че те са за баланс: властта на фараоните се балансира от властта на жреците. Дори учителите ни са ни учили на това.
	— А учили ли са ни, че жреците трябва да връзват и развързват кесията на фараоните? На това ли му се казва баланс? — Очите на Нефертити потъмняха под сянката на смокините. — Мутни, фараоните на Египет са марионетки. И Аменхотеп ще промени това. Ще отстрани Амон от центъра на вниманието и ще издигне на негово място Атон. Царят и царицата ще ръководят храмовете. Ние ще контролираме календара, ще определяме празничните дни и ще разполагаме с…
	— Цялото злато, което преди се изливаше в храмовете на Амон. — Спомних си генерала и затворих очи, за да не виждам колко верни са думите му. Когато ги отворих, срещнах решителния поглед на сестра ми.
	— Да.
	— Нефертити, плашиш ме. Ти не беше такава в Ахмим.
	— В Ахмим не бях царицата на Египет.
	В края на пътеката спрях, за да я попитам:
	— Не се ли боиш, че ще разгневим боговете?
	Нефертити вирна глава.
	— Това е мечтата на Аменхотеп — оправда се тя. — Колкото повече правя за него, толкова по-близък ще става той с мен и с никого другиго. — Впери поглед над езерото с лотосите и гласът й премина в шепот: — След две нощи той отива в леглото на Кия.
	Видях тревогата на лицето й и казах с надежда:
	— Може пък да не отиде…
	— О, ще отиде. Това е традиция. Ти самата го каза. Но моите деца ще наследят тази страна.
	— Татко мисли, че си станала прекалено амбициозна — предупредих я аз.
	Нефертити ме погледна остро.
	— Присъствала си на семейна среща без мен?
	Не отговорих.
	— И за какво говорихте? — попита тя.
	— За теб, разбира се.
	— И какво каза татко?
	— Нищо особено. Леля бе тази, която говори най-много.
	— Тя не ме харесва. Съмнява се в своя избор. Знам, че трябва да е така. Като вижда как в двореца се издига друга красива жена…
	— И скромна при това.
	Тя ме погледна и продължихме нататък.
	— Не ми казвай, че не се чувства засегната.
	— По-скоро може би съжалява. Ти беше доведена тук, за да внесеш равновесие, не да прекатуриш везните!
	— И как очакват всички те да постигна това? — гневно попита тя. — Не мога да му говоря неща, които той счита за погрешни; веднага ще изтича при Кия и с мен ще е свършено.
	В най-далечния край на градината стигнахме до лозница. Чух тихия и напрегнат глас на Аменхотеп от другата страна на гъсто преплетените стъбла. Понечих да се отдръпна, ала Нефертити ме погледна косо, хвана ме за ръката и ме дръпна между дърветата до закътана поляна. Аменхотеп веднага се изправи. Той беше в компанията на някакъв генерал и двамата се обърнаха.
	— Нефертити — каза зарадвано Аменхотеп, после ме видя, усмивката му се стопи и той отбеляза: — Неразделните сестри.
	Генералът се поклони. Беше млад като Нахтмин, но в него имаше сериозност, каквато Нахтмин не притежаваше, строгост в очите му.
	— Царице Нефертити — каза той, сякаш думите не му бяха много приятни. — Благородна Мутноджмет.
	— Генерал Хоремхеб идва с нас в Мемфис — обяви Аменхотеп. — Той иска да отблъсне хетите и да върне териториите, които загубихме, след като баща ми се оттегли от войската. Обещах му поход на север веднага щом пристигнем в Долен Египет. И му казах, че той и войската могат да задържат за себе си цялата плячка, която завладяват, стига да върнат земите ни.
	— Това е много великодушно — отвърна Нефертити, която наблюдаваше внимателно Аменхотеп; забелязах, че и генералът го гледаше по същия начин.
	— Други войници може да останат с баща ми и да прахосат възможностите си за напредване в кариерата, но Хоремхеб ще ме следва по пътя към славата!
	Хвърлих поглед към генерал Хоремхеб. Той не се трогваше от речи.
	— Помислил ли е фараонът откъде ще дойдат парите за тези походи? — попита открито той. — Възвръщането на загубените територии ще струва скъпо.
	— Ще обложа храмовете на Амон с данъци — отвърна Аменхотеп.
	Двете с Нефертити си разменихме бързи погледи, но генералът дори не мигна.
	— Храмовете на Амон никога не са били облагани с данъци. Какво те кара да мислиш, че ще се лишат от златото си сега?
	— Защото ти ще си там да наложиш волята ми — отвърна Аменхотеп и аз разбрах какво става. Той сключваше сделка.
	Генерал Хоремхеб стисна челюсти.
	— А как да съм сигурен, че след като войската събере данъка от храмовете, златото ще бъде използвано, за да се финансира походът на север?
	— Не можеш да бъдеш сигурен. Но или ще ми се довериш, или ще прекараш дните си в служба на фараон, който е твърде стар за битки. Само помни — и в гласа на Аменхотеп прозвуча предупредителна нотка, — в крайна сметка аз ще стана фараон и на Горен Египет.
	Хоремхеб погледна Нефертити, после и мен.
	— Значи трябва да разчитам на думата ти.
	Аменхотеп подаде ръка на генерала.
	— Няма да забравя твоята вярност — обеща той.
	Хоремхеб пое подадената ръка, но погледът му беше недоверчив.
	— Позволи ми тогава да се оттегля, фараоне. — Той се поклони и по гърба ми пробягна хлад при мисълта какво би могло да се случи, ако Аменхотеп не сдържи обещанието си. Не бих искала да имам за враг мъж като Хоремхеб.
	Аменхотеп го проследи с поглед и се обърна към Нефертити.
	— Никога повече няма да се кланям пред жреците на Амон.
	— Ти ще си най-великият фараон на Египет — закле се Нефертити.
	— С най-чудесната царица на Египет — допълни той, — която ще ражда фараони за трона на Египет. — Той сложи длани на малкото й стегнато коремче. — Тук, вътре, може би расте малка царица дори и в момента.
	— Скоро ще разберем. Сигурна съм, че когато пристигнем в Мемфис, ще имам с какво да се похваля. — Ала когато каза това, погледна към мен, сякаш можех да повлияя на боговете, защото аз бях тази, която всяка вечер се молеше и всяка сутрин се кланяше пред олтара на Амон.


>	Седма глава
>	Двайсет и пети фармути

	— Ами ако не съм забременяла, а Кия роди след шест месеца син? — Нефертити крачеше напред-назад из преддверието. Слънцето беше залязло, ала Аменхотеп не беше с нея. Отишъл бе да посети Кия. — И кой знае докога ще стои в стаята й тази нощ. Ами ако остане до сутринта?
	— Не ставай глупава — опитах да я успокоя. — Фараоните не спят в леглата на съпругите си.
	— Той спи в моето! — кресна тя и спря да обикаля. — Но тази вечер няма да си легне с мен. Мисли си, че може да прескача от едната съпруга при следващата? Че не съм по-различна от другите му робини? — После повиши глас. — Така ли си мисли? — Седна пред огледалото и рече: — Кия не е по-хубава от мен.
	Това беше въпрос.
	— Разбира се, че не е.
	— По-съблазнителна ли е?
	— Не мога да кажа.
	Нефертити се обърна рязко и в погледа й блесна нова идея.
	— Трябва да отидеш и да видиш какво правят — реши тя.
	— Какво? Искаш да шпионирам съпруга ти? — Тръснах енергично глава. — Ако ме хванат да шпионирам, стражите ще ме отведат при фараона.
	— Трябва да знам какво правят заедно, Мутноджмет.
	— Защо? Какво значение има?
	— Защото трябва да съм по-добра от нея! — Тя вирна брадичка. — Всички трябва да бъдем по-добри. Това не засяга само мен, засяга цялото ни семейство. Нашето бъдеще. — Дойде и ме хвана за раменете. — Моля те, просто разбери какво й говори.
	— Прекалено опасно е! — възразих аз.
	— Мога да ти кажа как да стигнеш до прозореца им.
	— Какво? Отвън ли? Искаш да пълзя в калта? Ами ако ме хванат?
	— Под прозорците на вторите съпруги не слагат стражи — рече презрително тя. — Моля те, само се наметни с нещо и тръгвай.
	Обзета от лошо предчувствие, навлякох дебела ленена роба и седнах пред огледалото да вържа назад косата си. Нефертити наблюдаваше моите действия иззад гърба ми.
	— Хубаво е, че си мургава — отбеляза тя. — Никой няма да те забележи.
	Хвърлих й остър поглед, но тя вече не ме гледаше. Всичките й мисли сега бяха съсредоточени в Кия и очите й бяха обърнати към коридора, сякаш виждаше онова, с което съпругът й вече се беше захванал. Щом се приготвих, отидох и застанах до вратата. Татко щеше да иска да го направя. Беше за доброто на семейството ни. Пък и шпионирането не нарушаваше законите на Маат. Нямаше да крада, а само да слушам.
	— Нужно ми е да знам всичко, което той й говори. — Нефертити надяна върху дрехите си още една дълга риза и потрепери. — Ще те чакам тук. И, Мутни…
	Намръщих се.
	— Внимавай.
	Когато се измъкнах на двора, сърцето сякаш се качи в гърлото ми. Въздухът беше топъл и ветрецът блъскаше леко камъшените рогозки в прозорците на двореца. Навън нямаше жива душа. Лунният сърп на небето бе тънък като чертичка и нямаше причина някой да излиза посред нощ от двореца, освен ако не търсеше мен. Минах през редицата дворове, като не забравях да ги броя. Придържах се близо до стените, близо до храстите и бръшляна. Когато стигнах в двора на Кия, спрях да се ослушам, ала не се чуваше никакъв звук. Продължих да се промъквам нататък, докато не стигнах до третия прозорец. Хвърлих поглед към двора и не видях никого, после клекнах да слушам. Сега вече гласовете им долитаха до мен; притиснах се до стената, опитвайки се да чуя какво говори фараонът.
C>
	„Когато слезеш в западната страна на светлината, земята потъва в мрак, сякаш е мъртва. Лъвовете излизат от леговищата си. Змиите хапят. Тъмнината надвисва и земята мълчи, докато създателят им отдъхва в страната на светлината.“
C$
	Рецитираше стихотворение.
C>
	„Земята заблестява, когато изгрееш в страната на светлината. Когато сияе денят ти, Атон, когато хвърляш лъчите си, и в двете страни е празник. Пробудени, те скачат на крак. Ти си ги вдигнал!“
C$
	— Нека аз прочета останалото. — Беше гласът на Кия. Чух шумолене на папирус, после тя започна да декламира:
C>
	„Пътищата се отварят, когато ти изгрееш. Рибите в реката се стрелкат пред теб. Лъчите ти пронизват морските глъбини. Ти караш семето да покълне, ти създаваш живота, ти храниш сина в майчината утроба, утешаваш го и пресушаваш сълзите му. О, ти, който вдъхваш живот, ти отхранваш всичко, което създаваш!“
C$
	Значи това беше магията, с която го държеше дългокраката стройна Кия — магията на тихото убежище. Далеч от вечните кроежи и политически планове на Нефертити, Аменхотеп и Кия четяха заедно стихове. От мястото си под прозореца усещах миризма на горящ тамян. Почаках да видя за какво още ще си говорят и той започна да й разказва какъв ще бъде животът в Мемфис, където беше отраснал.
	— Моите стаи ще са в центъра на двореца, а теб ще те настаня от дясната си страна и ще ти дам най-доброто от всичко.
	Чух я как се кикоти като дете. Нефертити никога не се кикотеше; смееше се дълбоко и с придихание като жена.
	— Ела! — Трябва да я бе сграбчил в прегръдките си, защото ги чух да падат тежко на леглото и от ужас затиснах устата си. Как можеше да обладава непразна жена! Щеше да повреди детето!
	— Чакай — прошепна тя и гласът й стана строг. — Ами баща ми?
	— Везир Панахеси? Разбира се, че ще дойде с нас в Мемфис — изрече той, сякаш никога не бе имало друга алтернатива. — И ще му дам най-високия пост в двореца.
	— Като например?
	— Като например какъвто си пожелае — обеща той. — Не бива изобщо да се тревожиш. Твоят баща е лоялен към мен и моето дело. Няма везир в Египет, на когото да вярвам повече, отколкото на Панахеси.
	Погледнах към другия край на двора и там, в сребристата светлина, зърнах везира да слуша всичко това, което току-що бях чула и аз. Стоеше съвсем неподвижно и в този миг ми се стори, че сърцето ми спира. Когато видя, че съм го разпознала, той се усмихна. Тогава хукнах и тичах по целия път до стаята на Нефертити, забравила за стиховете на Аменхотеп и за въпросите на Кия. Нефертити притича да ме посрещне на вратата.
	— Какво стана? — възкликна тя, когато видя лицето ми, но аз не можех да отговоря. — Мутни, какво се случи? Хванаха ли те?
	Дъхът ми излизаше на пресекулки, мислите ми препускаха и се чудех дали да й кажа за Панахеси. И двамата бяхме конспиратори, заловени в нощта. Аз не бях казала нищо, нито пък той.
	Тя отново ме сграбчи за раменете и ме разтърси.
	— Хванаха ли те?
	— Не. — Думата излезе от устата ми тихо като въздишка. — Четяха поезия.
	— Тогава какво стана, защо тичаше?
	— Той каза, че вярва на Панахеси повече, отколкото на всеки друг везир в Египет. Каза на Кия, че ще даде на баща й най-високия пост в двореца!
	Нефертити веднага отиде до вратата и нареди на единия от стражите да иде и доведе везир Ай. Баща ни пристигна веднага и тримата седнахме в кръг около личния мангал на царя. Ако се беше върнал, щеше да ни хване как заговорничим против него.
	Сестра ми се изправи.
	— Ще кажа на Аменхотеп, че не може да се вярва на Панахеси — каза решително тя.
	— И ще рискуваш да си навлечеш гнева му? — Баща ми поклати глава. — Не. С Кия все някак ще се оправим. По-голямата заплаха расте в корема на Кия.
	— Тогава може би трябва да убием детето — рече сестра ми.
	— Нефертити!
	И двамата с баща ми ме погледнаха, но не изоставиха темата.
	— Подходящата комбинация от билки във виното… — поде мисълта й баща ми.
	Не исках да слушам това. Не исках да участвам в това.
	— Но тя просто ще забременее отново.
	— И везирът ще ни заподозре — допълни Нефертити. — Ще каже на Аменхотеп и това ще бъде нашият край. Просто ще трябва да я надхитря.
	— Продължавай да правиш, каквото и досега — съгласи се баща ми. — Той е увлечен по теб.
	Нефертити повдигна едната си вежда.
	— Имаш предвид да продължавам да превъзнасям Атон?
	Изражението му стана сурово.
	— Това е единственият начин да го задържа — бързо добави тя.
	— И Кия прави същото — обадих се аз.
	— Кия не прави нищо — възрази сестра ми разпалено.
	— Слуша стихотворенията му. А на теб той не ти ги чете!
	— Когато заминем за Мемфис, трябва да внимава с жреците на Амон — прекъсна ни татко. — Не може да се бърка в техните работи. Нефертити, ти трябва да се погрижиш за това.
	Очаквах сестра ми да му каже за сделката, която Аменхотеп бе сключил с Хоремхеб в градината, ала тя си замълча.
	— Ако опита да заграби прекалено голяма власт, това може да събори всички ни. Старият фараон има и други синове, които могат да го заместят, ако се помине внезапно.
	Дъхът ми заседна в гърлото.
	— Жреците на Амон да посегнат на цар?
	Двамата със сестра ми отново ме погледнаха с недоумение, после престанаха да обръщат внимание на избухването ми. Нефертити попита:
	— Но ако успее да отнеме властта на жреците?
	— Дори не си го помисляй.
	— Защо? — попита тя.
	— Защото тогава управлението на Мемфис ще бъде изцяло в ръцете на фараона, а твоят съпруг не е достатъчно мъдър да упражнява такава власт.
	— Тогава можеш ти да я вземеш. Можеш да си човекът зад трона, който я упражнява — подхвърли тя. — Ще бъдеш недосегаем.
	Това вече бе нещо ново. Царският везир можеше да упражнява по-голямо влияние, ако трябваше да отговаря само пред фараона, а не и пред жреците и велможите. Видях, че баща ми се замисли върху думите й. Нефертити продължи:
	— Той самият ще е зает със строежа на своите храмове на Атон. А кой ще управлява по-добре, ти или върховният жрец на Тива?
	Баща ми мислеше, че е права, виждах го. Ако има промяна в баланса, защо да не застане на печелившата страна? Той познаваше външните и вътрешните проблеми по-добре от затворения между стените на храма жрец.
	— Тий няма да е доволна — предупреди татко. — Това е хазарт. Всичко може да се обърка.
	— Как иначе да остана аз фаворитката? — Нефертити се изправи театрално. — Да му кажа, че няма да успее ли? Той ще го направи, независимо дали ще го подкрепя или не.
	— Не можеш ли да отклониш вниманието му от Атон?
	— Той не е в състояние да мисли за нищо друго.
	Баща ми стана и отиде до вратата.
	— Ще я караме кротко. В този дворец има хора, които нито ти, нито съпругът ти ще искате да обърнете против себе си.
	Постояхме, заслушани в шума от стъпките му, които се отдалечаваха в посока на личните му покои. После Нефертити се свлече на стола.
	— Значи докато Аменхотеп рецитира стихове на онази пачавра, царицата на Египет прекарва нощта със сестра си.
	— Не се гневи, защото той ще ти се разсърди — казах аз.
	Тя ме стрелна с поглед, но не ми се присмя.
	— Тази нощ ще спя при теб — реши накрая.
	Не възразих. И на мен нямаше да ми бъде приятно съпругът ми да се мушне в леглото до мен след нощ, прекарана с друга жена.
	На другата сутрин се събудих на разсъмване и бързо се облякох, за да се поклоня пред олтара на Амон. Движех се възможно най-тихо, но въпреки това Нефертити се обърна в леглото, за да ме сгълчи.
	— Не отиваш при олтара, нали? — попита учудено тя. — Не е задължително да се кланяш там всеки ден.
	— Приятно ми е да говоря с Амон — защитих се аз, а тя издаде недоверчив гърлен звук. — Кога за последен път си ходила там? — Нефертити затвори очи и се престори на заспала. — Поне знаеш ли къде се намира олтарът?
	— Разбира се. В градината — отвърна тя.
	— Е, няма да ти навреди, ако дойдеш. Ти си царицата на Египет.
	— А ти ходиш там всеки ден. Ще поднесеш дарове и от мое име. Прекалено съм уморена.
	— За да благодариш на Амон ли?
	— Той знае, че съм му благодарна. Сега ме остави на мира.
	И така, отидох сама в градината, както всяка сутрин след пристигането ни в Тива, и набрах букет, за да го оставя в краката на Амон. Накъсах само най-отбрани цветя: ириси, тъмнолилави като дълбока лятна нощ, и хибискуси с листенца като кървавочервени звезди. Когато приключих с поклонението си пред олтара, все още бе много рано и в градината бяха излезли само слуги, които поливаха тамариндите със своите тежки пръстени делви. Нефертити със сигурност още спеше, така че реших да прескоча до двора на родителите ми. Майка навярно бе станала и слагаше дарове в краката на Хатхор*1. Докато вървях през двореца, вътре беше приятно тихо. По коридорите сновяха само котки — лъскави и черни, с бронзови очи, — ала не ми обръщаха внимание. Излезли бяха на лов за остатъци от снощната вечеря, полуизядена смокиня с мед, изпусната от прислужник, или апетитно късче от печена газела. Стигнах до двора на майка. Тя седеше в градината и четеше свитък с познат восъчен печат.
	[*1 Хат(х)ор е богиня на любовта, закрилница и пазителка на фараоните, господарка на пустините и природните стихии и властелин на далечните страни. Изобразява се като крава или жена с рога на крава и слънчев диск. — Б.ред.]
	— Новини от Ахмим! — обяви весело тя, щом ме видя. Утринното слънце позлатяваше новата огърлица от лазурит, която си бе сложила.
	Отидох до пейката, седнах и жадно попитах:
	— Какво пише надзирателят?
	— Градината ти върви добре.
	Спомних си моята жожоба, чиито плодове имаха цвят на джинджифил, и красивия ми хибискус, който бях насадила предишната пролет. Нямаше да съм там, за да ги видя как зреят.
	— И какво още?
	— Гроздовете се наливат бързо. Надзирателят казва, че от реколтата през шему може да излязат шейсет бъчви.
	— Шейсет! Ще ги изпратят ли в Мемфис?
	— Разбира се. Поръчах да ми изпратят и ленените ризи. В бързината съм забравила да ги сложа в багажа.
	Усмихвахме се една на друга в топлата светлина на двора, и двете пренесени мислено в Ахмим. Само че нейната усмивка бе по-широка и по-невинна, защото татко криеше от нея нещата, които не можеше да скрие от мен, и тя не подозираше, че сме разменили своята сигурност срещу тревоги.
	— Е, разкажи ми за Нефертити — поде майка. — Щастлива ли е? — Нави свитъка и го пъхна в ръкава си.
	— Щастлива, колкото е възможно. Снощи той отиде при Кия. — Облегнах се на топлата каменна пейка и въздъхнах. — И така, заминаваме за Мемфис.
	Майка кимна.
	— Тук Аменхотеп ще става само още по-неспокоен, докато чака старият фараон да умре. Дори може би няма да чака — добави зловещо тя.
	Погледнах я изпитателно.
	— Нали не мислиш, че той би ускорил смъртта на стария фараон?
	Майка ми огледа двора, ала бяхме сами.
	— Говори се, че той е причината Тутмос да си отиде толкова рано. Но това са само приказки — побърза да добави. — Слугински клюки.
	— Само че слугините обикновено са прави — прошепнах аз.
	Тя пребледня леко.
	— Да.

	* * *

	Онази нощ вечеряхме в голямата зала, но мнозина от придворните отсъстваха, бяха на погребението на емисаря ни в Родос. Отишли бяха както царица Тий, така и баща ми, докато старият фараон си беше останал в двореца при своето вино и своите жени. И бе в особено вулгарно настроение, пееше и се оригваше на воля. Видях го как сграбчи гръдта на една от прислужниците, когато тя се пресегна да му долее вино, а когато Нефертити зае своето място от лявата страна на съпруга си, попита дали вместо това не би предпочела да седне по-близо до него. Тя му отказа безмълвно и аз се изчервих заради нея, след което фараонът се обърна към мен:
	— Тогава може би зеленооката сестра ще ме зарадва с компанията си тази вечер.
	— Достатъчно! — Аменхотеп тропна с юмрук по масата. Придворните се обърнаха да видят какво става. — Сестрата на първата съпруга на царя си е много добре там, където е.
	Навъсен страховито, старият фараон гаврътна виното си и стана, при което столът му падна с трясък на пода.
	— Никога няма да позволя на нито един от страхливите ми синове да ме командва! — кресна той и посегна към меча си, но когато пристъпи напред, краката му се подгънаха. Стовари се на пода, замаян от виното, и половин дузина слуги се завтекоха да му помогнат. — Никой от синовете ми няма да ме учи на обноски! — беснееше той.
	Аменхотеп скочи и изкомандва слугите:
	— Изнесете го оттук! Виното му е дошло в повече. — Слугите поглеждаха ту към стария фараон, ту към сина му. — Веднага го изнесете! — викна им Аменхотеп.
	Те се спуснаха да сторят каквото им бе наредено. Понесоха фараона към вратата. Но той се отскубна от ръцете им и се хвърли да щурмува подиума.
	Аменхотеп посегна към късия си меч и сърцето ми подскочи в гърдите.
	— Нефертити! — извиках.
	Стражи се хвърлиха да спрат Аменхотеп и старият фараон закрещя:
	— Царството ми ще се управлява от престолонаследник, който пише стихотворения, вместо да се сражава на бойното поле! Чувате ли? Тутмос беше избраният престолонаследник на Египет! — Стражите го избутаха към вратата и той викна силно: — Избраният престолонаследник!
	Вратата се затвори и изведнъж се възцари тишина. Вечерящите в голямата зала се обърнаха към Аменхотеп, който прибра меча в ножницата и запрати чашата си на каменния под. Когато тя се разби на парчета, подаде ръка на Нефертити и каза:
	— Ела.
	Вечерята в голямата зала беше приключила.
	Когато се прибрахме в преддверието към стаите ни, настроението на Аменхотеп беше мрачно.
	— Той е като шопар, който няма насита на вино и на жени. Никога няма да стана като него! Този дъртак прояви по-голям интерес към момичето, което сервираше, отколкото към мен. Ако Тутмос бе жив, щеше да го моли да разказва историите си. „Какво удари днес, мечка ли? — изимитира той. — Не? Преборил си крокодил?“ — Закрачи още по-гневно из стаята. Ако и двамата бяха тук, глазурата на плочките сигурно щеше да се изтърка. — Защо Тутмос да е избраният? Защото аз не ходя да стрелям по всичко, което се мерне пред очите ми, както правеше той ли?
	— Никого не го е грижа дали ходиш на лов или не — рече Нефертити. Помилва го по бузата, прокара ръка през падналите на челото му къдрици. — Остави това. Утре започваме да стягаме багажа за заминаването и ти ще си истински фараон, който не е длъжен да се отчита пред никого.


>	Осма глава
>	Двайсет и седми фармути

	Всички бяха заети и никой нямаше време. Родителите ми товареха носилки и магарета, а Нефертити надзърташе в стаята ми само когато имаше да ме пита нещо. Дали да вземе перуките си или там да поръча нови, какво да облече за процесията до Мемфис и дали Ипу и Мерит ще дойдат с нас? Никой в двореца не стоеше на едно място. Дори във войската беше настъпила бъркотия, докато старият фараон решаваше кои хора да останат с него и кои да заминат. Генералите трябваше да избират сами.
	Излязох навън в градината, където нямаше суматоха, и тръгнах по алеята със смокините, чиито яркозелени корони хвърляха сянка над калдъръма. Отклоних се встрани и спрях да се полюбувам на цъфналата мирта, която растеше нагъсто около маслиновата горичка. Кичестите й бели цветове лекуваха кашлица, лош дъх и настинка. Наоколо бе пълно с растения, които имаха свойството да церят или да причиняват вреда. Чудех се дали царският градинар знае, че жасминът действа добре при изтощение и дали случайно е засадил лозите до жълтата и бялата лайка, или му е било известно, че и лайката се използва от придворните лекари за освобождаване от напрежението.
	Можех да си седя в градината цял ден и никой нямаше да забележи отсъствието ми, докато на Нефертити не й потрябваше нещо. Взех камъче и го хвърлих във водата. Когато плясъкът отекна, се чу пронизително мяукане. Първо едно, а после и второ котенце изскочиха от храсталака, изплашени от шума, който бе вдигнало камъчето. Една от дворцовите котки наскоро се беше окотила и малките припкаха след лъскавата си черна майка, ловяха взаимно опашките си и се търкаляха из тревата. Извиках при мен едното от тях, зеленоока топчица, метнала се навярно на баща си. То се сви в скута ми и започна да мяука за храна.
	— Обзалагам се, че ти харесва в тази градина — казах аз тъжно и го почесах под брадичката. — Тук никой не те безпокои и не те пита каква туника да сложи. — Котето не ми обърна внимание, покатери се по мен и завря главичка в шията ми. Засмях се и го махнах оттам. — Ела. — То протегна лапички, търсейки да се хване за нещо стабилно. Ето. — Гушнах го в свивката на лакътя си, а то се кротна там и започна да следи като омагьосано полета на водните кончета.
	— Мутни? — извика Нефертити от другия край на градината. Както винаги, гласът й звучеше тревожно. — Мутни, къде си? — Появи се между дърветата и тръгна да заобиколи езерото с лотосите, за да дойде при мен. Очите й плуваха в сълзи, ала не плачеше. Сестра ми никога не плачеше.
	— Какво се е случило? — Скочих, забравила за котето. — Какво има?
	Тя ме хвана под ръка, помъкна ме към една каменна пейка и каза:
	— Прокървих.
	Погледнах я насмешливо.
	— Но ти си негова съпруга едва от…
	Ноктите й се забиха в ръката ми.
	— Кия е бременна почти от четири месеца! От четири! Сигурно знаеш нещо, което да ми дадеш, Мутни. Ти изучаваше билките с Ранофер.
	Поклатих глава.
	— Нефертити…
	— Моля те. Спомни си какво ти е казвал. Ти винаги слушаше какво ти говори.
	Ранофер бе влюбен в Нефертити, но аз бях тази, която го слушаше търпеливо, когато изброяваше имената на целебните растения. Бих се усмихнала, но в очите на сестра ми имаше страх и разбирах колко сериозно щеше да стане положението, ако Кия роди син, а Нефертити не е поне бременна. Опитах се да мисля.
	— Имаме мандрагората… — рекох.
	— Чудесно. — Нефертити вдигна глава, бузите й започнаха да възвръщат цвета си. — Какво още?
	— Мед и зехтин.
	Тя кимна бързо.
	— Мога да си набавя тези неща. С мандрагората, разбира се, е по-трудно.
	— Опитай с мед — посъветвах я. Знаех, че е безполезно да изтъквам, че на Кия й бе отнело почти година, докато зачене.

	* * *

	На двайсет и осми фармути всички дворове бяха задръстени от носилки. Тежко натоварени магарета ревяха оглушително, оживени слуги се блъскаха един в друг и си разменяха люти клетви. Понеже почти беше лято и водите на Нил бяха спаднали, пътуването ни до Мемфис щеше да продължи повече от месец, дълъг месец, така че помолих Ипу да обиколи пазарите и да потърси трактати за билките, за да чета, докато плаваме.
	— На кораба? Искаш да четеш на кораба? — Ипу спря на вратата на стаята и остави празния кош, който държеше в ръцете си. До следобеда той щеше да се напълни с нещата, които бях поръчала. Нямаше да видим повече Тива, а никой не знаеше какви ще са пазарите в Мемфис. Всички бяха в паника и тичаха до града да купуват лотосово масло, въглен и кокосов балсам. — Но как ще издържиш да четеш, докато плаваме? Няма ли да ти прилошава?
	— Ще вземам джинджифил. — Станах от леглото и пъхнах в ръката й няколко медни монети. Излязохме заедно, защото бе време да се присъединя към сестра си, но преди да го сторя, повторих още веднъж: — Подвързани с кожа книги или запазени свитъци за всичко, свързано с билките.
	Старият фараон беше дошъл в нашия двор, за да наблюдава как товарят нещата на Аменхотеп, и оглеждаше подозрително всяка вещ. На два пъти съзря нещо, което иска, и нареди на слугите да го свалят.
	— Златният съд с тюркоазите беше дан от нубийците. Той ще остане в Малката.
	Слугите се пребориха с високия съд и го върнаха на мястото, което беше заемал в покоите на Аменхотеп. После фараонът зърна робиня, към която беше особено привързан, нубийско момиче с дълга коса и малки гърди, и заповяда тя също да бъде върната в двореца. Царицата наблюдаваше всичко това с презрение.
	— Аз никога не бих търпяла развратен съпруг — кипна от възмущение Нефертити.
	Двете стояхме под един сенник и гледахме този спектакъл.
	— Позволява му го, защото това отвлича вниманието му — отвърнах аз и докато изричах думите, разбрах колко са верни. Щом беше в спалнята, значи нямаше да е в тронната зала.
	И майка дойде при нас, заедно потърсихме столове и седнахме да гледаме хаотичните действия в двора. Слуги с ветрила ни спасяваха от задушаващата горещина, но Нефертити сякаш не я забелязваше. Тя изостави нашето засенчено кътче, за да надзирава товаренето на всички онези неща, които в Мемфис щяха да бъдат нейни; крещеше заповеди, а слугите я зяпаха. Още не бяха свикнали с нейната рядка хубост, бадемовите й очи и дългите й извити мигли. И вземаха красотата й за самодоволство, защото не бяха имали време да забележат, че тя притежава безгранична енергия и й е нужно движение.
	„Царица Нефертити — помислих си аз. — Владетелка на Долен Египет, а един ден и на Горен Египет. Царица Мутноджмет?“ Потръпнах само като си го представих. Никога не бих пожелала това. Нисък глас ме изтръгна от фантазиите ми и видях, че недалече от сенника е застанал Аменхотеп. Носеше дълга туника със златен колан и сребърни гривни. Очите му бяха току-що очертани с въглен. Генерал Хоремхеб стоеше срещу него на ръка разстояние, но помежду им сякаш зееше бездна и аз с лека изненада разбрах: генералът не уважаваше този нов цар.
	— Седемдесет мъже да ме следват, а пред мен да вървят петдесет. Няма да рискувам да бъде извършено покушение. Ако някой селянин се промъкне незабелязан на кораба, да бъде наказан незабавно със смърт. — Към царския керван понякога се присъединяваха избягали роби, за да влязат в двореца и там да слугуват сред разкош и изобилие.
	Генералът не каза нищо.
	— И ще пътуваме от зори до здрач. Докато не стане твърде тъмно, за да се виждат теченията — нареди той. — Ще продължим направо към Мемфис, без да спираме на никакви пристанища.
	По лицето на Хоремхеб за пръв път премина следа от чувство.
	— Царю — прекъсна го той решително, — хората ще имат нужда от почивка.
	— Тогава може да се редуват на веслата.
	— Ще изпомрат на жегата през деня. Ще ни струва много…
	— Каквото съм наредил, ще се изпълнява, колкото и да струва — викна Аменхотеп. Суетнята на двора замря. Той осъзна, че ги слушат, и кръв нахлу в лицето му. Пристъпи към Хоремхеб, който не трепна. — Оспорваш заповедите на фараона? — каза заплашително.
	Хоремхеб отклони поглед.
	— Никога, царю.
	Аменхотеп присви очи.
	— Това ли е всичко?
	За миг; ми се стори, че Аменхотеп няма да отговори, но той отсече:
	— Това е.
	Генералът тръгна решително към хората си, а Аменхотеп се отправи в обратната посока. Нефертити надникна между майка и мен.
	— Какво става?
	— Аменхотеп се ядоса на генерала — отвърнах аз. — Ще плаваме направо до Мемфис, без да спираме. Генералът каза, че хората му може да измрат от горещината.
	— Тогава да се сменят на греблата — рече тя и ние с майка ми се спогледахме.
	Преди отплаването ни за Мемфис не се предвиждаше никакво тържество или сбогуване. Слънцето се издигаше все по-високо в небето и часът наближаваше. Панахеси се появи в двора и двете със сестра ми видяхме, че пошушна нещо на ухото на Аменхотеп. Те стояха встрани от суетнята, далеч от рева на магаретата и врявата на слугите. Нефертити тръгна през двора, като ме дърпаше подир себе си, но Панахеси се поклони и побърза да се оттегли. Когато ни видя, Аменхотеп запристъпя притеснено от крак на крак.
	— Какво искаше той — попита го Нефертити.
	— Носилка.
	Сестра ми веднага попита:
	— За Кия ли?
	— Тя е бременна. Ще й трябват шестима носачи.
	Нефертити се вкопчи по-здраво в ръката ми.
	— Толкова дебела ли е станала, че да я носят шестима мъже?
	Изчервих се. Тя повишаваше тон на царя на Египет.
	— Трябва да услужа на Панахеси…
	— Той ли ще използва носилката или тя? Само цариците имат право на шестима носачи. Тя ли е вече царицата? Да не би да съм сменена?
	Усетих, че суматохата в двора отново затихна, и с крайчеца на очите си зърнах генерал Нахтмин.
	— Ще… Ще кажа на Панахеси, че трябва да използва само петима — запелтечи Аменхотеп.
	Аз зяпнах от изумление, но Нефертити кимна и го проследи с поглед, когато тръгна да търси Панахеси, за да му обясни, че бременната му дъщеря няма право на шестима носачи. Щом фараонът се загуби от погледите ни, генерал Нахтмин пое през множеството към нас.
	— Дойдох да се сбогувам с царицата на Египет и да пожелая на сестрата на първата съпруга на фараона благополучно пътуване. Дано градините в Мемфис ти доставят същото удоволствие, каквото изпитваше в Тива, благородна Мутноджмет.
	Нефертити повдигна вежди. Виждах, че е заинтригувана от генерала. Харесваше й как светлите очи се открояват на тъмното му лице. Той я погледна и аз внезапно бях обзета от ревност.
	— Изглежда, познаваш добре сестра ми, генерале? — Усмихна му се Нефертити и генералът й отвърна с усмивка.
	— Срещали сме се няколко пъти. Веднъж действително се видяхме в градината, където й предсказах бъдещето.
	Нефертити се усмихна още по-широко.
	— Значи освен генерал си и гадател?
	Въздъхнах многозначително. Само жреците на Амон бяха запознати с желанията на боговете.
	— Не бих си позволил да стигам толкова далеч, царице. Просто съм проницателен наблюдател.
	Тя пристъпи по-близо до него, толкова близо, че ако искаше, можеше да докосне лицето му с устни. Двамата играеха игра, която не ми се нравеше. Погледът му се плъзна по стройното й, силно тяло и се спря на черната коса, която обрамчваше бузата й. Тя не би позволила на всеки да я гледа по този начин. Генералът отстъпи назад, замаян от парфюма й. После се появи Аменхотеп и опасната им игра свърши. Нефертити отново започна да се държи прилично.
	— И ти ли идваш в Мемфис, генерале?
	— За съжаление не — отвърна той и погледна към мен, когато го каза. — Вместо това ще ви чакам да се върнете тук. Но ще придружавам кервана на ваши величества до пристанището.
	Нефертити повдигна рамене закачливо.
	— Тогава ще се видим скоро.
	Тя отиде да разпита Аменхотеп за носачите, а генералът обърна погледа си към мен.
	— Довиждане, генерале — казах аз хладно, после се завъртях и отидох при майка под навеса.
	Керванът беше готов. Животните пристъпяха нервно в напечения двор и във въздуха витаеше напрежение. Конете цвилеха нетърпеливо и слугите ги милваха по муцуните, за да ги успокояват. Аз бях прибрала растенията си в грижливо подготвен сандък, поставила бях платно между саксиите, за да не се блъскат една в друга по краткия път от двореца до кораба. Там можех да ги разопаковам и да ги сложа на слънце. Но те бяха само дузина. Останалите оставих в двореца, като взех от тях резници и ги прибрах в подплатена кутия от слонова кост. Запасила се бях с десетки чепки от най-полезните растения, вързани стегнато в платнени торбички.
	Генерал Хоремхеб инспектира войниците, а Аменхотеп коленичи пред баща си, за да получи неговата благословия.
	— Ще се гордееш с мен — закле му се той. — Днес боговете ликуват.
	Видях как старият фараон се обърна към Тий и предположих, че и двамата мислят за Тутмос, който трябваше да коленичи тук вместо Аменхотеп. Аменхотеп също видя това и се изправи.
	— Може да ви се иска да беше Тутмос — изсъска той, — но аз съм синът, който ще царува в Долен Египет. Боговете избраха мен, не него.
	Царица Тий изпъна рамене.
	— Нека боговете те пазят — каза тя хладно.
	Фараонът кимна, но в погледа му нямаше любов.
	Аменхотеп оправи смутено туниката си и когато видя, че войниците и слугите го гледат, извика силно:
	— Потегляй!
	Личната ми прислужница се появи и извика:
	— Качвай се в носилката!
	Скочих вътре. Керванът се люшна напред. Аз бях след Нефертити и Аменхотеп, които пътуваха заедно. Разтворих завесите на носилката и помахах на леля. Тя също ми махна. Фараонът се беше изпъчил високомерно. Поехме сред облак прах по краткия път до залива, който опасваше двореца. През ленените ленти, които ме пазеха от слънцето, видях блясъка на движеща се вода и керванът спря на мястото, където чакаше на котва цяла флотилия от внушителни египетски кораби. Носилките ни бяха оставени на земята и царската свита бе качена по корабите. Тъй като вече бяхме членове на царското семейство, майка, татко и аз щяхме да пътуваме с кораба на фараона с развяващи се от мачтата златни флагове. Панахеси и семейството му имаха отделен кораб само за себе си. Радвах се, че няма да сме заедно; никой плавателен съд не би издържал Нефертити и Кия, събрани на едно място.
	Корабите побираха по петдесет и двама войници на греблата и още двайсет пътници на палубата или под нея. В средата имаше каюти с по две помещения, които освен че бяха направени от дърво, бяха тапицирани с ленено платно.
	— Да пази от горещината — каза баща ми.
	— А къде ще спят войниците — попитах го аз.
	— На палубата. Вече е достатъчно топло.
	Полюшващите се на водата кораби бяха красиви. Греблата от слонова кост, инкрустирани със сребро, пръскаха отблясъци, а над залива отекваха крясъците на ибис, търсещ другарката си. Аз гледах от стъпалата как товарят съкровищата от двореца на фараона: бакърени съдове, кедрови сандъчета за перуки, алабастрови статуи и олтар от гранит, който бе инкрустиран с перли. Слугите, които носеха най-прекрасните скъпоценности на Египет, вървяха последни, за да могат стражите да ги наблюдават, и напрягаха мишци под тежестта на множеството тежки кошове.
	Когато корабите потеглиха, отидох да потърся родителите си в нашата каюта. Майка играеше сенет*1 със съпругата на най-уважавания архитект на Египет. Значи в края на краищата Аменхотеп го бе убедил да напусне Тива.
	[*1 Най-старата известна игра на дъска в света. Дъската е разделена на трийсет квадрата (3 по 10), играчите са двама, всеки от които има по пет пионки. Ходовете се определят с хвърляне на пръчици или ашици. Целта е пръв да преминеш в отвъдния живот, т.е. да извадиш всичките си фигури от дъската. — Б.пр.]
	— Къде е татко? — попитах.
	Майка използва брадичката си, за да посочи към кърмата на кораба, но не откъсна очи от играта. И тя като Нефертити беше добра на сенет. Запътих се към кърмата и чух гласа на татко, преди да го видя.
	— Защо не ми каза това по-рано? — питаше той.
	— Защото знаех, че ще се ядосаш. Но Хоремхеб е на наша страна. Той разбира онова, което правим.
	Надникнах от вратата на каютата и видях, че татко клати глава.
	— Ти печелиш врагове на семейството ни по-бързо, отколкото печелим съюзници. Пясъците на Мемфис ще ни погълнат целите и ако хората се надигнат срещу вас…
	— Но те ще ни обичат! — обеща Нефертити. — Ние ще им построим още по-величествени храмове, каквито не са виждали досега. Ще обявим повече дни за празници и ще даваме на народа. Това е мечтата на Аменхотеп.
	— И твоята ли?
	Тя се поколеба.
	— Ти не искаш ли да те запомнят?
	— С какво? С това, че съм обложил храмовете с данъци ли?
	За миг между тях се възцари тишина.
	— Ти ще бъдеш човекът с най-голяма власт в държавата — зарече се Нефертити. — Ще се погрижа за това. Докато той вдига храмове, ти ще управляваш това царство. Той не се интересува от политика. Всичко ще бъде оставено в твоите ръце и Панахеси ще бледнее пред теб както бронз пред блестящо злато.


>	Девета глава
>	Шему, сезонът на реколтата

	На втори пахонс започвах вече да разпознавам моряците на кораба. Те ми кимаха, когато минавах, ала бяха уморени и изтощени; принуждаваха ги да гребат по цял ден на слънцето и поддържаха силите им само с вода и чорба. За Ипу обаче винаги имаха време. Когато по палубата минаваше тя с тежките си златни обици и полюшващи се бедра, мъжете говореха с нея като със сестра и тихо се смееха, ако никой не гледаше. А на мен никога не ми казваха нищо повече от учтиво промърмореното „господарке“.
	На третия ден от пътуването вече започваше да ми доскучава. Опитах се да чета, да уча за дърветата, които растат в царство Митани, далече на север от нас, където Хабур и Ефрат се разливат по бреговете си. На седмия ден, откакто плавахме, без да слизаме на брега, бях прочела всичките седем трактата, които Ипу бе намерила по пазарите на Тива. После, на осмата вечер, дори Аменхотеп се умори от непрекъснатото пътуване и слязохме на сушата да си запалим огньове и да се поразтъпчем.
	Слугите събраха дърва да опекат дивите гъски, които бяха хванали по реката, и всички ядохме от най-хубавите фаянсови съдове на фараона. Беше приятна промяна след коравия хляб и смокините, с които трябваше да се задоволяваме, и Ипу седна до мен край огъня с чаша от най-доброто вино на фараона в ръка. Събрани около десетките други огньове, войниците се напиваха, а придворните играеха сенет. Ипу се втренчи в чашата си и се усмихна.
	— По-хубаво от всичко, което съм вкусвала някога — каза тя.
	Повдигнах вежди.
	— Дори от виното на баща ти?
	Тя кимна и се наведе към мен.
	— Мисля, че са отворили най-старите бъчви.
	Ахнах.
	— За тази вечер? И фараонът не възразява?
	Ипу вдигна очи и аз проследих погледа й. Докато придворните се смееха, а Нефертити разговаряше тихо с татко, Аменхотеп бе приковал поглед в огъня. Устните му бяха събрани в тънка линия, на трепкащата светлина очите и бузите му изглеждаха хлътнали.
	— Единственото, което го интересува, е Мемфис — отвърна тя. — Колкото по-бързо пристигне там, толкова по-скоро ще вземе в ръцете си гегата и млатилото на Египет.
	Панахеси идваше към нашия кръг заедно с очебийно бременната Кия. Когато приближиха до огъня, Нефертити се обърна, ощипа ме силно по ръката и попита:
	— Какво прави тя тук?
	Разтърках ръката си.
	— Идва с нас в Мемфис, не помниш ли?
	Но сестра ми не забеляза моя сарказъм.
	— Бременна е. Трябваше да си стои на кораба. — Явно й се искаше да добави: „И далеч от Аменхотеп!“, ала се въздържа.
	Една от личните й прислужници сложи пухена възглавница на пясъка и Кия седна срещу Аменхотеп, сложила ръка на надутия си къносан корем. Беше нежна и свежа, естествена в своята бременност, докато Нефертити блестеше в злато и малахит.
	— Вече почти сме в Мемфис — каза Панахеси. — Ще пристигнем там след по-малко от месец и фараонът ще седне на престола в двореца си. — Групичката около огъня закима и замърмори под нос, а баща ми го гледаше внимателно. — Добре ли вървят плановите за строителството, царю?
	Аменхотеп вдигна глава, пробуден от унеса си.
	— Плановете вървят великолепно. Моята царица има прекрасно чувство за архитектурно оформление. Вече нахвърлихме проект за храм с двор и три олтара.
	Панахеси се усмихна угоднически.
	— Ако фараонът има нужда от някаква помощ… — Разтвори длани и Аменхотеп прие с кимване този знак на лоялност.
	— Вече имам планове за теб — каза той и придворните около съседните огньове прекъснаха игрите на сенет. — Когато пристигнем в Мемфис, искам да се погрижиш генерал Хоремхеб да събере успешно данъците от жреците на Амон.
	Дървата от огъня изпукаха и Панахеси успя да скрие своята неприятна изненада, само погледна към Нефертити, за да види дали е знаела; да прецени доколко й се доверява сега фараонът. После всички везири заговориха едновременно.
	— Но, царю — попита един от тях, — благоразумно ли е това?
	Панахеси прочисти гърлото си.
	— Разбира се, че е благоразумно. Храмовете на Амон никога не са облагани с данъци. Те обират богатствата на Египет и ги харчат като свои собствени.
	— Точно така! — възкликна Аменхотеп. Удари с юмрук по дланта си и много от войниците се обърнаха да чуят какво ще каже.
	Погледнах към татко, лицето му беше безизразно като маска на царедворец, но знаех какво си мисли: „Този фараон е едва осемнайсетгодишен. Какво ли ще стане след десет години, когато властта легне на раменете му като удобно прилагаща мантия? Какви правила ще погази тогава?“
	Панахеси се наведе напред и каза на фараона:
	— През тези шест нощи плаване липсваше на дъщеря ми.
	Аменхотеп хвърли бърз поглед към Нефертити и отвърна:
	— Не съм забравил онази, която първа стана моя съпруга. Ще дойда отново при нея, когато пристигнем в Мемфис. — После очите му се спряха за миг на Кия, която се преструваше, че не знае какво е казал баща й. Усмихна му се нежно.
	„Малка хитруша — помислих си аз. — Много добре знае какво прави баща й.“
	— Ще се поразходим ли по брега? — предложи неочаквано Нефертити, хвана ръката ми и ме дръпна да стана.
	Затаих дъх, защото мислех, че тя е вбесена. Но докато оставяхме своите стъпки по влажния пясък край Нил, охранявани от двама войници, настроението й бе превъзходно. Вдигна очи към обсипаното със звезди небе и вдъхна дълбоко свежия въздух.
	— Царуването на Кия в сърцето на Аменхотеп свърши. Той няма да отиде отново при нея, докато не пристигнем в Мемфис.
	— Това са само четиринайсет дни — напомних й аз.
	— Но аз съм тази, която чертае проектите за храмовете му заедно с него. Аз съм тази, която ще царува редом с него. Не тя. И скоро ще имам дете от него.
	Погледнах я с ъгълчетата на очите си.
	— Бременна ли си?
	Лицето й посърна.
	— Още не.
	— Вземаш ли мед?
	— Дори нещо още по-силно. — Тя се разсмя, сякаш беше пияна. — Слугите ми намериха мандрагора.
	— Те ли приготвиха сока? — Това беше труден процес. Само веднъж бях виждала Ранофер да го прави.
	— Да. Снощи го взех. И сега може да стане всеки момент.
	Всеки момент. Сестра ми можеше да забременее с наследника на египетския трон всеки момент. Погледнах я настойчиво на сребристата светлина и се намръщих.
	— Никога ли не те хваща страх от плановете му?
	— Разбира се, че не. Защо да се страхувам?
	— Защото жреците може да се надигнат срещу вас! Те са силни, Нефертити. Ами ако се опитат да ви убият?
	— Как биха могли да сторят това без войската? Войската е на наша страна. Имаме Хоремхеб.
	— Тогава защо ще го правите? Ами ако хората никога не ви простят? Това е тяхното злато. Тяхното сребро.
	— И ние ще го изтръгнем от мъртвата хватка на жреците. Ще върнем на народа онова, което жреците са му отнели.
	Гласът ми прозвуча цинично дори в собствените ми уши:
	— Как?
	Погледът на Нефертити се зарея над водите на Нил.
	— С помощта на Атон.
	— Бог, когото разбирате само вие.
	— Бог, когото цял Египет ще опознае.
	— Защото този бог е всъщност Аменхотеп?
	Тя ме стрелна с очи, ала не отговори.

	* * *

	На другата сутрин моряците не бързаха да седнат зад греблата. Прекалили бяха с виното и затова Аменхотеп се разпореди на никого повече да не се разрешава да слиза на брега. Без да роптаят, майка и татко раздвижваха схванатите си крайници на палубата. Ала след седмица по корабите плъзна мълва, че шестима от хората на Хоремхеб са умрели. Прислужниците шушукаха, че смъртта им е причинена от развалена вода и храна.
	— Какво очаква фараонът? — изсъска един от везирите пред баща ми. — След като не ни се разрешава да слизаме на брега, за да набавяме редовно прясна вода, хората ще умират.
	Някой каза, че било дизентерия, болест, която можеше да бъде излекувана от всеки местен лекар, стига на болните да се разрешаваше да слизат на брега.
	Два дни по-късно дойде новината, че са умрели още единайсет души. Тогава генералът наруши заповедта на Аменхотеп. Вечерта дойде до царския кораб на челото на флотилията, качи се на борда и поиска незабавно да бъде приет от фараона.
	Всички вдигнахме глави от игрите на сенет и баща ми веднага стана.
	— Не знам дали ще те приеме, генерале.
	Хоремхеб не се остави да го отпратят.
	— Хората продължават да умират и дизентерията се разпространява.
	Баща ми се поколеба.
	— Ще видя какво мога да сторя. — Влезе в каютата и когато се върна, мрачно поклати глава.
	— Фараонът няма да приема никого.
	— Това са хора — промълви Хоремхеб през стиснати зъби. — Това са хора, които имат нужда от помощ. Трябва им само лекар. Ще пожертва ли хората, за да стигне по-скоро в Мемфис?
	— Да. — Вратата на най-вътрешната каюта се отвори и Аменхотеп се появи в туника и фараонска корона. — Фараонът не променя решенията си. — И пристъпи напред. — Чу моята дума!
	В очите на Хоремхеб се появи опасен блясък. Помислих си, че може да пререже гърлото на Аменхотеп с един удар на кинжала си. Но той се осъзна и тръгна към вратата.
	— Чакай! — извиках аз, за своя собствена изненада. Генералът спря. — Имам мента и босилек. Може би ще успея да излекувам твоите хора и няма да се налага да слизаме на брега, за да търсим лекар.
	Аменхотеп се напрегна, но на вратата на каютата зад него се появи Нефертити.
	— Позволи й да иде — настоя тя.
	— Ще ми трябва наметка — побързах да кажа. — Никой няма дори да разбере, че ме няма. — Погледнах Аменхотеп. — Тогава хората ще мислят, че заповедите ти са изпълнени, а животът на войниците ти ще бъде спасен.
	— В Ахмим тя изучаваше билките — поясни Нефертити. — Може би ще успее да ги излекува. Ами ако заразата плъзне навсякъде?
	Хоремхеб гледаше фараона и чакаше неговото решение.
	Фараонът вирна брадичка и си даде вид, че проявява великодушие.
	— Сестрата на първата съпруга на царя може да отиде.
	Изражението на майка ми беше неодобрително, очите на баща ми не издаваха нищо. Но ставаше дума за човешки живот. Да ги оставим да умрат, след като можехме да помогнем, означаваше да нарушим всичките закони на Маат. Какво биха си помислили боговете, ако по пътя си към Мемфис, към началото на ново царуване, позволим да умират невинни хора? Изтичах до моя сламеник и взех сандъчето с билките си. После си сложих наметка и под прикритието на мрака последвах Хоремхеб на палубата. Отвън нилският вятър развя пелерината ми. Бях малко изплашена. Искаше ми се да можех да се поклоня набързо пред Баст, богинята на пътешествията, и да помоля за благополучно плаване. Ала следвах генерала пред мен, който не казваше нищо. Качихме се на кораба, където бяха болните, и смрадта беше непоносима. Вдигнах наметката пред носа си.
	— Гнуслив лечител? — каза подигравателно генералът и аз пуснах наметката, за да се защитя. Той ме заведе в собствената си каюта и попита:
	— Какво ти трябва?
	— Гореща вода и паници. Можем да запарим мента и босилек и да направим чай.
	Той излезе да донесе каквото ми трябваше, а аз огледах каютата му. Тя беше по-малка от онази, която деляха Аменхотеп и Нефертити, и по стените не бе окачено нищо, въпреки че пътувахме по реката почти от двайсет дни. Сламеникът му беше чист и сгънат, около дъската за сенет бяха наредени четири стола без странични облегалки. Погледнах дъската. Който беше играл с черните, бе спечелил последната игра. Предположих, че е бил Хоремхеб, защото иначе нямаше да остави фигурите в това положение.
	— Водата е сложена да заври — каза той, когато се върна. Не ми предложи стол. Останах права.
	— Играеш сенет — отбелязах аз.
	Той кимна.
	— Играл си с черните.
	Той ме погледна заинтригувано.
	— Казват, че ти си умницата. — Не поясни дали сам вече вярва или не вярва в това, ала ми посочи стол, седна на друг и скръсти ръце пред гърдите. — На колко години си?
	— На четиринайсет — отвърнах.
	— Когато бях на четиринайсет, аз се биех за фараона срещу нубийците. Това беше преди осем години — добави замислено той.
	Значи сега беше на двайсет и две. Колкото генерал Нахтмин.
	— Четиринайсет години е важна възраст — продължи генералът. Това е времето, когато се решават съдбите. — Начинът по който ме гледаше, ме караше да губя увереност. — В Мемфис ще бъдеш най-близкият съветник на сестра си.
	— Аз не й давам никакви съвети — отвърнах, без да се замисля. — Тя сама си решава всичко.
	Хоремхеб повдигна вежди и изведнъж ми се прииска да не бях казвала нищо. После в каютата влезе войник и донесе съд с вдигаща пара вода. Последва го друг с камара паници в ръцете.
	Бях изненадана.
	— Колко от хората са болни?
	— Двайсет и четирима. И до утре ще има още.
	— Двайсет и четирима? — Какво бе допуснал да стане Аменхотеп? Та това беше половината от екипажа! Работех бързо, късах листенцата мента и ги слагах в паниците. Генералът ме наблюдаваше, преценявайки работата ми, ала когато свърших, не ми каза нищо. Отнесе димящите купи и ме заведе обратно там, откъдето бях дошла. Мислех, че няма да разменим нито дума повече, но когато стигнахме до царския кораб, той ми се поклони дълбоко.
	— Благодаря ти, господарке Мутноджмет.
	После се обърна и изчезна в нощта.

	* * *

	Флотилията ни беше закотвена достатъчно нагъсто, за да може моряк, застанал на кърмата на единия кораб, да разговаря с друг на носа на следващия. Така мълвата за онова, което бях сторила за хората на Хоремхеб, се разнесе от кораб на кораб и всеки път, когато спирахме за през нощта, до мен започваха да достигат съобщения за жени, които искат да облекчат месечните си болки, да се избавят от морската болест или да предотвратят нежеланите последствия от случайна среща с моряк.
	— Кой да знае — рече Нефертити, лениво облегната на рамката на вратата ми, — че безкрайните приказки на Ранофер за билките ще свършат някаква работа?
	Аз ровех в сандъчето си и подавах на Ипу мента за морска болест и листа от малина за месечни болки. Предпазването от нежелана бременност щеше да е по-трудно. С Ранофер бях учила комбинацията от мед и акация, но приготвянето й щеше да е по-сложно. Ипу завиваше билките в тесни платнени ленти и надписваше имената на жените с перо от тръстика и мастило. Тя щеше да ги предаде на онези, които ги бяха поискали. Нефертити продължаваше да ни наблюдава.
	— Трябва да вземаш пари за това. Билките не са расли в полето.
	Ипу вдигна поглед и кимна.
	— И аз й казах същото, господарке.
	Въздъхнах.
	— Може би, ако си имах собствена градина…
	— А какво ще стане, когато тези тук свършат? — попита Нефертити.
	Надникнах в сандъчето. Беше двайсети пахонс и ментата бе на свършване. След ден нямаше да ми останат и малинови листа.
	— Тогава ще попълня запасите в Мемфис.

	* * *

	Когато най-сетне пристигнахме в столицата на Долен Египет, жените се втурнаха към палубите; мъжете също се струпаха горе да хвърлят пръв поглед към Мемфис. Той беше красив. Град с многолюдни пазари, сияещ на ранното утринно слънце. Водите на Нил се плискаха о стъпалата на храма на Амон, чуваха се викове на търговци, разтоварващи корабите си на кея. Храмовете на Апис и Птах се издигаха по-високо дори от най-високите сгради, златните им покриви блестяха на слънцето. Нефертити гледаше всичко това с разширени очи.
	— Великолепно е!
	Аменхотеп трепна.
	— Израсъл съм тук, сред зарязаните съкровища и нежеланите съпруги на дядо ми — каза той.
	Слугите разтоварваха корабите. За превозването на фараона и свитата му по краткия път до двореца бяха докарани колесници. По улиците се тълпяха хиляди египтяни, хвърляха листенца от цветя, размахваха клонки, скандираха имената на царя и царицата и накрая виковете станаха толкова силни, че заглушиха дори тропота на конските копита и тракането на колесниците.
	Тази нова народна любов преизпълваше Аменхотеп с радост.
	— Обожават те — каза на ухото му Нефертити.
	— Донесете ми два сандъка със злато! — викна царят, но думите му потънаха в шума и приветствените възгласи на тълпата, без да стигнат до везирите. Направи знак на Панахеси да спре колесниците и извика още веднъж: — Два сандъка със злато!
	Панахеси слезе от своята колесница и се втурна към кораба. Върна се със седем стражи и два сандъка, а тълпата на улицата, разбрала какво предстои, побесня.
	— За славата на Египет! — Аменхотеп грабна шепа монети и ги хвърли. За миг настъпи тишина. После египтяните се струпаха около него и ревът им стана животински. Нефертити отметна глава, разсмя се и сама започна да пълни шепи с монети и да ги хвърля сред множеството.
	Хората се втурнаха подир царската колесница и войниците на Хоремхеб преградиха пътя им с копията.
	Когато минахме през вратите на двореца, тълпата бе станала неконтролируема. Сега хората бяха хиляди, ала сандъците се бяха изпразнили.
	— Те искат още! — извика Нефертити, когато видя как жените се хвърлят по портите.
	— Дай им тогава! — отвърна Аменхотеп.
	Донесен беше трети сандък, но баща ми вдигна ръка.
	— Това разумно ли е, царю? — каза той, но погледът му беше обърнат към Нефертити. — Хората ще се избият по улиците.
	Панахеси излезе напред.
	— Според мен трябва да донесем четвърти сандък, царю. Те ще те боготворят.
	Аменхотеп се разсмя тържествуващо.
	— Четвърти! — викна той.
	Донесен беше четвърти сандък и бе добавен към третия, през портите бяха изсипани и медни монети. Хоремхеб крещеше заповеди на войниците си да арестуват всеки гражданин или роб, който опита да се катери по стените.
	— Те се бият! — Ужасена, аз се вкопчих в дрехата на майка ми.
	— Да — усмихна се Аменхотеп. — Ала ще знаят, че ги обичам. — После премина от градината в залите на палата, следван по петите от прислугата.
	Баща ми каза ядосано:
	— Не можеш да купиш любовта на народа. Хората ще започнат да те презират.
	Аменхотеп спря, а Нефертити сложи ръка на рамото му в успокояващ жест.
	— Баща ми е прав. Не бива да прекаляваме.
	Панахеси се промъкна предпазливо до него.
	— Но хората ще говорят месеци наред за великия фараон Аменхотеп.
	Аменхотеп не обърна внимание на татковата загриженост.
	— Отведете ни в покоите ни! — нареди той и всички бяхме съпроводени до стаите си.

	* * *

	Както винаги личните помещения на фараона бяха в центъра на двореца. Дрехите на Нефертити бяха отнесени там и въпреки че мемфиските слуги се чудеха и маеха, слугите от Малката вече приемаха нещата спокойно. Везир Панахеси и родителите ми бяха настанени в един двор вляво от фараона, а аз бях в отделна стая вдясно от Нефертити, делеше ни само къс коридор. Редовната армия от близо три хиляди души щеше да пристигне след десет дни и да бъде настанена в собствена казарма до самия дворец, но извън неговите стени. От войниците, които пътуваха с нас, близо двеста души бяха умрели на корабите.
	Стоях в своята нова стая в царския дворец и гледах позлатеното си легло с издяланите на него изображения на Бас, бога джудже, покровителя, който щеше да гони демоните. Стаята беше голяма, с дебели пухени възглавници във всеки ъгъл и глинени съдове с ярка глазура върху ниски кедрови ракли, а поддържащите тавана колони имаха капители с формата на лотосов цвят Ипу подреждаше вече нещата ми. Забелязала бе, че в стаята си в Малката бях сложила сандъчето с билките в хладен ъгъл, и бе сторила същото. Дори си беше направила труда да окачи листата от мирта с цвят на кехлибар по същия начин, както аз ги окачвах, за да пръскат сладък аромат в стаята, и си тананикаше, докато работеше. На вратата се появи усмихната Нефертити.
	— Ела да видиш това — каза тя. Хвана ме под ръка и ме въведе в царските покои. Отстъпи назад, широко ухилена, а на мен дъхът ми секна.
	Никога повече нямаше да видя друга такава стая. Подът беше застлан с изящни плочки, вътре имаше красиви стенописи и златни статуи на най-могъщите египетски богове. От високия сводест прозорец се виждаше безупречно подредената дворцова градина и алея с дървета, спускаща се към Нил. Имаше помещение за перуки, което ухаеше на лотосов цвят, и цяла стая, където да работи Мерит. Влязох в тази втора стая, там всичко бе извадено и готово за използване: топчета есенция за подмишниците, ролки за коса, пинцети, стъкленици с парфюми и бурканчета с въглен, вече размесен с масло от финикова палма. Ръчното огледало беше досетливо оформено като анх, кутиите с гримове покриваха всяка свободна повърхност. Сенникът на балкона пърхаше на вятъра, всички лампи бяха инкрустирани със слонова кост и обсидиан.
	Аменхотеп седеше в ъгъла и наблюдаваше моето изражение.
	— Сестрата на първата съпруга на фараона одобрява ли? — Той стана и хвана ръката на Нефертити, така че тя трябваше да пусне моята. — Ти си първата, която Нефертити изтича да доведе.
	— Красиво е, царю.
	Той седна и дръпна сестра ми на скута си. Тя се засмя, направи ми знак да седна срещу тях и каза весело:
	— Утре строителят Мая започва храма.
	— На Атон ли?
	— Разбира се, че на Атон — рече Аменхотеп. — На двайсет и шести пахонс войската ще започне да събира данъци от жреците. На първи пайни се захващаме със строежа. Щом храмът бъде завършен, върховният жрец повече няма да ни е нужен. Ние ще станем върховни жреци. — Обърна се с триумфиращо изражение към сестра ми. — Ти и аз. И боговете ще говорят чрез нас.
	Сепнах се. Това бе богохулство.
	Но Нефертити не каза нищо и избягна погледа ми.

	* * *

	Вечерята в голямата зала бе хаотична. Въпреки че помещението бе същото, както в Тива, вътре цареше такава суматоха, каквато бях виждала само по пазарите. Слугите се кланяха на писари и високомерни царедворци, защото още не бяха запомнили лицата на таванските велможи. Дошли бяха само неколцина от везирите на Египет, отсъстваше дори Панахеси, навярно все още зает с грижи за дрехите и покоите си. Разни жени идваха да ми благодарят за билките — жени, които никога не бях виждала — и питаха дали ще продължавам да им нося акация и листа от малина, като добавяха, че са готови да си плащат за тях.
	— Трябва да се захванеш с това — окуражаваше ме Ипу. — Аз мога да ти купувам от пристанището всякакви билки. Може и да нямаш градина, но ако ми казваш какво ти трябва…
	Замислих се за момент. Нямаше да са само акация и малина. Жените бяха питали и за други билки. Шафраново масло за болки в мускулите и здрава коса, смокини и върба за зъбобол, лечебна мирта. Можех да бера някои от тези неща от саксиите, но останалите трябваше да ми набавя Ипу.
	— Добре — отвърнах й колебливо.
	— А ще искаш ли да ти ги плащат?
	— Ипу! — извиках възмутено.
	Но тя продължаваше да ме гледа настойчиво.
	— Жените в харема на фараона вземат пари за платното, което тъкат. И баща ти не работи безплатно само защото е в служба на царското семейство.
	Размърдах се притеснено.
	— Може би ще вземам пари.
	Тя се усмихна и ми дръпна стол да седна.
	— Веднага се връщам с храната ти, господарке.
	Родителите ми бяха заели местата си на царската маса.
	От сега нататък Нефертити щеше да се храни заедно с Аменхотеп на подиума, от който се виждаше цялата зала. А тази вечер, тъй като още не беше определено кой къде ще седи, архитект Мая вечеряше с нас в подножието на царските тронове. Той и съпругата му сякаш бяха издялани от един и същ камък, и двамата бяха високи египтяни с проницателни очи.
	— Фараонът желае да започнем строежа на храм на Атон — предупреди той и баща ми въздъхна.
	— Казал ли ти го е вече?
	Архитектът погледна неспокойно през рамо. Нефертити и Аменхотеп наблюдаваха ставащото с апатия, заети повече със собствения си разговор за храмове и за данъци, и Мая сниши глас:
	— Да, каза ми го. И след два дни войската започва да събира данъци от храмовете на Амон.
	— Жреците няма да дадат доброволно онова, което е било тяхно от векове.
	— Тогава фараонът ще ги убие — отвърна Мая.
	— Заповядал ли е това?
	Най-големият архитект на Египет кимна мрачно.
	Баща ми стана и блъсна стола назад.
	— Фараонът трябва да бъде предупреден! — Той напусна голямата зала, следван по петите от майка ми, а царската двойка на подиума за пръв път забеляза нещо друго освен самите себе си. Нефертити ме повика с пръст да отида при троновете.
	— Къде отиде татко? — попита тя.
	— Научи, че възнамерявате скоро да започнете строителството — предпазливо отвърнах аз. — Отиде да подготви разчистването на пътя.
	Аменхотеп се отпусна отново на трона и каза на Нефертити:
	— Направил съм верния избор с баща ти. — После реши: — Веднъж на всеки седем дни ще свикваме съвет в тронната зала. През останалото време ще оставим Ай да се занимава с чуждите емисари и вносители на петиции.
	Сестра ми ми хвърли одобрителен поглед.


>	Десета глава
>	МЕМФИС
>	Двайсет и пети пахонс*1
	[*1 Първият месец от шему, сезона на реколтата. — Б.пр.]

	На моята първа сутрин в Мемфис баща ми и Нефертити тихо се промъкнаха в стаята ми и затвориха вратата. Ипу, която бе настанена от другата страна на коридора заедно с двете ми прислужници и пазача, продължаваше да спи дълбоко. Аз се измъкнах от завивките.
	— Какво става?
	— Отсега нататък ще се срещаме тук — каза татко. Нефертити седна на леглото, а аз разтърках очи да прогоня съня.
	— Защо тук?
	— Защото Панахеси е в един и същ двор с татко и ако ми стане навик да ходя там, на него ще му стане навик да праща шпиони.
	Огледах се из стаята.
	— Къде е майка?
	Баща ми също седна.
	— В баните.
	Очевидно тя не биваше да бъде включвана в срещите ни. И по-добре. Иначе щеше да стои будна и да се тревожи по цели нощи.
	— Утре Аменхотеп започва да събира данъци от храмовете и ще ни трябва план, в случай че всичко тръгне на зле — каза баща ми.
	Преместих се по-напред.
	— Какво да тръгне на зле?
	— Ако Хоремхеб се обърне срещу фараона и жреците се разбунтуват — кратко отвърна сестра ми.
	Почувствах как страхът се качва в гърлото ми.
	— Но защо?
	Нефертити не ми обърна внимание.
	— Ако утре нещата тръгнат на зле — реши баща ми, — всички от семейството ни ще се срещнем зад храма на Амон. Вземете колесници от северната страна на двореца, където портите не се охраняват, и карайте на пристанището. Ако войската премине на страната на жреците, тя ще нападне двореца от юг. Пред стълбището към реката ще ни чака кораб, готов да отплава. Ако фараонът бъде убит, ще се върнем в Тива.
	Погледът на Нефертити се стрелна към вратата, искаше да се увери, че никой не ни подслушва.
	— А ако не бъде? — гласът й едва се чуваше.
	— Тогава всички ще заминем с кораба.
	— Ами ако той не иска да дойде?
	— Тогава трябва да заминеш без него — изрече сурово баща ми. — Защото той ще е белязан и няма да дочака нощта.
	Аз потръпнах и дори Нефертити изглеждаше разтревожена.
	— Ако тръгне на зле — рече накрая тя. — Няма никакъв знак, че ще стане така.
	— Въпреки това ние ще бъдем готови. Нека Аменхотеп взема своите прибързани решения, ала няма да повлече и семейството ни със себе си. — Баща ми се изправи, но Нефертити не помръдна. — Разбрахте ли и двете какво трябва да правите? — Погледна към нас и ние кимнахме. — Ще бъда в Пер Меджат. — Отвори вратата и тръгна към Дома на книгите.
	Нефертити се обърна към мен в сиянието на изгряващото слънце.
	— Утре ще се решава царуването на Аменхотеп — каза тя. — Той е обещал на Хоремхеб всевъзможни неща. Война с хетите. Нови колесници, по-големи щитове.
	— Ще му ги даде ли?
	Нефертити повдигна рамене.
	— След като веднъж събере данъците, какво значение ще има?
	— Аз не бих искала да превръщам Хоремхеб в свой враг.
	— Да. — Нефертити кимна бавно. — И аз не съм толкова глупава да си въобразявам, че сме непобедими. Но Тутмос никога не би имал куража да предизвика жреците. Ако се бях омъжила за Тутмос, още щяхме да сме в Тива и да чакаме стария фараон да умре. Аменхотеп вижда в бъдещето един нов Египет, един по-велик Египет.
	— Какво му е лошото на сегашния Египет?
	— Огледай се наоколо! Ако хетите заплашат нашето царство, кой би имал парите да ни изпрати на война?
	— Жреците. Но ако фараонът държи цялата власт — възразих аз, — кой ще му каже кои войни да води и кои не? Какво ще стане, ако реши да води безполезна война? Няма да има жреци, които да го спрат.
	— Имало ли е изобщо война, която да е била безполезна? — попита сестра ми. — Всичките са били за величието на Египет.

	* * *

	Срещнахме се в тронната зала по пладне. Там беше Кия и кръглият й корем личеше под дрехите. Прислужница й помогна да седне на стола срещу мен на първото стъпало под трона, виждаше се, че до раждането й остават по-малко от пет месеца. Перуката й бе нова, беше къносала дланите и натежалите си гърди. Забелязах, че Аменхотеп ги зяпа, и присвих очи, защото бях на мнение, че той трябва да гледа само сестра ми.
	Панахеси и татко седнаха на второто стъпало, а по-дребните служители насядаха в малък кръг долу в залата. В средата на кръга седеше строителят Мая. Не бях говорила с него, но бях чувала, че е умен. Веднъж татко каза, че нямало нищо, което да не е по силите му. Когато старият фараон поискал езеро сред пустинята, той го направил. Когато поискал неговите статуи да са по-големи от всички, извайвани някога, Мая намерил начин да изпълни и това му желание. Сега щеше да построи храм на Атон, бог, за когото никой не беше и чувал, покровител на Египет, когото разбираше само Аменхотеп.
	— Готов ли си? — попита той от своя трон.
	Мая взе в ръце папируса и тръстиковото перо.
	— Да, царю.
	— Ще записваш всичко — каза Аменхотеп и Мая кимна.
	— Искам от двете страни на входа към храма да има редици сфинксове с глави на овен.
	Архитектът отново кимна и записа това.
	— Трябва да има открит двор, ограден от колони с капители във формата на лотосов цвят — продължи той.
	— И езерца, пълни с риба — допълни Нефертити. Баща ми се намръщи, но тя не му обърна внимание. — И градина. С езеро. Като онова, което си направил за царица Тий.
	— Само че по-голямо — подчерта Аменхотеп и архитектът се поколеба.
	— Ако този храм трябва да е близо до сегашния храм на Амон — Мая замълча за момент, — може да няма място за езеро.
	— Тогава ще съборим храма на Амон, за да направим място! — закани се Аменхотеп.
	Залата избухва в трескаво шушукане. Лицето на майка бе пребледняло, тя поглеждаше крадешком към Нефертити, но Нефертити избягваше погледа й. Как така ще събаря храма на Амон?! Къде ще почива богът тогава? Къде ще му се покланят хората?
	Мая се покашля.
	— Разрушаването на храма може да отнеме години — предупреди той.
	— Тогава езерото ще се направи накрая. Обаче ще има високи каменни пилони и тежки колони. И стенописи на всеки вход.
	— Изобразяващи живота ни в Мемфис — поясни Нефертити. — Робите с ветрилата, стражите, везирите и писарите, слугите, които носят сандалите и слънчобраните, и онези, които сноват по коридорите. И нас.
	— На всяка колона фараонът и царицата на Египет. — Аменхотеп се пресегна и хвана ръката на Нефертити, забравил за бременната си съпруга в подножието на трона, и двамата се потопиха в магията на видението, което се откриваше само пред тях.
	Мая остави тръстиковото перо и вдигна очи към подиума.
	— Това ли е всичко, царю?
	— Засега. — Аменхотеп удари по пода с царския скиптър. Доведете генерала!
	Вратите се отвориха широко и в залата бе въведен генерал Хоремхеб. Докато архитектът излизаше, а генералът влизаше, забелязах някаква скованост в гърбовете на египетските везири. Защо се бояха толкова много от него?
	— Готово ли е всичко? — попита Аменхотеп.
	— Войниците са готови — отвърна Хоремхеб. — Очакват твоята заповед. — „И да им се отплатиш по подобаващ начин“, тази добавка сякаш беше изписана на лицето му. Войниците искаха война с хетите, за да им попречат да нахлуят в нашите задгранични територии.
	— Тогава им предай моята заповед и вървете.
	Хоремхеб си тръгна, а Аменхотеп се премести по-напред на трона и го спря, преди да бе стигнал до вратата.
	— Недей да ме разочароваш, генерале!
	Всички в залата проточиха вратове и Хоремхеб се обърна.
	— Аз никога не разочаровам, царю. Аз съм човек, който държи на думата си. И знам, че и ти ще бъдеш такъв.
	Когато тежките метални врати се затвориха, Аменхотеп скочи гневно от трона и стресна везирите.
	— Съветът свърши! — Присъстващите в залата не успяха веднага да се ориентират. — Вън! — кресна той и всички наскачаха. — Ай и Панахеси да останат.
	Станах да си вървя, но Нефертити вдигна ръка и ми даде знак да остана. Тронната зала се изпразни, а аз седнах обратно на мястото си. Кия пък изобщо не бе помръднала от стола си. Аменхотеп крачеше из залата долу.
	— На този генерал не може да му се има вяра. Той не ми е предан.
	— Още не си го изпитал — каза сковано баща ми.
	— Предан е само на своите хора във войската!
	Панахеси кимна.
	— Съгласен съм с теб, царю.
	С неговата подкрепа Аменхотеп реши:
	— Няма да го пращам на война. Няма да го пращам на север да се бие с хетите, за да се върне с колесници, пълни с оръжие и злато, които може да използва, за да вдигне бунт!
	— Мъдро решение — веднага одобри Панахеси.
	— Панахеси, изпращам те да надзираваш храмовете — каза Аменхотеп. — Ще идеш с Хоремхеб и ще се погрижиш нищо да не бъде откраднато. Всичко, което войската събира, се връща при мен. За славата на Атон. — Обърна се към баща ми: — Ай, ти ще преговаряш с чуждите посланици. Каквито и проблеми да възникват пред царството, ще ги решаваш ти. Вярвам ти повече отколкото на когото и да било. — Черните му очи се впиха в баща ми и той се поклони почтително.
	— Разбира се, фараоне.

	* * *

	Втората ни вечеря в Мемфис премина тихо. Фараонът бе в лошо настроение, настроен подозрително към всички. Никой не смееше да спомене името на генерала и везирите шушукаха тихо помежду си.
	— Видя ли вече градините? — попита ме майка, като протегна ръка надолу и подаде късче от патицата на една от дворцовите котки, за завист на прислугата. На нашата маса само тя беше весела. Когато Аменхотеп се закле да обърне гръб на генерал Хоремхеб, след като той приключи с набезите си срещу храмовете на Амон, тя бе обикаляла пазарите в Мемфис. Поклатих глава и отвърнах с въздишка:
	— Не. Разопаковах багажа си.
	— Тогава ще идем там след вечеря — каза весело тя.
	Когато голямата зала се изпразни, прекосихме пълните с хора дворове и се потопихме в спокойствието на вечерта. От най-горния край на стълбището, което слизаше към градините, се виждаха брулените от вятъра дюни на Мемфис. Пясъците се движеха в чезнещата светлина и жегата преминаваше в трептяща омара. Слънцето залязваше, но още бе топло и тази вечер небето бе ясно. Протегнах ръка нагоре и откъснах листо.
	— Мирта. — Накъсах листото, натрих пръстите си със сока и ги вдигнах майка да ги помирише. Тя се дръпна.
	— Ужасно.
	— Не и когато имаш болки.
	Тя ме погледна в здрача и неочаквано каза:
	— Може би двете с теб трябваше да си останем в Ахмим. На теб ти липсва градината. Винаги те е бивало с билките.
	Погледнах я учудено. Откъде й бе хрумнало подобно нещо сега?
	— Ранофер беше добър учител — отвърнах.
	— Ранофер се е оженил.
	Погледнах я изненадано.
	— За кого?
	— За местно момиче. Сигурна съм, че не е хубава като Нефертити, ала ще му е вярна и ще го обича.
	— Мислиш ли, че Нефертити го е обичала? — попитах.
	Небето потъмняваше, станало бе почти виолетово. Майка въздъхна.
	— Има най-различни видове любов, Мутноджмет. Любов към родителите, любов към децата, любовта, която всъщност е похот.
	— Мислиш, че Нефертити е изпитвала похот?
	Майка се засмя.
	— Не, тя твърде много се контролира, за да изпитва похот. Мъжете са тези, които я желаят. Но мисля, че обичаше Ранофер посвоему. Той й беше подръка, беше хубав и я слушаше.
	— Както Аменхотеп.
	Майка се усмихна леко.
	— Да. Но Ранофер винаги е знаел, че Нефертити ще се омъжи за фараона. Тя е дъщеря на княгиня.
	— И ето че се е оженил.
	— Да, предполагам, че раненото му сърце вече е заздравяло.
	И двете се усмихнахме. Радвах се за Ранофер. Оженил се бе за местно момиче. Добра съпруга навярно, която ще полива билките му и ще му поднася вечерята, когато се върне от посещение при свой пациент в селото. Питах се дали моят бъдещ съпруг ще се интересува от билки и ще иска да гледа градина. Когато тръгнахме обратно към двореца, небето вече бе обсипано със звезди. Майка дойде в стаята ми и стресна Ипу, която набързо се поклони, докато палеше лампите.
	— Прекрасно! — Майка прокара пръсти по стенописите на Изида и Озирис. На стената имаше изображение и на моята богиня покровителка.
	— Мут*1 — каза тя, взирайки се в котешката глава в светлината на свещите. Погледна зелените ми очи и после отново богинята. — Чудя се дали нашите имена определят съдбата ни, или съдбата ни кара да избираме определени имена.
	[*1 Богиня, влизаща заедно с Амон и Хонсу в триадата тивански богове, отъждествявана с редица други богини, включително и с богинята котка Бастет. — Б.пр.]
	Аз самата си бях задавала този въпрос. Дали майка ми е знаела, че ще имам котешки очи, преди да ми избере името Мутноджмет? И възможно ли бе първата съпруга на татко да е знаела колко красива ще стане Нефертити, когато я е нарекла Красивата?
	Майка свали ръката си от стената.
	— Утре ще бъде напрегнат ден — каза многозначително тя. — Ще се решава бъдещето на Мемфис.
	От мъж, когото фараонът имаше намерение да измами. Чудех се дали бе научила новината от баща ми. Не казах нищо и тя се усмихна нежно.
	— Трябва да поспиш.
	Подчиних се като дете, скочих в леглото и майка ме целуна по челото, също както в Ахмим.

	* * *

	На сутринта ме събуди слънцето. То се процеждаше в стаята през спуснатите тръстикови рогозки и светът около мен бе странно тих. Станах и надникнах през вратата, но Ипу я нямаше. Погледнах през прозореца — на двора също нямаше никого. Облякох се бързо с чувството, че нещо не е наред. Дали Хоремхеб не ни беше предал? Отплавал ли бе корабът? Тръгнах по коридора. Без мен ли бяха потеглили? Как можах да се успя! Ускорих крачка и попитах първия срещнат слуга:
	— Къде са всички?
	Той ме отмина, скрит под камарата свитъци в ръцете си.
	— В голямата зала, господарке.
	— Защо в голямата зала?
	— Защото в тронната зала не можеше да се побере всичко!
	Двамата стражи пред голямата зала се отдръпнаха да ми направят път и когато влязох, ахнах от удивление. Прозорците бяха отворени, за да влиза повече утринна светлина, но онова, което ме порази, не бяха ярките плочки, нито позлатените маси. Вътре бяха струпани един върху друг множество отворени сандъци със съкровища; сребърни скиптри и ковано злато, каквито египетските фараони навярно не бяха виждали от векове. Сред залата бяха наслагани както падне древни статуи на Птах и Озирис, позлатени столове, лакирани ракли и сандъци, пълни с бронз и злато. Нефертити и Аменхотеп седяха на подиума, докато войниците внасяха в залата нови и нови съкровища. Майка ми и баща ми стояха отстрани и наблюдаваха ставащото.
	— Това трябва да е цялото злато на Египет! — възкликнах аз и генерал Хоремхеб, който тъкмо минаваше покрай мен, ми хвърли остър поглед. Баща ми се отдели от тълпата дворцови чиновници и ме хвана под ръка.
	— Минало е добре.
	— Затова ли не ме събуди? — попитах, обидена, че никой не беше се сетил да ме включи в това паметно събитие.
	— Майка ти даде строги нареждания да не те будим, освен ако нещо не се обърка. — Потупа ме бащински по гърба. — Ние ти желаем само най-доброто, котенце. Не се сърди. — И двамата обърнахме погледи към залата и той ме предупреди:
	— Ако ще има бой, това ще стане преди падането на нощта. Още не са отишли при върховния жрец на Амон.
	— Той не знае ли, че ще дойдат?
	— Предупреден е.
	Понижих глас:
	— Значи мислиш, че ще бъде упражнено насилие?
	— Само ако върховният жрец е достатъчно глупав да не разбере, че вече духа друг вятър.
	Погледнах го смаяно.
	— Да разбирам ли, че си съгласен с това?
	Баща ми затвори за миг очи.
	— Човек не може да промени пустинята. Може само да хване най-прекия път през нея. Няма да намериш оазис само защото на теб ти се иска, Мутноджмет.
	Изведнъж всичко утихна и забелязах, че хората на Хоремхеб бяха излезли. Нефертити слезе от подиума и застана до татко и мен.
	— Войниците тръгнаха към храма на Амон — каза тя развълнувано. Всички вперихме погледи в блестящите на слънцето съкровища. Те бяха толкова много, че се запитах дали войската беше събрала от храмовете само данъците, или направо бе вземала всичко, което беше открила в съкровищниците им.
	— Не може да са само данъците — казах високо аз. — Погледнете всичко това. Твърде много е.
	— О, в Мемфис има стотици храмове — отвърна весело Нефертити. Татко я погледна строго и тя побърза да добави: — Заповедите им бяха да вземат една четвърт от златото в съкровищниците.
	— А спазват ли се тези заповеди? — попита той.
	— Разбира се — отвърна Аменхотеп. Никой от нас не го бе чул да приближава. Той застана между сестра ми и мен и обви тънкото й кръстче с ръка. — Панахеси е там, за да следи за тяхното изпълнение. — Погледът му се потопи в тъмните очи на Нефертити. Тя облегна глава на рамото му. — Как стана така, че след като ти влезе в моя живот, всичките ми планове започнаха да се осъществяват?
	Нефертити повдигна предизвикателно рамене, сякаш знаеше отговора, ала не искаше да го каже.
	„Върховният жрец все пак ще трябва да се раздели с богатството си“ — помислих си мрачно.

	* * *

	Чакахме в голямата зала вече няколко часа, а от храма на Амон не идваше никаква вест и в двореца започваше да се надига безпокойство. Аменхотеп крачеше нервно напред-назад, а Нефертити играеше с майка на сенет. Когато вратата най-сетне се отвори и Хоремхеб нахълта вътре, всички затаихме дъх. Генералът тръгна към подиума, беше облечен в кожа и въоръжен, но с празни ръце.
	— Къде е то? — викна Аменхотеп. — Къде е златото на Амон?
	— Върховният жрец не се съгласява храмът да плаща данъци — отвърна му генералът.
	— Тогава защо си тук? — В гласа на Аменхотеп се надигаше гняв. — Знаеш как сме се разбрали. Ако не иска да се преклони пред фараона, ще трябва да плати цената! — Залата гръмна от развълнуваните разговори на везирите. — Тишина! — кресна Аменхотеп и всички веднага млъкнаха.
	— Трябва да превърнеш върховния жрец в пример за назидание — посъветва го Панахеси.
	Баща ми стана.
	— Неговата смърт може да доведе до бунтове. Хората гледат на него като на говорител на боговете. По-разумно ще е да бъде арестуван.
	Аменхотеп погледна към Нефертити и на всички в двореца им стана ясно какво огромно влияние си беше спечелила тя. Сестра ми слезе от подиума.
	— Трябва да направиш онова, което смяташ за правилно.
	— Може да е по-разумно да го арестуваме — призна тя, — но ако не се съгласи да тръгне тихо и мирно… — Тя вдигна дланта си. На един дъх беше успокоила всички и беше осъдила върховния жрец. Аменхотеп се обърна към Хоремхеб.
	— Арестувай го! Но ако се възпротиви, го убий.
	Хоремхеб не помръдна.
	— Моите хора не са убийци, царю.
	— Той е предател на короната! — процеди Аменхотеп. — Ръждиво петно върху сияйната слава на Атон!
	— Тогава ще го арестувам и ще го доведа тук. Тихо и мирно.
	Виждах желанието на Аменхотеп да се нахвърли върху му, но Хоремхеб още му трябваше; работата не беше свършена. Нефертити пристъпи напред, доближи устни до ухото на Хоремхеб и по движението им разбрах какво му казва. „Владичеството на Амон свърши — пошушна му заплашително тя. — Сега Атон бди над Египет.“ Двамата се спогледаха и в погледите им бяха скрити десетки послания. Хоремхеб се поклони, после се обърна и тръгна.
	Аменхотеп заповяда на Панахеси:
	— Върви след него!

	* * *

	Онази вечер в стаята ми имаше среща.
	— Ти го остави да убие великия жрец на Амон! — каза гневно баща ми. Той крачеше из стаята и наметката се премяташе бясно около петите му.
	Нефертити седеше на ръба на леглото. Беше видимо разтревожена.
	— Той отказа да плаща данъците — отвърна тя. — Ако беше тръгнал мирно и тихо…
	— Панахеси не му е дал възможност да тръгне мирно и тихо! Това е против повелите на Маат — предупреди татко и Нефертити пребледня леко.
	— Богинята разбира…
	— Така ли? Готова ли си да рискуваш своята ка*1 за това?
	[*1 Дума с няколко значения: душа, божествен дух, жизнена, духовна и сексуална същност на човека. — Б.пр.]
	И двамата погледнахме Нефертити.
	— Вече нищо не може да се направи — отвърна тя. — Той е мъртъв и… и Аменхотеп ме чака в покоите си. — Гласът й заглъхна. — Тази вечер ще има пир. — Погледна крадешком към баща ми и бързо добави: — И очаква да дойдеш. Панахеси също ще присъства.
	Татко не отговори. Хоремхеб не бе предал фараона, но се бе случило нещо много по-лошо, с много по-дълготрайни последствия. Това деяние на Аменхотеп нямаше да предизвика отзвук единствено на земята, то щеше да разбуни и боговете. Баща ми се втурна вън от стаята, Нефертити ми хвърли пронизващ поглед, хукна след него и аз останах сама.
	Когато Мерит пристигна с инструкции да си сложа най-хубавите бижута за празненството, аз сърдито поклатих глава.
	— Но царицата заръча така! — рече тя.
	— Тогава кажи на царицата, че просто ще се наложи довечера да бъде единствената дъщеря на Ай, която ще изглежда зашеметяващо. Ако не греша, днес дворецът трябва да е в траур, а не да празнува.
	Мерит изглеждаше озадачена.
	— Върховният жрец е убит!
	Тя отметна глава с разбиране и промърмори:
	— О. Да. Озирис да прегърне душата му. Ще предам отговора ти на царицата, господарке. Но ти ще отидеш, нали?
	— Разбира се — сопнах се аз — Но само защото нямам друг избор.
	Тя ме изгледа любопитно, обаче мен изобщо не ме бе грижа. Не ме интересуваше кой ще научи, че според мен смъртта на върховния жрец не е повод за празнуване. Но знаех, че в крайна сметка дори баща ми ще иде на царския пир. Никой не беше по-голям от фараона. Застанах в средата на стаята, затворих очи и извиках:
	— Ипу! — Тя не ми отговори. — Ипу?
	Личната ми прислужница се появи.
	— Господарке?
	— Тази вечер трябва да ходя на празненство.
	Изражението й показваше, че е възмутена, въпреки че този път запази мълчание. Жрецът на Амон, най-светият от светците, беше мъртъв от седем часа, а се устройваше пир. Седях тихо, докато тя не свърши с косата и ноктите ми, позволих й дори да къноса стъпалата и гърдите ми. Когато вратата на стаята се отвори, знаех кой е още преди сестра ми да се бе появила.
	Перуката й беше по-къса от онази, която носеше обикновено. Косата се извиваше зад ушите и откриваше пробитите й на две места уши, а после продължаваше право към брадичката. Изглеждаше красива и страшна. Седна до мен, а аз се направих, че не я забелязвам.
	— Не ми се цупиш, нали? Направихме онова, което трябваше да направим — увери ме тя.
	— Убийство? — възкликнах аз. — Боговете ще накажат семейството ни.
	— Дадохме пример.
	— Какъв пример? Че всички трябва да се боят от фараона ли?
	— Разбира се, че трябва да се боят! — Нефертити се изправи. — Той е фараон на най-могъщото царство в света и има само два начина да се управлява: със страх или с бунтове. — Тя вдигна ръка. Строителството на нашия храм започва утре. Тази вечер трябва да се празнува, независимо какво мислиш ти. — Усмихна се и ми даде знак с брадичка да стана и я последвам. — Знаеш ли, че старият фараон е изпратил тук генерала си да провери какво става?
	Дишането ми се учести.
	— Генерал Нахтмин ли?
	— Да. — Тръгнахме бързо по коридорите на двореца.
	— Но какво очаква старият фараон от него, какво може да стори той?
	— Не може да стори нищо — отвърна весело Нефертити. — Чула си, разбира се, че фараонът се е оженил отново. За една малка нубийска княгиня. На дванайсет години.
	Изстенах.
	— Но какво ме е грижа? Вече изгря ново слънце, което ще изгори всяко друго небесно светило. Включително стария фараон.
	Бях сепната от нейната агресивност.
	— А леля?
	— Тий е силна. Тя може да се грижи за себе си.
	Прекосихме бързо украсения със стенописи коридор до обширните покои, които Нефертити делеше с царя. Аменхотеп се появи от вътрешната стая и видът му накара дъха ми да секне. Туниката му беше дълга и прилепваше по тялото; и никога преди не го бях виждала да носи златния нагръдник, който бе сложил. Може би беше от съкровищата на Амон. Те се целунаха и аз извърнах глава.
	— Казах ти, че ще успееш — промълви тихо Нефертити. — А това е само началото!

	* * *

	Голямата зала разтвори вратите си пред нас, засвириха тръби.
	Пиршеството беше прекъснато, за да видят хората влизането на фараона. Аз вървях след сестра си, а отзад ни следваха Ипу и Мерит с мъниста от лазурит и злато в косите. Огледах лицата, но сред множеството не видях генерала. Родителите ми бяха на своята маса в подножието на двата трона, на която седеше и архитектът, редом с Кия и Панахеси. Разочарована бях да видя, че и Хоремхеб е между тях.
	Заех своето място на масата, а Аменхотеп отведе сестра ми до нейния трон. Хората ги наблюдаваха, докато се изкачваха заедно на подиума, подобни на богове, току-що слезли на земята. Навярно в Египет никога досега не бе виждана такава поразителна царска двойка, с техните златни и фаянсови мъниста, и украсени със скъпоценни камъни скиптри. Всички започнаха да клатят глави и в залата се разнесе благоговеен шепот. После вечерята продължи и всички забърбориха весело. Сякаш само преди няколко часа не беше извършено убийство. Погледнах празната си чиния и я подадох на Ипу, за да ми сложи вечерята. На масата само ние с Хоремхеб останахме мълчаливи.
	— Много си тих тази вечер, генерале. — Кия седеше до него, хубавите й гърди бяха разголени, а под тях се подаваше приятно закръгленият й корем. — Не ти ли харесва празненството?
	Генералът я погледна недоверчиво.
	— Дошъл съм, защото така ми бе заповядано — отвърна той. — Иначе щях да се готвя за битката с хетите, които нахлуват в селата ни и заграбват земите ни.
	Кия се засмя.
	— Хетите ли? Предпочиташ да се биеш с хетите, вместо да пируваш с фараона?
	Генералът я погледна, но не й отговори.
	— Хетите наистина ли заграбват египетски земи? — намесих се аз.
	— Всеки ден, през който им го позволяваме — отвърна Хоремхеб.
	— Мислиш ли, че ще има война? — попитах го тихо.
	— Ако фараонът удържи на думата си. Какво мисли сестрата на първата съпруга на фараона?
	Кия издаде пренебрежителен гърлен звук.
	— Какво разбират малките момичета от войни?
	— Явно повече от фараонските съпруги. — Хоремхеб я прониза с поглед, бутна назад стола си и си тръгна.
	Тогава станах и аз, без да дочакам Ипу да донесе вечерята ми, и казах, че имам нужда да поизляза навън.
	Пълната луна се беше издигнала над градината на Хор, светлините на двореца разпръскваха мрака и в далечината ромолеше фонтан. Чуваха се шумовете и смеховете от безгрижното пируване вътре.
	— Помислих си, че може да си тук.
	Замръзнах. От сенките се появи мъж и ми мина през ума да избягам. Глупаво бе да идвам сама в градината. Но после той излезе на светлото и видях, че е генералът. Спомних си последния ни разговор и се усмихнах хладно.
	— Добър вечер, генерал Нахтмин.
	— Дори не си изненадана, че ме виждаш?
	Носеше дълга туника и къса наметка от тежко ленено платно. Разгледах го на бледата лунна светлина.
	— Не съм. А трябваше ли?
	— Току-що пристигам в Мемфис. Дори фараонът още не знае, че съм тук.
	— Но Нефертити каза…
	Той повдигна рамене.
	— Те бяха предупредени за моето идване.
	— Тогава би трябвало да си вътре. — Посочих двореца. — Те ще искат да говорят веднага с теб.
	Генералът се засмя.
	— Вярваш ли, че фараонът се интересува какво има да каже майка му за неговата политика?
	Замислих се за момент.
	— Не.
	— Тогава какво значение има дали съм вътре и се преструвам, че се забавлявам, или съм тук навън с едно красиво миу-шер и действително се забавлявам?
	Лицето ми пламна. Баща ми ми казваше миу-шер. Така можеше да бъде наречено някое коте, но не и жена.
	— Нефертити е вътре. Все още имаш възможност да се насладиш на компанията на красива жена.
	— Значи затова ми се сърдиш. Чудех се.
	— Изобщо не ти се сърдя — казах наежено аз.
	— Хубаво. Тогава няма да възразиш да се поразходим из градината.
	Подаде ми свитата си в лакътя ръка и аз колебливо се хванах за нея.
	— Ще ми създадеш големи неприятности, ако сестра ми ни открие тук, навън — предупредих аз, но допирът на ръката му до моята ми беше приятен и не се отдръпнах.
	— Тя няма да дойде тук.
	Вдигнах очи към него.
	— Откъде знаеш?
	— Защото в момента повече я интересува построяването на храма в чест на Атон.
	Истина беше. Съмнявах се, че на празненството изобщо има човек, на когото да липсвам. Въздъхнах.
	— Е, как е в Тива?
	— Както и в Мемфис. Пълно с политика — отвърна той. — Един ден ще зарежа всичко това и ще се оттегля в някое тихо село. — Погледна ме на лунната светлина. — А ти? Какви са плановете на сестрата на първата жена на фараона?
	Бях на четиринайсет години, достатъчно голяма, за да се омъжа и да водя собствено домакинство. Стиснах устни.
	— Ще направя, каквото реши баща ми.
	Генералът си замълча. Мисля, че беше разочарован от отговора ми.
	— Казват, че си лечителка — отбеляза той, за да смени темата.
	Поклатих глава.
	— Просто в Ахмим научих за какво се използват някои билки.
	Той се усмихна.
	— Тогава какво е това? — Наведе се и откъсна стръкче от ниско зелено растение.
	Не исках да отговарям, но той чакаше, вдигна стръкчето по-високо и аз не се сдържах.
	— Мащерка. Смесена с мед, лекува кашлица.
	Нахтмин се засмя.
	Бяхме в края на градината, от двореца ни деляха само няколко стъпки.
	— Мястото ти не е тук — каза той с поглед към отворената врата на голямата зала. — Мястото ти е сред по-добри хора.
	Повиших глас възмутено:
	— Да не би да твърдиш…
	— Не твърдя нищо такова, миу-шер. Но тези игри — той махна с ръка към двореца — не са за теб. — Стояхме пред входа към двора. — Заминавам си утре сутрин. — Замълча за момент и после добави тихо: — Само се постарай да не позволиш на историята да запомни твоето име, господарке. Ако делата ти продължат да живеят във вечността, ще си станала точно такава, каквато семейството ти иска да бъдеш.
	— И по-точно каква?
	— Робиня на трона.

	* * *

	Седях в стаята на Нефертити, защото тя ме бе повикала там, и я гледах как се съблича и захвърля скъпата рокля на пода. Вдигна ръце, за да й облека ризата, и аз се запитах дали действително не съм робиня на трона. Без съмнение бях робиня на Нефертити.
	— Мутни? Мутни, слушаш ли ме?
	— Разбира се.
	— Тогава защо не ми отговаряш? Казах, че утре ще видим храма, а ти… Аха, мислиш за генерала. Тази вечер те видях да влизаш с него в голямата зала!
	Извърнах се, за да не забележи, че съм се изчервила.
	— Е, изхвърли го от главата си — каза сопнато тя. — Той не е между любимците на Аменхотеп и няма да се показваш пред хората с него.
	— Няма ли? — Изведнъж се ядосах и станах. — Аз съм на четиринайсет години. Какво ти дава правото да ми казваш с кого да се виждам?
	Гледахме се право в очите и тя стисна устни.
	— Аз съм царицата на Египет. Сега не е както в Ахмим, когато бяхме просто момичета. Аз управлявам най-богатото царство в света и няма да позволя да бъда свалена от трона заради теб!
	Събрах кураж и енергично поклатих глава.
	— Тогава ме освободи от всичко това. — Тръгнах към вратата, но тя прегради пътя ми.
	— Къде отиваш?
	— Връщам се в стаята си.
	— Не може! — викна сестра ми.
	Засмях се.
	— И какво? Цялата нощ ще стоиш тук ли?
	— Да.
	Отново вперихме погледи една в друга и тогава очите й плувнаха в сълзи. Протегнах ръка, но тя я отблъсна. Отиде до леглото и се хвърли на него.
	— Искаш да остана сама, това ли искаш?
	Отидох и седнах до нея.
	— Нефертити, ти имаш Аменхотеп. Имаш татко…
	— Татко. Татко ме обича, защото аз съм дъщерята с амбиции и защото съм хитра. Ти си тази, която уважава. Ти си тази, с която разговаря.
	— Разговаря с мен, защото го слушам.
	— Аз също го слушам!
	— Не, ти не слушаш. Ти чакаш, докато някой каже, каквото искаш да чуеш, и тогава започваш да обръщаш внимание. И не приемаш татковите съвети. Не приемаш съвети от никого.
	— А защо да приемам? Защо да бъда овца?
	Не й отговорих.
	— Имаш Аменхотеп — изтъкнах отново.
	— Аменхотеп — повтори тя. — Аменхотеп е амбициозен мечтател. И тази нощ ще е с Кия, която не вижда по-далеч от кривия си нос!
	Разсмях се, защото беше вярно, а тя протегна ръка и докосна коляното ми.
	— Остани с мен, Мутни.
	— Ще остана за тази нощ.
	— Не ми прави услуги!
	— Не ти правя услуги. Не искам да си сама там — отговорих й сериозно.
	Тя се усмихна хитро и наля две чаши вино. Направих се, че не забелязвам самодоволното й изражение, седнах до нея пред мангала, метнах одеяла върху коленете ни и попитах:
	— Защо Аменхотеп не обича генерала?
	Нефертити веднага разбра кой генерал имах предвид.
	— Той предпочете да остане в Тива, вместо да дойде в Мемфис.
	Огънят в мангала хвърляше златни отблясъци по лицето й. Беше красива дори и без своите украшения и корона.
	— Но всичките генерали не можеха да дойдат с нас — възразих аз.
	— Ами, Аменхотеп му няма доверие. — Тя разклати виното в чашата си. — И по тази причина не бива да те виждат с него. Онези, които му бяха верни, го последваха в Мемфис.
	— А какво ще стане, ако старият фараон умре? Войската няма ли отново да се обедини в Тива?
	Тя поклати глава.
	— Съмнявам се, че ще се върнем в Тива.
	Едва не изпуснах чашата.
	— Какво искаш да кажеш? Старият фараон все някога ще умре. Може да не е скоро, но някой ден…
	— И да умре, Аменхотеп няма да се върне.
	— Казвал ли ти го е? Ти казала ли си на татко?
	— Не, не го е казвал. Но аз вече го опознах. — Сестра ми се загледа в пламъка. — Той ще иска да си има свой собствен град. Град извън Мемфис, който да остане като свидетелство за нашето царуване. — Не можа да се сдържи и се усмихна.
	— Но ти не искаш ли да се върнеш в Тива? — попитах я аз. — Тя е центърът на Египет. Тя е центърът на всичко.
	Усмивката на Нефертити стана още по-широка.
	— Не, Мутни, ние сме центърът на всичко. След като старият фараон умре, където и да отидем, дворът ще ни последва.
	— Но Тива…
	— … е просто град. Представи си какво ще е, ако Аменхотеп успее да построи още по-голяма столица. — Очите й се разшириха. — Той ще стане най-големият строител в историята на Египет Ще можем да напишем имената си пред всяка къща, пред всеки храм, пред всяко светилище. Дори произведенията на изкуството ще бъдат свидетелство за живота ни. — Черната й коса блестеше на светлината на огъня. — И ти можеш да си имаш собствена къща, да направиш името си безсмъртно и боговете никога няма да те забравят.
	В главата ми прозвуча гласът на Нахтмин, който казваше, че да бъдеш забравен е най-големият подарък, който може да ти направи историята. Но това не можеше да е вярно. Как щяха да разберат боговете какво си направил? И двете останахме да седим мълчаливо, потънали в мисли. Пламъкът в очите на сестра ми постепенно угасна и изражението й стана напрегнато.
	— Толкова сме различни ти и аз. Сигурно защото аз повече приличам на майка ми, а ти на твоята майка.
	Размърдах се неспокойно. Неприятно ми беше, когато започваше да говори за нашето различно минало.
	— Чудя се каква ли е била майка ми. Представяш ли си, Мутни, нищо не ми е останало от нея. Никакво изображение, никаква дреха, дори нищо написано от нея. Само шепа пръстени.
	— Тя е била княгиня на Митани. В родината й навярно са я погребали в гробницата на нейния баща.
	— При все това в Египет няма нейно изображение. — Погледът й стана решителен. — Никога няма да позволя това да се случи и с мен. Моят образ ще бъде издялан във всяко кътче на тази страна. Искам децата ми да ме помнят, докато пясъкът в Египет не свърши и пирамидите не се изравнят със земята.
	Гледах сестра си в светлината на огъня и ме обземаше дълбока тъга. Никога преди не я бях виждал такава.

	* * *

	Повечето съкровища бяха прибрани в тежко оковани сандъци и небрежно нахвърляни край стените на тронната зала. Златни сандали, леопардови кожи и корони със скъпоценни камъни, големи колкото моя юмрук, все още бяха струпани в ъглите и разпилени по масите. Къде щеше да отиде всичко това? Не можеше да се съхранява надеждно в тази обществена зала, дори да се сложат и три дузини пазачи.
	— Трябваше да вземем Мая, да направи проект за съкровищница — подхвърли Нефертити.
	Аменхотеп веднага се въодушеви от тази идея.
	— Царицата е права. Искам съкровищница, която да е построена така, че да издържи разрухата на времето. Панахеси, намери Мая!
	Панахеси скочи веднага.
	— Разбира се, царю. И ако желаеш, с удоволствие ще надзиравам строежа.
	Баща ми хвърли на Нефертити бърз поглед и тя каза безгрижно:
	— Дотогава има още много време, везире. — Погледна Аменхотеп и добави: — Първо ще намерим скулптор да вдигне твоя статуя на всеки ъгъл. Аменхотеп Строителя, който пази богатствата и съкровищата на Египет.
	Панахеси я погледна кръвнишки.
	— Царю…
	Но нарисуваната от Нефертити картина бе пленила въображението на Аменхотеп.
	— Може да извае и теб. Двамата с теб, най-могъщите владетели на Египет, които бдят над неговата най-голяма съкровищница.
	Панахеси пребледня при мисълта, че статуята на Нефертити ще украсява съкровищницата на Египет.
	— Да се погрижим ли да бъде повикан скулптор? — попита баща ми.
	— Да — разпореди се Аменхотеп, — незабавно!


>	Единайсета глава
>	1350 година преди Христа
>	Ахет, сезонът на разливите

	На съкровищницата бе дадено предимство дори пред храма на Атон.
	Към края на шему величественият двуетажен гранитен павилион вече се издигаше в цялата си красота редом с двореца. Прахолякът на двора още не се беше слегнал, когато Мая отвори тежките метални врати и всички застанахме благоговейно пред онова, което архитектът бе сътворил за толкова кратко време. Аменхотеп и Нефертити гледаха надолу към нас от всичките четири ъгъла на съкровищницата, по-големи от живота, по-големи и от най-внушителната статуя на стария фараон в Тива.
	— Кой създаде това? — попитах аз изумено и Мая ми се усмихна.
	— Скулптор на име Тутмос.
	Беше великолепно. Статуите бяха така високи, така зашеметяващи, че ние сякаш бяхме фиданки в гора от смокини. Групата везири и царедворци зад нас притихна. Дори Панахеси не намери какво да каже. Нефертити приближи до една от статуите, главата й стигаше до основата й. Приликата беше смущаваща: тънкият нос, малката уста и големите черни очи под високо извитите вежди. Тя прокара ръка по полата от пясъчник и ми каза само с устни:
	— Иска ми се Кия да беше тук!
	Аменхотеп обяви тържествено:
	— Сега започваме да строим храма на Атон.
	Баща ми го погледна смаяно, сякаш това не беше за вярване, но Мая не изглеждаше изненадан.
	— Разбира се, царю.
	— И везир Панахеси ще надзирава строежа.

	* * *

	В стаята ми се проведе още едно съвещание. След като съкровищницата бе вече завършена, не можеше да се поеме рискът Панахеси да бъде сложен да отговаря за златото в нея. Строежът на новия храм щеше да започне през тот, но щом приключеше със задълженията си като надзирател на работата по него, везирът щеше да предяви претенции отново да стане ковчежник.
	— Ще трябва да направиш нещо, за да му попречиш — каза просто баща ми.
	— Може да му дадем друга служба. Нещо, което отново да го изведе от двореца. Какво ще кажеш за посланик? Може да го изпратим в Митани…
	Баща ми поклати глава.
	— Той не би се съгласил никога.
	— Кого го е грижа с какво ще се съгласи? — изсъска Нефертити.
	Баща ми явно се колебаеше.
	— Можем да го направим върховен жрец на Атон — заразсъждава той гласно.
	Нефертити подскочи.
	— На моя храм? — викна тя.
	— Да не предпочиташ да е ковчежник, който да се разпорежда с богатствата на Египет, при перспективата дъщеря му да роди бъдещия престолонаследник? Не, ще го направим върховен жрец на Атон — реши баща ми и бързо се изправи. — Нефертити, сънувала си го. Панахеси ти се е присънил като върховен жрец на Атон.
	Нефертити веднага разбра накъде бие.
	— Облечен беше в дреха от леопардови кожи. Обгръщаше го златно сияние. Това явно бе знак.
	Татко се усмихна, а тя се разсмя. Бяха идеална двойка хиени.
	Същия следобед Нефертити почака, докато тронната зала се напълни, за да съобщи на съвета, че е имала сън. „Ярък сън“, така го нарече и Панахеси хвърли остър поглед към подиума. Сестра ми продължи:
	— Сънят беше толкова реалистичен, че когато се събудих, помислих, че наистина се е случило.
	Заинтригуван, Аменхотеп се премести по-напред на трона си.
	— Да повикаме ли жрец? С мен ли бе свързан?
	Долу пред подиума Кия и жените от нейната свита събраха глави и зашушукаха.
	Нефертити отвърна сдържано:
	— Свързано бе с цял Египет.
	— Изпратете за жрец! — извика Аменхотеп и баща ми бе на вратата, преди Панахеси да бе успял и да стане.
	— Някой определен жрец ли, царю?
	Аменхотеп сви устни. Докато бъдеше построен храмът на Атон, щеше да е принуден да ползва услугите на жреците от храма на Амон.
	— Тълкувател на сънища.
	Баща ми излезе, а Панахеси се навъси, усетил нещо във въздуха.
	— Царю, няма ли да е по-добре първо да чуем съня? — предложи той.
	Нефертити се засмя непринудено.
	— Защо, везире? Да не би да се опасяваш, че може да съм сънувала нещо, което да злепостави фараона? — Обърна се към Аменхотеп, премигна с дългите си ресници и той се усмихна.
	— Аз се доверявам на съпругата си за всичко, везире, дори за сънищата й.
	Но Кия с нейния неспирно растящ корем нямаше да се остави току-така да бъде засенчена от Нефертити.
	— Може би фараонът ще иска да послуша музика, докато чака? — Щом Нефертити се готвеше да зарадва царя с някакъв сън, тя пък щеше да го зарадва с музика. Вдигна украсената си с гривни ръка, махна на музикантите, които следваха царската свита навсякъде, и те засвириха. Чакащите пред двореца просители и везирите, които се интересуваха какво ще стане с Хоремхеб и с хетските нашественици в египетските земи, дори не бяха споменати. Сънят на Нефертити бе счетен за по-важен. Сънят на Нефертити и музиката на Кия. „Единственото време, когато не се върши нищо — помислих си аз, — е когато фараонът реши да упражнява властта си в тронната зала.“
	Аменхотеп стана от трона и арфистите спряха да свирят едва когато вратите се отвориха. В залата влезе баща ми, следван от жрец на Амон в дълга дреха, и обяви:
	— Тълкувателят на сънища.
	Старият човек се поклони.
	— Аз съм жрецът Менхепер.
	Нефертити каза:
	— Сънувах сън, ясновидецо, който искаме да ни разтълкуваш.
	— Моля, разкажи го, царице. С всички подробности, които си спомняш.
	Нефертити се изправи.
	— Сънувах леопардови одежди под слънцето — поде тя.
	Неспокойно обърнах очи към Панахеси, който срещна погледа ми и веднага разбра, че нещо се мъти.
	— Сънувала си върховния жрец на Атон — обяви тържествено Менхепер и из цялата зала се понесе шепот.
	— Сънувах също, че един везир взе тези одежди и щом ги облече, слънцето заблестя по-силно. Толкова силно, че лъчите му бяха почти ослепителни.
	Всички в залата се вцепениха, а Менхепер извика триумфиращо:
	— Знак! Това несъмнено е знак!
	Аменхотеп стана от трона.
	— Човекът, когото си сънувала, сега присъства ли тук?
	Всички проследихме погледа на Нефертити, който спря върху Панахеси, после се обърнахме отново към жреца.
	Менхепер разпери ръце и аз се запитах колко ли от златото на баща ми е скрито под дрехата му, когато той обяви:
	— Смисълът е очевиден, царю. Атон е направил своя избор!
	— Не! — Панахеси стана от стола и едва се задържа на краката си. — Царю, това е само сън. Нищо повече от сън!
	Аменхотеп слезе от подиума и с любов положи длани върху раменете му.
	— Атон е направил своя избор.
	Панахеси погледна към мен и след това към баща ми, чието лице бе безупречна маска.
	— Поздравления, твое светейшество — каза баща ми с ирония, която разбра единствено Панахеси. — Богът е направил своя избор.
	Щом излязохме от тронната зала, Кия, която не подозираше, че имаме пръст във всичко това, ми каза злорадо:
	— Баща ми е върховен жрец на Атон. И когато се роди престолонаследникът, в Египет няма да има пост, който семейството ми да не заеме. Освен това върховният жрец на Атон събира десятъка — добави тя. — Сестра ти току-що ни помогна да се изкачим на подиума и още повече да се доближим до трона.
	— Не, тя току-що ви събори оттам — отговорих й аз. — Твоят баща може да събира данъците, но моят баща ще е този, който ще ги брои.
	Кия ме погледна с недоумение.
	— Преди да започне този съвет, везир Ай беше назначен за ковчежник.


>	Дванайсета глава
>	Седми тот*1
	[*1 Първият месец от ахет, сезона на разливите. — Б.пр.]

	Бяхме застанали на гол хълм, който се издигаше над течащия през Мемфис Нил. Топъл вятър дърпаше полите ни и развяваше късите ни наметки.
	— Храмът ще бъде на два етажа и ще се простира на два хълма. — Мая посочи към огрените от слънцето дюни. Върховете им се нижеха един след друг — конуси от бял пясък, трептящи в омарата.
	— Откъде ще вземате материала? — попита Нефертити.
	— Хората ми ще използват камъни от източната каменоломна.
	Аменхотеп беше нетърпелив.
	— Колко време ще отнеме?
	Вятърът отвяваше и заглушаваше думите на архитекта. Панахеси и баща ми се приближиха.
	— Осем сезона, ако хората могат да работят всеки ден.
	Лицето на Аменхотеп помръкна.
	— След осем сезона може вече да съм убит! — изруга той.
	След като беше екзекутирал върховния жрец на Амон, той беше започнал да се бои, че може да го сполети същата участ. Където и да отидеше, го придружаваха наети от Нубия стражи. Тъмнокожите воини бдяха пред вратата му, докато спеше, и се струпваха като гарвани зад стола му, докато се хранеше. И сега бяха тук, събрани на групички в подножието на хълма, готови да пронижат с копията си всеки враг на фараона. По коридорите на двореца Нефертити ми бе подшушнала за страховете на Аменхотеп, че народът не го обича. Бях попитала защо и тя ми бе отвърнала с красноречив поглед. Заради онова, което се беше случило с върховния жрец на Амон. Сега Аменхотеп усещаше гнева на хората по улиците и никой от везирите нямаше смелостта да му каже, че не се заблуждава, дори и баща ми. Ала каза на Нефертити.
	— Откъде знаеш? — развика се тя в моята стая и той извади рисунка, намерена на пазарния площад. На нея беше изобразено чудовище със змийско тяло и главата на царя, което поглъща статуя на великия бог Амон.
	Сега Аменхотеп крачеше по билото на хълма и тонът му не допускаше възражения.
	— Осем сезона е неприемлив срок! — кресна той.
	— Какво да направя, царю? Разполагаме само с такъв брой работници, които са достатъчно опитни, за да строят храм.
	Аменхотеп стисна челюсти.
	— Тогава ще използваме войската.
	Нефертити отиде при тях и попита развълнувано:
	— Ако войниците помогнат да се построи храмът, за колко време може да стане?
	Мая се навъси.
	— За колко войници говорим, царю?
	— Три хиляди — веднага отговори Аменхотеп, без дори да помисли за обещанието, което бе дал на Хоремхеб, и за границите на Египет, които трябваше да се отбраняват.
	— Три хиляди? — Мая се опита да скрие своята изненада. — Вероятно ще отнеме… — забави се малко, за да пресметне. — С толкова много хора вероятно ще отнеме четири сезона.
	Аменхотеп кимна решително.
	— Тогава всеки войник, дошъл в Мемфис, ще бъде нает тази вечер.
	— А границите на Египет? — попита твърдо баща ми. — Те трябва да се бранят. Дворецът също трябва да се охранява. Вземи хиляда — каза той и бе очевидно, че за него това предложение беше мъчително. Хвърли предупредителен поглед на сестра ми и тя кимна.
	— Да. Хиляда. Не искаме границите на Египет да останат незащитени.
	Аменхотеп отстъпи. После се обърна към Мая:
	— Но ще съобщиш на хората още тази вечер.
	— А Хоремхеб? — попита баща ми. — Той няма да е доволен.
	— Тогава нека да не е доволен! — тросна се Аменхотеп.
	Баща ми поклати глава.
	— Може да настрои войската срещу теб.
	Панахеси веднага застана на страната на Аменхотеп.
	— Плати на войниците повече от всякаква плячка, която могат да заграбят от хетите — предложи той. — Спечели ги на своя страна. Разполагаш с повече от достатъчно пари от данъците.
	— Чудесно. — Аменхотеп се ухили. — Когато видят колко ще им платя, хората няма да ме изоставят.
	— Ами генералът? — отново попита баща ми.
	Аменхотеп присви очи.
	— Какъв генерал?

	* * *

	На другия ден тронната зала беше пълна с просители, които чакаха да говорят с фараона. Работата по най-големия издиган досега храм бе вече започнала и от строителната площадка непрекъснато идваха хора със свитъци. Докато Кия се клатушкаше като патица по коридорите на двореца и местеше туловището си от стол на стол (както се изразяваше Нефертити), тук пристигаха слуги и отново си тръгваха с подробни инструкции и мерки от архитект Мая. После вратите на тронната зала се отвориха с трясък и влезе Хоремхеб. Аменхотеп се напрегна, а пазачите му го оградиха от всички страни. Генералът се засмя.
	— Бил съм се с нубийците още като момче — рече презрително той и тръгна към трона. — Мислиш ли, че ще ме спрат петнайсетина пазачи? Ти ми се закле, че ще има война. Дадох ти храмовете на Амон!
	Аменхотеп се усмихна.
	— И съм ти много благодарен.
	„Ако бях фараон, нямаше да се гавря с този генерал“ — помислих си аз.
	Хоремхеб спря в подножието на подиума.
	— Докога възнамеряваш да използваш войниците на Египет като работници?
	— Четири сезона — отвърна Нефертити от своя трон.
	Хоремхеб обърна очи от Аменхотеп към сестра ми. Аз потреперих, но тя не се стресна от погледа му.
	— Границите на Египет трябва да са напълно защитени. Което означава, че е нужен всеки войник — предупреди Хоремхеб. Хетите…
	— Не ме е грижа за хетите! — Аменхотеп слезе от подиума и застана лице в лице с него; сред пълната със стражи зала се чувстваше в безопасност.
	Хоремхеб пое дълбоко въздух, коженият нагръдник се опъна на гърдите му.
	— Ти ме излъга!
	— Дадох на войниците ти по-добра, по-малко опасна работа.
	— Да строят храм на Атон? Ти оскверняваш Амон!
	— Не. — Аменхотеп се усмихна опасно. — Ти оскверни Амон.
	Вените по ръцете и врата на Хоремхеб се издуха от гняв.
	— Ще ни нападнат! — предупреди той. — Хетите ще нахлуят в Египет и горчиво ще съжаляваш, ако тогава хората ти вече са станали по-добри строители, отколкото воини.
	Аменхотеп пристъпи по-близо до него, така че само аз, която седях на най-долното стъпало на подиума, можех да чуя какво му казва.
	— Войниците те следват така, както следваха брат ми. Не знам защо. Но ти ще следваш Атон. Ще служиш на него, ще служиш на фараона, или постът ще ти бъде отнет и ще останеш без нито един приятел в Египет. Хоремхеб, Лишения от приятели — така ще те наричат. И всеки, който общува с теб, ще бъде убиван. — Отдръпна се от него и попита: — Разбра ли ме?
	Хоремхеб не отговори.
	— Разбра ли ме? — викна Аменхотеп и гласът му отекна в ушите ми.
	Хоремхеб стисна челюсти.
	— Разбрах те добре, царю.
	— Върви си тогава.
	Проследихме генерала с погледи до вратата и аз си помислих, че днес той постъпи много глупаво.
	Аменхотеп огледа хаотичната обстановка в тронната зала и обяви:
	— Аз свърших! — Погледна сърдито към групата везири, струпани пред подиума, и попита: — Къде е Панахеси?
	— На строежа на новия храм — отвърна баща ми, криейки задоволството си.
	— Чудесно. — Аменхотеп се обърна към сестра ми и се усмихна предразполагащо.
	— Хайде. Ела да се поразходим в градината. Баща ти може да се справи с всичко това. — Той махна към дългата редица просители пред залата.
	Нефертити ме погледна и без да ми каже и дума, разбрах, че трябва и аз да отида.
	Вървяхме през двора към клонестите смокини, чиито плодове бяха вече готови за бране.
	— Знаеш ли, че Мутни може да откъсне всяко едно растение в градината и да назове името му? — попита Нефертити.
	Аменхотеп ме изгледа подозрително.
	— Ти лечителка ли си?
	— Понаучих нещичко в Ахмим, царю.
	Нефертити се засмя.
	— Повече от нещичко. Тя е една малка лекарка. Спомняш ли си кораба? — Аменхотеп се скова и аз се почудих защо му припомня тези неща. — Когато родя, тя ще е една от лечителките ми — каза Нефертити и в гласа й имаше нещо, което накара и фараона, и мен да се обърнем към нея.
	— Бременна ли си? — прошепна Аменхотеп.
	Усмивката й стана още по-широка.
	— Първият син на Египет.
	Аз ахнах, закрила уста, а Аменхотеп нададе силен вик и я притисна до гърдите си.
	— Наследник! Никое дете няма да бъде така обожавано, както нашето — закле се той. Сложи леко ръка на корема й, а аз не можех да повярвам, че на седемнайсет години Нефертити ще стане майка на фараона на Египет.
	Сияеща, тя се обърна към мен.
	— Е?
	Не знаех какво да кажа.
	— Боговете са те благословили! — извиках възторжено, но редом с това изпитвах страх и може би мъничко завист. Сега тя щеше да си има семейство, съпруг и деца, на които да посвещава вниманието си. — Каза ли на татко?
	— Не. Но искам детето ми да бъде благословено в храма на Атон — пламенно изрече сестра ми и аз я погледнах смаяно. Какво правеше тя?
	Лицето на Аменхотеп стана сериозно.
	— Тогава храмът трябва да бъде завършен за девет месеца — реши той. — Трябва да го построят до пахонс.

	* * *

	Мълвата вече се беше разнесла сред слугите в двореца. На чаршафите на Нефертити не бе намерена кръв, по дрехите й нямаше петна. Разбира се, аз не знаех. Сега бях на един двор разстояние от нея. Но Ипу не бе изненадана.
	— Знаела си и не си ми казала? — извиках аз.
	Ипу измъкна роклята през главата ми и ми сложи друга за празненството тази вечер.
	— Не допусках, че искаш да разнасям клюки, господарке.
	— Разбира се, че искам!
	Ипу се усмихна толкова широко, че трапчинките й се показаха.
	— Тогава моята господарка е трябвало само да попита.
	Официално подготовката за празненството в голямата зала започна, след като Нефертити каза на Аменхотеп, че е бременна, но десетките маси и блещукащи светилници създаваха впечатлението, че са били подредени предварително. Сигурно стотици слуги бяха украсявали залата цял следобед и всички готвачи в Мемфис трябва да бяха започнали подготовката на блюдата в същия час, в който новината бе стигнала до двореца. Подиумът с трите стъпала, водещи към царските тронове, беше осеян с цветя. На всяко стъпало слугите бяха сложили по два стола с високи облегалки и дебели възглавници за най-висшите царедворци. Между тях щях да бъда и аз, а също майка ми и баща ми, върховният жрец Панахеси и ако дойдеше, княгиня Кия. Последният стол щеше да бъде запазен за избран почетен гост.
	Когато дойдеше време за вечерята, всички щяхме да седнем около царската маса на блестящия подиум, където фараонът и царицата обикновено се хранеха сами. Но днес и ние щяхме да сме заедно с тях. Празненството тази вечер бе на семейството ни, царското семейство на Египет.
	Тромпети възвестиха влизането ни в залата, за да видят всички везири колко златни гривни имам аз по ръцете си и колко пръстени си е сложил баща ми. Кия се бе извинила с бременността си, но Панахеси крачеше заедно с нас в процесията към подиума. Когато стигнахме в подножието на троновете, майка не можеше повече да сдържа усмивката си.
	— Сестра ти носи наследника на египетския трон! — каза тя с глас, изпълнен с удивление. — Детето й ще стане фараон един ден!
	— Ако е момче — отвърнах аз.
	Татко се усмихна напрегнато.
	— По-добре да е. Акушерките смятат, че Кия носи син, а семейството ни не може да си позволи претендент за трона.
	Голямата зала бе пълна с разговарящи и смеещи се хора. Дошли бяха всички велможи от Мемфис. Нефертити слезе от подиума и ми подаде ръка да обиколим заедно залата. Цялата сияеше от своя триумф.
	— Не можеш ли да обикаляш сама? — попитах я аз.
	— Разбира се, че мога. Но ти ми трябваш.
	Всъщност не й бях нужна, но скрих задоволството си и й подадох ръка. Хората заобръщаха глави, когато дъщерите на Ай тръгнаха през залата, и за пръв път ме споходи главозамайващото усещане, че съм красива и силна. Мъжете зяпаха Нефертити, но погледите им се задържаха и върху мен.
	— Какво хубаво момиченце — Нефертити помилва под брадичката дебелото дете на някаква жена. Погледнах я учудено. Не беше възможно сестра ми да харесва това дете, ала майката се усмихна гордо и се поклони по-дълбоко от всички жени наоколо.
	— Благодаря ти, царице. Благодаря ти.
	— Нефертити! — казах й с укор, а тя ме ощипа по ръката и нареди:
	— Просто продължавай да се усмихваш.
	Тогава видях, че Аменхотеп ни наблюдава от трона. Нефертити и сестрата на Нефертити, очарователни и прекрасни, привлекателни и желани. Той слезе от подиума. Дошло му беше до гуша да я гледа как раздава благоволението си на всички освен на него.
	— Най-красивата жена в Египет! — възкликна той и я дръпна от мен. Придружи я обратно до трона от абанос и тя засия.

	* * *

	Вече не я чувахме да говори за нищо друго освен за детето.
	На баните, на арената, в голямата зала Нефертити непрекъснато напомняше на всички, че носи в утробата си наследника на египетския трон. Мисля, че към средата на тот дори на майка й беше омръзнало да я слуша.
	— Тя си знае само това — оплаках се аз, седнала почти на ръба на каменната пейка в градината, докато наблюдавах как котките гонят мишки из високата трева.
	— Нали такава беше целта на идването й тук — отвърна майка. — Да дари син на Египет.
	— И да контролира престолонаследника — добавих сърдито аз.
	Приковали бяхме очи в езерото и гледахме как лотосовите цветове танцуват по повърхността и как се отразяват във водата.
	— Само да се надяваме, че ще е син — каза майка. — Хората ще простят всичко, ако има престолонаследник, който си чака трона, и са спокойни, че няма да се пролива кръв за короната. Може дори да забравят, че докато царското семейство вдига храмове в Мемфис, хетите навлизат все по-навътре в египетските земи в Кадеш.
	Погледнах я изненадано, но тя не каза нищо повече по този въпрос.

	* * *

	— Обличай се, Мутни. Отиваме в храма.
	Сепнато седнах в леглото.
	— В храма на Амон ли?
	Нефертити изсумтя пренебрежително.
	— В храма на Атон. Завършили са двора и искам да го видя.
	— Приключили са за петнайсет дни?
	— Разбира се. Там работят хиляди мъже. Побързай!
	Втурнах се да търся пола, сандали и колан.
	— Ами татко?
	— Той ще остане в тронната зала да прилага законите на Египет — отвърна сестра ми и гордо добави: — Идеалната тройка: фараон, неговата царица и опитен везир.
	— А майка? — Нахлузих полата.
	Тя идва с нас.
	— А Тий?
	Сестра ми се поколеба. Стори ми се, че в гласа й имаше искрено съжаление, когато призна:
	— Тий ми е ядосана. — Страните й поруменяха от срам. В края на краищата царица Тий беше тази, която бе сложила короната на главата й.
	Но сега Нефертити дължеше преданост на Аменхотеп, не на Тий. Знаех, че гледа на нещата по този начин, но тя никога не бе обсъждала с мен какво й бе коствал този избор, нито ми беше споменавала безсънните нощи, когато, подпряла глава на дланта си и вперила поглед в луната, се е питала как ще отекнат решенията й във вечността. Сега седеше на леглото и ме гледаше как се обличам. Тя често ми се присмиваше, че краката ми били дълги и кожата ми била тъмна. Но сега нямаше време за детски закачки.
	— Дори е изпратила пратеници да го заплашат. Но какво може да стори Тий? Аменхотеп бе коронясан. Ще стане фараон на Горен и Долен Египет веднага след като умре старият фараон.
	— Което може да е и след години — поохладих ентусиазма й. Надявах се боговете да не са чули как гласът й се изпълни с надежда, докато говореше за смъртта на стария фараон. Последвах я по коридора и когато излязохме на двора, се обърнах изненадано към нея.
	— Какви са всичките тези въоръжени мъже?
	Аменхотеп влезе през портите от дялан варовик и ми отговори вместо нея:
	— На мен ми е нужна защита, а също и на сестра ти. Нямам доверие на бащината ми войска.
	— Но тези хора са част от войската. Ако не може да се има доверие на войската…
	— На генералите не може да се има доверие — отвърна рязко Аменхотеп. — Войниците — тези войници — ще сторят, каквото им се каже. — Той се качи в своята позлатена колесница и протегна ръка да помогне на сестра ми. После изплющя с камшика и конете полетяха.
	— Нефертити! — извиках аз и се обърнах към майка. — Безопасно ли е да препускат толкова бързо? — Чувах смеха й, който се извисяваше над тропота на копитата, и гледах след нея, докато не се загуби в далечината.
	Майка поклати глава, крепейки с ръка перуката си.
	— Разбира се, че не е. Но кой ще я спре?
	Въоръжените стражи ни качиха бързо в собствената ни колесница. Пътуването до строежа на новия храм на Атон беше кратко. Когато площадката изникна пред очите ни, сякаш се озовахме в град под обсада. Наоколо бяха пръснати блокове пясъчник и войниците ги местеха между купищата отломки, като сумтяха, пъшкаха и си подвикваха. Панахеси стоеше, скръстил ръце на гърдите, с издута от вятъра пелерина, и с цяло гърло крещеше команди на хората. Както бе казала сестра ми, дворът вече беше готов, в момента разполагаха по местата им колоните с издълбани в камъка фигури на Нефертити и Аменхотеп. Царската двойка слезе от колесницата, Панахеси се втурна към тях и се поклони.
	— Царю… — Видя сестра ми и се опита да скрие разочарованието си. — Царю, колко мило от твоя страна да биеш път чак дотук.
	— Имаме намерение да наблюдаваме строежа, докато бъде завършен — заяви уверено Нефертити, като оглеждаше строителната площадка. Въпреки че наоколо сякаш бе пълен хаос, при по-внимателно вглеждане си личеше, че теренът е разделен на четири отделни сектора: на художниците, каменоделците, носачите и зидарите.
	Аменхотеп смъкна наметалото от раменете си и се огледа.
	— Хората забелязаха ли нашето пристигане?
	Панахеси се поколеба.
	— Царю?
	— Хората забелязаха ли нашето пристигане? — викна той. — Никой не се покланя!
	Работниците около нас спряха и Панахеси прочисти гърлото си.
	— Мислех, че фараонът желае храмът на великия Атон да бъде завършен колкото може по-бързо.
	— Нищо не е по-важно от фараона! — Гласът му отекна в гъмжащия от хора двор. Зърнах отзад генерал Хоремхеб. На лицето му се четеше безмълвна закана. След тези думи войниците незабавно паднаха на едно коляно. Чуковете замлъкнаха и само един човек остана изправен. Гняв, ярък като пламък, заля лицето на Аменхотеп. Той тръгна напред и множеството се раздели да му направи път. Нефертити пое звучно въздух и аз отидох при нея.
	— Какво ще направи?
	— Не знам.
	Аменхотеп измина разстоянието, което го делеше от Хоремхеб. И двамата бяха еднакво готови за схватка, но само единият се радваше на обичта на войниците.
	— Защо не коленичиш пред представителя на Атон?
	— Ти изложи тези хора на риск, царю. Тук са твоите най-елитни бойци. Мъже, обучени да влизат в бой с колесници, сега дялат от камък твои подобия, вместо да отбраняват границите ни от хетите. Това не е най-мъдрата употреба на подготвени хора.
	— Аз ще определям кое е мъдро! Ти не си нищо повече от войник, а аз съм фараон на Египет — Аменхотеп настръхна. — Ще ми се поклониш.
	Хоремхеб остана изправен и ръката на Аменхотеп се стрелна към кинжала на хълбока му. Той пристъпи напред заплашително. Изтегли ножа и попита:
	— Кажи ми, мислиш ли, че хората ти ще се вдигнат против мен, ако те убия тук? — Огледа се неспокойно. — Убеден съм, че ще си останат на колене дори когато кръвта ти напои пясъка.
	Хоремхеб пое въздух.
	— Тогава опитай, царю.
	Аменхотеп се колебаеше. Погледна хилядите войници с могъщо телосложение — бяха облечени в туники, ала не носеха оръжия. После прибра кинжала, отдръпна се и попита.
	— Защо не ми се подчиняваш?
	— Ние сключихме сделка — отвърна Хоремхеб. — Подчиних се на моя цар, а царят предаде Египет.
	— Не съм предал никого — рече злобно Аменхотеп. — Ти ме предаде. Ти и тази войска. Мислиш, че не знам, че беше приятел на Тутмос и му беше предан?
	Хоремхеб не отвърна.
	— Пред моя брат щеше да коленичиш! — извика Аменхотеп. — Кажи ми, че нямаше да коленичиш пред Тутмос!
	Хоремхеб продължаваше да мълчи. Аменхотеп внезапно замахна и го удари с юмрук в корема. Той остана без въздух, но краката не му изневериха. Аменхотеп хвърли бърз поглед към войниците наоколо, те бяха напрегнали мускули, готови да скочат и защитят своя генерал. Тогава го сграбчи за рамото и изсъска свирепо:
	— Освободен си от тази длъжност. Връщай се при баща ми. Но ще сториш добре, ако запомниш, че когато старият умре, аз ще стана фараон и на Горен Египет.
	Множеството отстъпи встрани, когато Хоремхеб тръгна към своята колесница. После войниците се обърнаха като един и впериха погледи в Аменхотеп.
	— Продължавайте работата! — викна Панахеси. — Продължавайте!


	* * *

	Въпреки че бе ранно утро, мангалът в стаята ми беше запален. Нефертити седеше на най-близкия до топлината позлатен стол, окото от лазурит между гърдите й блещукаше в светлината на пламъците. Татко се беше облегнал назад, опрял брадичка в събраните върхове на пръстите си. Всички останали обитатели на двореца още спяха.
	— Нищо ли не можеш да направиш, за да обуздаеш невъздържания му нрав?
	Въглените изпращяха и пръснаха искри. Нефертити въздъхна.
	— Правя, каквото мога. Той ненавижда войската.
	— Войската е тази, която го държи на власт — каза строго баща ми. — Хоремхеб няма да забрави стореното от него.
	— Хоремхеб е в Тива — отвърна Нефертити.
	— А когато старият фараон умре?
	— Дотогава може да минат още десет години. — Използваше моите думи, макар да знаех, че не вярва в тях.
	— Без войска Египет е слаб. Имате късмет, че в Тива все още има генерали, които подготвят войниците си за война.
	— Те ще строят храма само четири сезона — оправда се сестра ми.
	— Четири ли? — Баща ми се ядоса и скочи. — Бяха осем, а сега са четири? Как може една войска да изгради храм за година?
	— Аз съм бременна! — потупа се по корема Нефертити. — Той трябва да бъде помазан пред олтара на Атон.
	Баща ми я погледна свирепо.
	— Това е желанието на Аменхотеп — добави тя. — Ако аз не го сторя, ще го стори Кия. Ами ако му роди син? — попита отчаяно.
	— До седем дни тя ще роди — предупреди баща ми. — Ако е момче, той ще празнува седем дни с нея. Ще има пиршества и процесии.
	Нефертити затвори очи, налагайки си да остане спокойна, но баща ми поклати глава.
	— Подготви се за това. Няколкото дни след раждането трябва да принадлежат на Кия.
	На лицето й се изписа решителност.
	— Тази сутрин отивам с него на арената — обяви тя. Тръгна към дрешника, където държеше дрехите за езда, и извика да доведат Мерит.
	— Ще яздиш заедно с него? — възкликнах аз. — От доста време не си се качвала на колесницата!
	— Но сега ще се кача. Беше грешка да си въобразявам, че мога да намеря спокойствие в бременността.
	Тя рови из дрешника, докато не дойде Мерит, която дори в този ранен час беше с изкусно очертани очи и безупречно облекло. Нефертити каза сопнато:
	— Ръкавиците и шлемът ми! Бързо! Преди Аменхотеп да се е събудил и да е поискал да язди.
	Баща ми се изправи пред Мерит.
	— Тя подлага ли на опасност детето?
	Нефертити хвърли свиреп поглед на Мерит иззад рамото на баща ми и тя каза веднага:
	— Още е рано, везире, само на няколко месеца е.
	Нефертити стегна колана на кръста си.
	— Може би ако яздя, кръвта ми ще потече по-бързо и ще го направи момче.

	* * *

	На двайсет и осми тот Ипу се втурна в стаята ми, където двете с Нефертити играехме сенет.
	— Започна се! — извика тя. — Кия ражда!
	И двете скочихме от местата си и хукнахме по коридора към покоите на родителите ни. Майка и татко бяха седнали един до друг и бързо обсъждаха нещо на тих глас.
	— Тя ще роди син — прошепна Нефертити.
	Татко ме изгледа така, сякаш й бях казала нещо нередно.
	— Защо говориш така?
	— Защото го сънувах нощес. Тя ще роди престолонаследник на Египет!
	Майка стана и затвори вратата. Дворецът беше залят от вестоносци, които чакаха, за да разнесат новината из царството.
	Нефертити изпадна в паника.
	— Не мога да позволя това да се случи! Няма да позволя това да се случи.
	— Нищо не можеш да направиш — рече баща ми.
	— Винаги има какво да направя! — заяви тя и намислила нещо, добави: — Когато Аменхотеп се върне, кажете му, че не ми е добре.
	Майка ми се намръщи, но татко веднага разбра каква игра играе Нефертити и бързо попита:
	— Много ли си зле?
	— Толкова много… — Нефертити се поколеба. — Толкова много, че може да умра и да загубя детето.
	Татко ме погледна.
	— Трябва да потвърдиш нейната история, когато Аменхотеп те попита. — Обърна се и инструктира Мерит: — Заведи я в стаята й и й занеси плодове. Не се отделяй от нея, докато не видиш фараона.
	Мерит се поклони.
	— Разбира се, везире. — Стори ми се, че забелязах усмивка в ъгълчето на устните й. Поклони се на Нефертити. — Ще тръгваме ли, царице?
	Спрях до вратата.
	— А аз какво да правя?
	— Грижи се за сестра си — отвърна многозначително татко. — И прави каквото поиска.
	Образувахме цяла процесия до стаята на Нефертити. Вървяхме бавно, та ако някой ни види, да разбере, че с царицата нещо не е наред. В стаята си тя се просна като инвалид на леглото и каза:
	— Чаршафът ми. Опънете го.
	Изгледах я продължително.
	— Върху краката и да се спуска от двете страни.
	— Това, което вършиш, е ужасно — казах й аз. — Вече си изместила Кия от сърцето на Аменхотеп. Не ти ли стига?
	— Болна съм! — възропта тя.
	— Отнемаш й единственото време, с което разполага!
	Гледахме се право в очите, но в нейните нямаше срам.
	Седнах до леглото й, а Ипу стоеше на пост пред вратата и досаждаше на слугите с въпроси за новини от стаята на раждащата Кия.
	Чакахме цялата вечер. Накрая Ипу дотича и когато отвори вратата, лицето й беше мрачно.
	— Е? Какво е? — Нефертити седна в леглото. — Какво е родила?
	Ипу наведе глава.
	— Момче. Престолонаследника на Египет Небнефер.
	Нефертити се отпусна отново на възглавниците и сега лицето наистина пребледня.
	— Изпратете на фараона вест, че първата му жена е болна — нареди тя. — Кажете му, че може да умра. Че може да загубя детето.
	Аз стиснах устни.
	— Не гледай така! — заповяда ми тя.

	* * *

	Аменхотеп дойде веднага щом съобщението стигна до него.
	— Какво има? Какво й е? — попита той.
	Мислех си, че лъжите ще заседнат на гърлото ми, но те набързо изскочиха, когато видях колко е изплашен.
	— Не знам, царю. Стана й зле тази сутрин и сега не може да прави друго, освен да спи.
	Лицето му потъмня от ужас, от радостта му, че има син, не остана и помен.
	— Какво си яла? От твоята прислужница ли беше приготвено?
	Гласът на Нефертити бе тих и немощен.
	— Да… да. Сигурна съм в това.
	Той сложи ръка на бузата й и се обърна към мен.
	— Какво стана? Ти трябва да знаеш. Двете сте неразделни, просто ми кажи какво е станало!
	Виждах, че не се опитва да бъде жесток. Боеше се. Боеше се за съпругата си. Сърцето ми се сви.
	— Може да е от виното — казах бързо. — Или от студа. Навън е много студено.
	Аменхотеп погледна навъсено към прозореца в другия край на стаята и после към чаршафите на леглото.
	— Дайте одеяла! — кресна той и веднага дотичаха слугини. — Одеяла и вълна. Намерете везир Ай. Кажете му да доведе лекаря.
	— Не! — Нефертити седна в леглото.
	Аменхотеп махна косата от челото й.
	— Не си добре. Трябва да те прегледа лекар.
	— Не ми трябва никой друг освен Мутни.
	— Сестра ти не е лекар! — После се надвеси над леглото и отчаяно сграбчи ръката й. — Не може да си болна. Не може да ме напуснеш.
	Тя затвори очи, тъмните й ресници потрепнаха над високите бледи скули.
	— Чух, че имаш син — каза тя тихо и се усмихна, сложила малката си ръка на своя корем.
	— Ти си единственото нещо, което е важно за мен. Двамата с теб тепърва ще издигаме паметници на боговете — закле се той.
	— Да. Храм на Атон. — Тя се усмихна едва-едва. Изпълняваше ролята си така добре, че очите на Аменхотеп се насълзиха.
	— Нефертити! — извика той и мъката му беше толкова истинска, че ми дожаля за него. Хвърли се напряко на леглото и аз се изплаших.
	— Престани! Престани, защото ще повредиш детето!
	Почука се и на вратата се появи баща ми с лекаря до себе си. Нефертити му отправи тревожен поглед.
	— Не се страхувай — каза татко. — Той може само да помогне.
	Между тях премина нещо и тя позволи на лекаря да й вземе кръв от ръката й. Той разклати тъмната течност в плитък съд, за да види цвета й. Всички станахме и зачакахме да разчете знаците. Възрастният човек прочисти гърло. Погледна баща ми и кимна бързо, после се обърна към фараона.
	— Какво има? — попита Аменхотеп.
	Лекарят наведе глава.
	— Боя се, че тя е много болна, царю.
	Кръвта се отдръпна от лицето на Аменхотеп. Неговата гордост, неговата съпруга, неговата най-страстна поддръжница да се разболее сега, когато чака дете от него! Той погледна крадешком своята любима Нефертити, чиято коса се беше разплискала по възглавницата като черно мастило. Изглеждаше красива и вечна като безжизнена статуя. Аменхотеп се обърна към лекаря и заповяда:
	— Ще направиш всичко възможно, ще направиш всичко по силите си, за да я върнеш към живота.
	— Разбира се — побърза да обещае човекът. — Но тя трябва да си почива. Нищо не бива да тревожи нито нея, нито детето. Никакви лоши новини, никакви…
	— Просто я излекувай!
	Лекарят закима енергично и се спусна към торбата си, от която извади няколко стъкленици и мускал с мехлем. Погледнах стъклениците по-внимателно — да видя дали няма да позная съдържанието им. Ами ако в тях имаше нещо опасно? Нещо, от което сестра ми наистина да се разболее? Лицето на татко остана безизразно и аз се досетих какво е. Розмаринова вода. Лекарят й даде от нея и тя потъна в сън, а ние останахме да бдим край леглото й до края на нощта.
	Дойде и майка, после Ипу и Мерит донесоха свежи сокове и чаршафи. По-късно през нощта майка се оттегли в своята отоплена стая, а Аменхотеп, баща ми и аз останахме. Но докато я гледах как си почива, ме обземаше възмущение. Ако не беше такава егоистка, ние с татко нямаше да сме принудени да участваме в това представление. Нямаше да сме принудени да висим край леглото й и да греем ръце на огъня, докато тя се гуши в топлите си завивки и Аменхотеп я милва по бузата. Накрая си тръгна дори и баща ми, но преди да излезе, се обърна към мен и ми каза.
	— Бди над нея, Мутноджмет.
	Щом затвори вратата, Аменхотеп отиде и застана до леглото на Нефертити.
	— Много ли е болна? — попита ме царят на Египет. В сенките лицето му изглеждаше дълго и ъгловато.
	Преглътнах страха си.
	— Боя се за нея, царю. — Това не беше лъжа.
	Аменхотеп погледна надолу към спящата си царица. Тя беше съвършена красавица и знаех, че през целия ми живот мен никой няма да ме обича така безумно.
	— Лечителите ще я върнат към живота — каза уверено той. — Тя носи нашето дете, бъдещето на Египет.
	Преди да успея да се спра, вече го бях попитала:
	— Ами Небнефер, царю?
	Той ме погледна странно, сякаш беше забравил за наследника, роден му от Кия.
	— Кия е втора съпруга. Моята царица е Нефертити, която ми е предана и споделя мечтата ми за един по-велик Египет. Един Египет, воден от всемогъщия Атон. Децата ни ще прегърнат слънцето и ще станат най-могъщите владетели, които боговете са благославяли някога.
	Гласът ми заседна в гърлото.
	— Ами Амон?
	— Амон е мъртъв — отвърна той. — Но аз ще възкреся мечтата на моя дядо за фараони, които не се плашат от силата на жреците му Ще почета името му и ще бъда запомнен завинаги със стореното от мен. Със стореното от нас — каза той твърдо, свел поглед към Нефертити, своята съратница, своята най-вярна съюзница. Срещу всеки напредък, който бележеше Кия, Нефертити не пропускаше да предложи нова статуя, нов двор, нов бляскав храм.
	Той остана до леглото й цялата нощ. Наблюдавах го и се питах каква трябва да е тази лудост, която може да накара един цар да срине боговете на своя народ и да издигне на тяхно място друг покровител, за когото никой не е и чувал. „Алчността — помислих си. — Омразата към всичко, в което вярва баща му, и жаждата за власт. Без жреците на Амон той ще контролира изцяло тази страна.“ Седях на стола с дебели възглавници и го гледах как милва сестра ми по бузата. Беше нежен, прокарваше леко ръка по лицето й, вдъхваше лавандуловия аромат на косата й и преди да заспя, все още беше до нея и се молеше на Атон да стори чудо.
	На другата сутрин очите ми тежаха като късчета олово в орбитите, а пред вратата чакаше пратеник от Тива, целият в злато и лазурит.
	— Никой няма да безпокои царицата — отсече Аменхотеп.
	Зад пратеника се появи Панахеси.
	— Царю, касае се за престолонаследника.
	Аменхотеп прекоси стаята.
	— Какво има? Царицата е болна.
	Панахеси се намръщи и влезе в преддверието.
	— Съжалявам да чуя, че царицата се е разболяла. Надникна в спалнята на сестра ми и присви очи. — Царица Тий и старият фараон са изпратили благословията си за твоя син — продължи той. — С твое разрешение, царю, празненството по случай раждането му трябва да се състои тази вечер.
	Аменхотеп погледна към стаята на Нефертити. Вратата беше отворена и Панахеси я виждаше как лежи на леглото и как Мерит и Ипу се суетят около нея.
	— Върви — окуражи го сестра ми от съседната стая. — Той е твой син.
	Аменхотеп се върна при нея и хвана ръката й.
	— Няма да се отделям от теб.
	— Боговете те дариха със син. — Усмихна се тя изнурено. — Върви, отдай благодарност. — Нефертити му отправи лъчезарен поглед, самата щедрост и красота, и аз си дадох сметка колко изкусно бе режисирана тази сцена: тя му даваше разрешение, вместо той да й каже, че ще отиде на празненството. — Върви — прошепна сестра ми.
	— Ще мисля за теб през цялата нощ — обеща той.
	В преддверието Панахеси ме гледаше изпитателно.
	— Толкова съжалявам, че царицата се е разболяла. Кога се случи това?
	Почувствах как бузите ми пламват от срам.
	— Снощи.
	— Горе-долу по същото време, когато се роди престолонаследникът — отбеляза той.
	Не казах нищо. После Аменхотеп излезе от стаята на Нефертити и Панахеси опита да се усмихне.
	— Да вървим ли на празненството, царю?
	— Да, обаче не съм в настроение да празнувам — предупреди той.
	Веднага щом те излязоха, Нефертити седна в леглото.
	— Панахеси знае — казах й аз.
	— Какво знае? — попита весело тя, стана и започна да вчесва косата си.
	— Знае, че лъжеш.
	Нефертити се обърна толкова бързо, че подгъвът на ризата се усука около глезените й.
	— Кой казва, че лъжа? Кой казва, че не съм болна?
	Запазих мълчание. Тя можеше да заблуди целия дворец в Мемфис, но мен не можеше да излъже. Наблюдавах я, докато се преобличаше в свежа риза и викаше на Мерит да й донесе плодове.
	— Колко време ще продължаваш с това? — попитах.
	В ъгълчетата на устните й се появиха зачатъци на усмивка.
	— Докато не отмине неизпитваното досега вълнение от раждането на син. — Повдигна леко рамене. — И аз отново стана центъра на Египет.

	* * *

	Непознатото вълнение не трая дълго; не и когато строежът на храма имаше предимство пред всичко останало. И след три дни Нефертити оздравя като по чудо. Лекарят дойде, прегледа я и каза, че е чудо. Татко й донесе шедех от винарната и майка изцеди няколко сълзи по случая. Започвах да си мисля, че повече приличаме на шутове, отколкото на царско семейство на Египет.
	— Каква е разликата? — попита Нефертити, когато споделих тази мисъл с нея. — И в двата случая са нужни маски.
	— Но това е лъжа. Ти излъга. Изобщо ли не го обичаш?
	Тя спря в средата на двора, където ни чакаха колесниците, за да ни отведат на строежа на новия храм. Кобрата на короната, настанена удобно в тъмната й коса, лъщеше на слънцето.
	— Обичам го повече отколкото ще го обича която и да е друга жена. Ти не разбираш. Ти си само на четиринайсет години. Но любовта означава да се лъже.
	Аменхотеп се появи под аркадата, водеше под ръка майка. Двамата се смееха на нещо и аз спрях, изненадана неприятно.
	— Майка ти е много очарователна жена — каза той топло на Нефертити, която я дари с най-широката си усмивка.
	_Моята майка_.
	— Да — съгласи се тя. — Боговете са ме благословили с това семейство.
	Фараонът помогна на майка да се качи в колесницата ми и тя поруменя от гордост. После подаде ръка на Нефертити и процесията потегли. По пътя до строежа редом с нас препускаше тежковъоръжена кавалкада, хладният вятър на фаофи*1 издуваше туниките на войниците. Искаше ми се да се наведа към майка и да я попитам какво толкова смешно бе казал Аменхотеп. После реших, че може би ще е по-добре да не знам.
	[*1 Вторият месец от ахет, сезона на разливите. — Б.пр.]
	Изкачихме се на хълм високо над Нил и над обширното разчистено пространство. Аменхотеп искаше да погледне своя строеж от мястото, откъдето се открива най-добра гледка към него. Колесниците спряха внезапно, въоръжените стражи се пръснаха в кръг около нас. Всички слязохме и майка прошепна удивено:
	— Велики Озирис!
	Аз стоях неподвижно, вцепенена от размерите на терена, осеян със стълбове, които пронизват небето. Хиляди работници пъшкаха под тежестта на колоните и ги вдигаха нагоре с въжета. Ограденият с колонади двор на храма беше завършен, а също и едно от светилищата и един гранитен олтар. Тъй като се извършваше толкова тежка работа, Аменхотеп този път не поиска да му се кланят.
	Появи се Панахеси и се поклони много ниско.
	— Царю — усмихна се той угоднически както винаги, а посее обърна към сестра ми: — Царице — каза той не толкова ентусиазирано, — ще обиколим ли божия храм?
	Нефертити хвърли тържествуваш поглед на Аменхотеп, сякаш тя му поднасяше подарък, после всички слязохме от малкия хълм и поехме през хаоса. Нефертити държеше да погледне всяка колона, всяка мозайка, всеки дялан камък. В работилницата на каменоделците Аменхотеп спря.
	— Какво е това? — попита той хладно.
	Един от майсторите се изправи и изтри потта от челото си. Имаше фигура на колесничар, с дебели ръце и широки гърди.
	— Работим над твоите статуи, царю.
	Аменхотеп се наведе да погледне по-отблизо и видя изсечените в камъка черти на фараон — такива, каквито ги изобразяваха от векове: гладка челюст, дълга брада, вълнисти браздички около очите. Изправи се и лицето му притъмня.
	— Това не съм аз.
	Човекът се сепна. Той бе издялал образа му така, както беше прието през последните хиляда години.
	— Това не съм аз! — извика Аменхотеп. — Моята статуя трябва да прилича на мен, нали?
	Каменоделецът го гледаше ужасен, после падна на едното коляно и наведе глава. Наоколо работата бе спряла.
	— Разбира се, царю.
	Аменхотеп се завъртя и застана лице в лице с Панахеси. — Да не мислиш, че искам боговете да ме объркат с баща ми? С Тутмос? — изсъска той.
	Нефертити излезе напред.
	— Ние желаем останалите статуи да приличат на нас — разпореди се тя.
	Панахеси пое дълбоко въздух.
	— Скулпторите използват мрежа. Ще трябва да…
	— Направете го тогава. — Сестра ми хвана Аменхотеп под ръка и той кимна в знак на съгласие. После го поведе през калта и камъните, а Панахеси погледна гневно след нея и обърна очи към мъжа с дебелите ръце, който все още коленичеше.
	— Поправи я!
	— Но как, твое светейшество?
	— Върви да намериш най-добрия скулптор в Мемфис — викна ядосано Панахеси. — Веднага!
	Човекът избягваше погледа му.
	— Но ние минаваме за най-добрите! — отвърна той.
	— Тогава всички ще бъдете уволнени — избухна Панахеси. — Ще ми намериш скулптор, който може да извае фараона, както той иска, или няма да работиш никога повече.
	Майсторът се изплаши.
	— Има един скулптор в града, твое светейшество. Много е известен. Чудак е, но работата му е…
	— Просто го намери и го доведи при мен — не издържа Панахеси. Погледна надолу към статуята, на която Аменхотеп беше изобразен както всеки друг фараон, изрита я с всичка сила и я прекатури. — Никога повече не изобразявай нашия фараон по този начин. Той не прилича на никого. С него не може да се сравнява нито един египетски фараон.
	Побързах да настигна Нефертити и Аменхотеп. Те бяха в един от външните дворове, където работниците изправяха стълбове с изображения на бога слънце, издялани в жълтия камък. Ужасно много работа се вършеше от ужасно много хора. Оглеждах двора, когато в най-далечния край внезапно съзрях генерал Нахтмин. Гледаше право към мен. После Аменхотеп тръгна към него и той се извърна. Какво правеше в Мемфис? Мястото му бе при стария фараон в Тива.
	Майка ми, с нейното зорко око, не пропускаше нищо.
	— Генералът теб ли гледаше? — попита тя.
	Бързо поклатих глава.
	— Не. Не знам.
	Тя ме погледна в лицето.
	— Царят не обича генерал Нахтмин.
	— Да, предупредиха ме.
	— И през ум да не ти минава да се влюбваш във войник.
	Наведох очи.
	— Разбира се, че не съм влюбена!
	— Хубаво. Когато му дойде времето, ще се омъжиш за някой велможа с одобрението на фараона. Такава е цената, която всички ние плащаме за короната — каза тя, а аз я погледнах възмутено, като си спомних как се смееше с Аменхотеп. Искаше ми се да кажа „Ние ли?“, но си затворих здраво устата.

	* * *

	На другата сутрин Аменхотеп се втурна в тронната зала и стресна везирите и емисарите от Митани, които се бяха наредили около масата на баща ми. Панахеси и Нефертити го следваха по петите и Нефертити хвърли на татко предупредителен поглед. Той се изправи веднага.
	— Царю, мислех, че яздиш на арената.
	Везирите и емисарите бързо станаха да се поклонят.
	Аменхотеп се изкачи тичешком на подиума и седна на трона си.
	— Конете от Лакиса не са пристигнали, а египетските ми омръзнаха. Освен това върховният жрец на Атон ни е намерил скулптор. — Погледна към почетните гости от чужбина в другия край на залата с техните къдрави бради и попита: — Какво е това?
	Баща ми се навъси.
	— Това са емисарите от Митани, царю.
	— Какво ни е грижа за Митани? Отпрати ги!
	Мъжете си размениха смутени погледи.
	Аменхотеп повтори високо:
	— Отпрати ги!
	Пратениците незабавно станаха да напуснат залата, а баща ми каза тихо:
	— Ще се видим отново.
	Аменхотеп се разположи удобно на трона. Сега, след като беше дошъл фараонът, тронната зала се изпълни с хора — дъщери на везири и групи музиканти. Панахеси, който беше дошъл от строежа, за да представи новия скулптор, излезе пред подиума.
	— Да доведем ли майстора, царю?
	— Да, доведете го.
	Вратите на тронната зала се отвориха и всички се обърнаха да го видят. Скулпторът беше облечен като цар, с дълга перука, цялата в златни мъниста, и повече въглен около очите, отколкото се считаше прилично за мъж. Приближи до подиума и направи дълбок поклон.
	— Най-милостиви от царете. — Беше красив подобно красива жена, накичила се с най-хубавите си бижута и къносана. — Върховният жрец на Атон каза, че твоят дворец има нужда от скулптор. Моето име е Тутмос и ако желанието на фараона и царицата е такова, аз ще прославя вашите образи във вечността.
	През залата премина вълна от развълнуван шепот, а Нефертити се премести по-напред на трона си.
	— Искаме статуите ни да не приличат на ничии други — предупреди тя.
	— Няма да приличат на ничии други — обеща Тутмос. — Защото никоя друга царица не е имала твоята хубост и никой друг фараон не е показвал такава смелост.
	Виждах, че Аменхотеп не изпитва доверие към този мъж, който бе по-красив от него. Но Нефертити беше пленена.
	— Искаме да ни изваеш още днес — обяви тя.
	Аменхотеп добави ледено:
	— И ще видим дали си такъв майстор, за какъвто се славиш.
	Всички станаха и докато вървяхме по коридорите на двореца, Панахеси се присламчи към Аменхотеп.
	— Мисля, че царят ще се увери, че този е най-добрият скулптор в Египет — предрече той.
	За идването на Тутмос беше подготвено импровизирано ателие. Панахеси отвори вратите на широкото помещение с открити прозорци и маси, отрупани с бои и глина. Имаше всякакви инструменти, нужни на един скулптор, а също тръстикови пера и папируси, съдове с бял прах и счукан лазурит за оцветяване. Беше издигнат масивен подиум.
	Тутмос предложи ръка на Нефертити и я придружи нагоре до трона й. Везирите зашушукаха при тази фамилиарност, но в нея нямаше и следа от мъжко ухажване.
	— Какво да направим най-напред, царю, портрет върху камък — той махна със свободната си ръка — или оцветена статуя?
	— Статуя — нареди Нефертити и той кимна любезно.
	Близо петдесет членове на дворцовия съвет заеха места, сякаш се готвеха да гледат представление на танцьорки или певица с лира, и скулпторът стана дързък.
	— А как ще желае царят да бъде изобразен?
	Последва кратко колебание, след което Аменхотеп отговори:
	— Като Атон на земята.
	Скулпторът попита нерешително:
	— Като жив и като мъртъв?
	— Като жена и като мъж. Като началото и края. Като велика сила, чиято божественост е недосегаема. И искам да познават лицето ми.
	Тутмос замълча за момент.
	— Точно каквото е ли, царю?
	— По-силно.
	Царедворците зашушукаха. От хиляда години в храмовете и гробниците всички фараони, включително дебелите, ниските и старите, бяха изобразявани като млади и стройни, с идеално очертани линии около очите и безупречни прически. Сега Аменхотеп искаше собственото му лице да се запази през вековете, собствените му полегати очи и тесни скули, пълни устни и къдрава коса.
	Тутмос се замисли, наклонил глава.
	— Ще те скицирам на папирус. Когато свърша, ти ще определиш дали одобряваш приликата. Ако рисунката те задоволява, ще я издялам от камък.
	— А мен? — нетърпеливо попита Нефертити.
	— При теб ще се придържам към реалността — усмихна се Тутмос. — Защото нищо не може да те направи по-красива, царице.
	Нефертити се настани по-удобно на трона, който беше приготвен специално за случая. Изглеждаше доволна.
	Всички наблюдавахме как тръстиковото перо на Тутмос шари по папируса, дузини очи следяха критично всяко движение на ръката му по широкия бронзов статив в средата на помещението. Докато чакахме на папируса да се появи образ, Тутмос ни развличаше с историята на своя живот. Започнал с нерадостното си детство в Тива, преминало в тежък труд. Баща му бил пекар и когато майка му починала той заел нейното място пред пещите на баща си, месел тестото и приготвял хлябовете. Жените, които влизали да си купуват хляб, се заглеждали в момчето с тъмна коса и зелени очи; мъжете също, особено младите жреци на Амон. Един ден в пекарната на баща му влязъл скулптор и още щом зърнал Тутмос пред пещите, съзрял в него своя нов модел на Амон.
	— Прочутият скулптор Бек ме попита дали искам да му позирам. Разбира се, беше готов да ми плаща и татко се съгласи. Имаше си още седем синове, за какво му бях аз? В ателието намерих своето призвание. Бек ме обучи като свой чирак и след две години вече имах собствено ателие в Мемфис.
	Тутмос се отдръпна от своя папирус и всички видяхме, че е приключил.
	Везирите на първия ред се наведоха напред като по команда, аз също протегнах врат да видя какво е нарисувал. Беше скица на Аменхотеп, лъвските му черти тънеха наполовина в сянка. Очите му бяха по-големи, отколкото в действителност, долната му челюст бе по-едра и по-заплашителна. В лицето му имаше нещо хем мъжествено — хем женствено, хем гневно, — хем милосърдно, изглеждаше едновременно готов да каже своето мнение и да чуе чуждото. Беше незабравимо лице, силно и поразително, лице на мъж, който няма равен на себе си.
	Тутмос обърна статива към фараона, който се премести по-напред на трона и всички затаихме дъх да чуем какво ще каже.
	— Великолепна е — прошепна Нефертити и погледът на Аменхотеп се премести от портрета на статива върху лицето на младия скулптор, който го бе нарисувал.
	— Мога да започна да оцветявам рисунката, ако това ще ти е угодно, царю.
	— Не — каза твърдо фараонът и всички притихнаха. Той стана от трона.
	— Не е нужно да я оцветяваш. Издялай я от камък.
	В ателието се разнесе развълнувано мърморене и сестра ми обяви ликуващо:
	— Два бюста. Ще ги сложим в храма на Атон.


>	Тринайсета глава
>	Перет, сезонът на растежа

	Накъдето и да тръгнеше Нефертити, Тутмос беше готов да я последва. Беше му заповядано да скицира царската двойка във всеки аспект от живота й и според майка бе възмутително, че му се разрешава дори да седи до подиума в тронната зала.
	Баща ми попита:
	— Откъде да знаем, че можем да му се доверяваме?
	Нефертити се засмя.
	— Защото е скулптор. Не е шпионин!
	Дори фараонът бе очарован от този тънък като тръстика млад творец. Винаги със своите свитъци в скута, Тутмос наблюдаваше фараона, докато той играеше сенет или се носеше с колесницата по пистите на мемфиската арена. Видях от тунела на арената как скулпторът седна до майка и тя се усмихна, когато й направи комплимент за очите.
	— Има ли място, където да не бъде допускан? — попитах предизвикателно и Нефертити проследи погледа ми. Мерит връзваше чифт кожени кори на краката й, въпреки че беше бременна вече от няколко месеца.
	— Само в спалнята ни — призна сестра ми. — Но мисля, че Аменхотеп ще размисли.
	— Нефертити! Не говориш сериозно?
	Тя се подсмихна.
	— В спалнята ви?
	— Защо не? — попита безсрамно сестра ми. — Там има ли нещо за криене?
	— Тогава има ли изобщо нещо лично?
	Тя се замисли за момент, после сложи шлема си.
	— Нищо. В нашето царуване няма нищо лично и тъкмо затова трябва да бъдем помнени до последния ден на Египет, Мутноджмет.
	Последвах сестра си през тунела към арената. Там я чакаше колесница, в която вече бяха запрегнати два едри коня.
	Тутмос ми подаде ръка да ми помогне да се кача на трибуната. Поколебах се, после хванах ръката му. Беше гладка за ръка на човек, който работи с длето и варовик.
	— Сестрата на първата съпруга на фараона — отбеляза той и си помислих, че ще продължи с комплимент за очите ми, но той запази мълчание, зает да ме изучава. По изключение този път не бе заобиколен от дузина жени. Тази сутрин Аменхотеп бе пожелал да язди рано и останалите царедворци още лежаха, топло завити в постелите си. Потръпнах и Тутмос кимна.
	— Значи и ти си дошла да гледаш фараона. — Хвърли многозначителен поглед към празните трибуни. — Ти си предана сестра.
	— Или глупава — промърморих аз.
	Той се засмя, после наклони глава към мен и ми довери:
	— Тази сутрин дори аз се двоумях дали да не си остана в леглото.
	И двамата се загледахме в Аменхотеп в бляскавата му колесница, който се надбягваше с Нефертити и тренираните си нубийски пазачи. Радостните им викове се извисяваха над пръхтенето на конете и тропота на копитата и се разнасяха далеч извън пределите на арената. Дъхът ни замъгляваше мразовития утринен въздух. Внезапно една от колесниците спря пред ниската стена до Тутмос. Аменхотеп викна весело:
	— Тази сутрин искам да ми направиш скици на арената! — Свали шлема си, влажните му тъмни къдрици бяха прилепнали към главата. — Ще ме изобразиш така на релеф от варовик.
	Тутмос взе наръч папируси и бързо се изправи.
	— Разбира се, царю. — Посочи към високите колони на арената и каза:
	— Ще скицирам колесниците ви, позлатени от лъчите на зимното слънце. Виждаш ли как светлината му се процежда между колоните и образува анх?
	Всички се обърнахме и аз за пръв път забелязах неравните очертания на анх върху прашната земя.
	Аменхотеп се вкопчи с две ръце в колесницата и прошепна:
	— Вечен живот!
	— Запечатан в пясъка. — Тутмос продължи да описва картината, която виждаше във въображението си. — Златните колесници и под тях пламтящият ключ на живота.
	Погледнах го сепнато. Това не бяха просто празни приказки и угодничество. Обърнах отново очи към символа на вечния живот, създаден от преплитането на слънцето и сенките. Не можех да си обясня как така не го бях забелязала досега.

	* * *

	В голямата зала същата вечер Тутмос бе настанен на царската маса, а до него седеше Кия с нейната креслива свита от жени, израсли сред удобствата на царския харем. Нефертити и Аменхотеп наблюдаваха със задоволство как царедворците се разтапят от внимание към техния скулптор, който живееше сега в двореца само за да им служи.
	— Може ли да видим какво си скицирал днес — умоляваха го жените.
	Но настроението на Кия бе мрачно.
	— Защо никой не ми каза, че отиват на арената?
	Тутмос опита да я успокои.
	— Беше много рано, господарке. Щеше да измръзнеш.
	— Мога да понеса малко студ — сопна се тя.
	— Страните ти щяха да побледнеят от него, а не бива, защото цветът им е твърде хубав. — Огледа я преценяващо. — Кожа с наситените тонове на плодородна земя.
	Кия се поотпусна.
	— Е, къде са тези скици?
	Докато чакахме прислужниците да ни донесат храната, Тутмос извади наръча папируси, който бях видяла в ръцете му на арената. Нова между рисунките беше една, на която фараонът беше изобразен как възпира могъщите си коне. Беше в сянка, за да изпъкне ключът на живота под него. Тутмос пусна скиците да минат от ръка на ръка около цялата маса. Дори везирите и баща ми замлъкнаха за момент.
	Кия вдигна очи.
	— Много са хубави.
	— Чудесни са — похвали ги и баща ми.
	Тутмос наведе глава и мънистата на перуката му звъннаха мелодично.
	— Царят и царицата са лесни за изобразяване.
	— Мисля, че се дължи на таланта ти — отвърна татко и по бузите на скулптора се разля топла руменина.
	— За мен е удоволствие. Вчера царят ми разреши да използвам ателието и за други поръчки.
	Заинтересованите между присъстващите веднага го заляха с въпроси и Кия каза надуто:
	— Тогава аз ще ти направя поръчка за бюст — на мен и на първия син на Египет.
	На масата се почувства известна неловкост. Татко хвърли поглед на майка. Тутмос отбеляза тактично:
	— От всяко дете на фараона ще излезе прекрасен бюст.
	— А ти? — попита майка, която седеше до мен. — Да ти поръчаме ли портрет? Може да е бюст и дори релеф за гробницата ти. Трябва да започнеш да мислиш как ще те запомнят боговете.
	Тутмос беше отрупан с молби и всички говореха един през друг, дори везирите. Сред цялата тази врява той забеляза моето мълчание и ми се усмихна.
	— Може би по-късно — казах аз. — И тогава навярно ще поискам рисунка на красива градина.
	Жените от двореца пърхаха около Тутмос като наскоро излюпени пеперуди около цвете. Дори след двата месеца, прекарани тук, той беше като новодошъл гост, канеха го на всеки пир и му показваха градините.
	— Не знам защо си правят този труд — каза Ипу, докато сплиташе косата ми една сутрин. — Не е като да се интересува от жени.
	Погледнах я с недоумение.
	— Какво искаш да кажеш?
	Ипу взе гърненце с тамяново масло и ме погледна косо.
	— Той харесва мъже, господарке.
	Седях неподвижно на ръба на леглото и се опитвах да проумея това.
	— Тогава защо всичките жени го харесват толкова много?
	Ипу започна да нанася с широки движения маслото по лицето ми.
	— Може би защото е млад и красив и няма равен в онова, което сътворява от варовика. Той похвали моята работа — добави самодоволно тя. — Каза, че дори в Мемфис е чувал за мен.
	— Всички са чували за теб — отвърнах аз.
	Тя се изкикоти.
	— Всички жени искат да им прави портрети. Дори Панахеси си е поръчал.
	Мангалът беше запален. Времето се беше обърнало и всички бяхме облекли дълги поли и ризи. Загърнах се в топлата кожа на наметката си; започвах да оценявам това нововъведение в двора на Аменхотеп.
	— Ами, където и да отиде Нефертити, той върви подир нея — казах аз. — И й предлага места, на които може да издълбае образа й. Тази сутрин отново ще дойде на арената, сигурна съм.
	— Всяка сутрин ли идва?
	Повдигнах рамене.
	— Както и всички ние.
	Ала днес не ми се искаше да съм там. Представях си какво ще е на стадиона. Везирите, Панахеси и Кия вкупом ще демонстрират своята преданост към Аменхотеп, като го гледат как се надбягва с Нефертити, макар тя да е бременна в петия месец. Знаех, че вятърът ще е леден и че дори слугите да ни донесат затоплен шедех, пак ще замръзна. Майка ще се тревожи безмълвно за Нефертити, която язди в своето положение, но никой няма да й каже да не го прави, въпреки че носи в утробата си бъдещето на Египет Дори баща ми, защото разбира, че по този начин тя държи фараона далече от Кия.
	— Готово. — Ипу остави настрана четката и въглена.
	Излязох в коридора, но краката ми отказваха да тръгнат към двора и аз реших, че след като ще прекарвам времето си в мръзнене, е по-добре да мръзна в градината.
	Може би в суматохата щяха да забравят за мен и никой нямаше да забележи, че ме няма. Седнах под една стара акация, но почти веднага чух острия глас на Нефертити, който ме викаше.
	— Мутни? Мутни, навън ли си?
	Вдигнах крака на пейката и запазих мълчание.
	— Мутноджмет? — Гласът на сестра ми ставаше все по-настойчив. — Мутни? — Тя заобиколи езерото с лотосите и ме видя. — Какво правиш? Отиваме на арената. — Надвесила се беше над мен и черната коса докосваше бузите й.
	— Мислех да си остана тук.
	Гласът й се извиси драматично.
	— И да не ме гледаш как яздя?
	— Днес съм уморена. И е студено.
	— Тук също е студено!
	— Може да дойде Ипу — предложих аз. — Или пък Мерит.
	Нефертити се колебаеше дали да продължи спора, или да вдигне ръце.
	— Тутмос завърши бюстовете — каза вместо това. Значи щеше да ми позволи да остана в градината. — Сега ги боядисва.
	Спуснах краката си на земята.
	— Колко още ще остане в двореца?
	Нефертити ме погледна някак странно.
	— Завинаги.
	— Но какво ще рисува по цял ден?
	— Нас.
	— Непрекъснато?
	— Свободен е да предлага услугите си и на царедворците. — Тя се обърна. — Виждаш ли го? — попита, като тръгна настрани, за да забележа коремчето й, което се издаваше над колана от златни скарабеи. — Той вече расте.
	Замълчах за момент.
	— Ами ако е момиче?
	— Каквото и дете да му родя, Аменхотеп ще го обича — уверено каза сестра ми.
	Намръщих се, защото я познавах добре.
	— А ти?
	Тя стисна устни и ги захапа с долните зъби, както аз правех често.
	— Ако е момиче, Кия ще е майка на най-големия княз на Египет.
	— Но тя е втора съпруга. Ако ти родиш на Аменхотеп син, дори да е догодина, той ще е бъдещият фараон.
	Нефертити се загледа в далечината отвъд езерото с лотосите, сякаш очакваше погледът й да стигне до Тива.
	— Ако не родя момче, Небнефер ще има повече време да събере поддръжници.
	— Той е само на пет месеца!
	— Но няма да си остане на толкова. — Тя се наведе към мен. — Ще ми помогнеш, нали? Трябва да бъдеш до мен, когато настъпи моментът. И да се молиш на богинята да направи детето момче.
	Прихнах, но когато видях изражението й, смехът ми секна.
	— Защо богинята ще слуша мен?
	— Защото си честна — отвърна Нефертити. — А аз… Аз не съм като теб.

	* * *

	Нефертити се разхождаше из двореца с ръка на корема и никой не смееше да обели и дума за шестмесечния царски син, който сучеше от гръдта на Кия в голямата зала, въпреки че всички го виждаха. А той бе сладък малък княз, макар майка му да беше кисела като лимон. Аменхотеп помагаше на Нефертити да се качи на всяко стъпало, на всяка колесница, дори на трона. Суетеше се около нея и славословеше растящото в утробата й отроче, при положение че изобщо не забелязваше вече роденото. През месец фаменот*1 Аменхотеп разгласи с официални документи и обяви в обществените сгради, че Атон вече е богът, който властва над Мемфис. Разпратена бе прокламация египтяните да се кланят пред жреците на Атон, както досега са се кланяли на амоновите.
	[*1 Третият месец от перет, сезона на растежа. — Б.пр.]
C>
	Защото Атон покровителства Египет. Той е всемогъщ.
	Той е най-красив. Той е всезнаещ и велемъдър.
C$
	Прокламацията не завършваше с името на Амон. Преди нито едно официално послание в Египет не завършваше без неговото име. От сега нататък в Мемфис нито едно нямаше да завършва с него.
	Баща ми остави свитъка на скута си.
	— Това е светотатство и старият фараон ще научи за него! Изобщо няма да се зарадва.
	Погледна свирепо сестра ми, която сви рамене. За разлика от мен тя не се стресна, а му отвърна.
	— Фараонът определя кое е светотатство!
	— Твоят съпруг не е единственият фараон! — Баща ми се изправи и запрати свитъка в мангала. — Старият още е жив. И запомни думите ми, Нефертити, запомни ги добре! Ако Аменхотеп не внимава, нищо чудно сестра ми да изпрати хора да го убият.
	Аз сложих ръка на устата си, а Нефертити пребледня.
	— Съпругът ми вече носи короната атеф*1! Тя няма да посмее!
	[*1 Короната на Озирис. — Б.пр.]
	Баща ми не отговори.
	— Ти няма да позволиш това да се случи!
	— Нещата стигнаха твърде далеч.
	— Но аз нося неговото дете!
	Татко пристъпи към нея.
	— Слушай, слушай много внимателно. Напълно възможно е да бъде извършено убийство. Уверете се, че хората, които сте наели да ви пазят, са готови да умрат.
	Цветът окончателно се оттегли от лицето на Нефертити и тя извика:
	— Трябва да я спреш! Тя е твоя сестра!
	— Също така е царица на Египет, а аз съм само везир.
	Нефертити изглеждаше като болна.
	— Но ти ще ме пазиш, нали?
	Той не отговори.
	— Няма ли? — прошепна тя. Изглеждаше толкова малка и изплашена, че ми се искаше да прекося стаята и да я взема в прегръдките си.
	Баща ни затвори очи.
	— Разбира се, че ще те пазя.
	— Ами детето ми? Ами Аменхотеп?
	— Това не мога да обещая. Ти трябва да го възпреш. Трябва да намериш начин. Иначе никаква протекция от моя страна няма да му помогне.

	* * *

	Живеехме като котки, душехме храната си, преди да я изядем, дори да бе предварително опитана от слугите, и нощем държахме едното си ухо наострено, за да чуем, ако някой се промъкне в стаите ни. Ипу започна да се опасява за здравето ми.
	— По цяла нощ се въртиш и се мяташ в леглото. Това не ти се отразява добре, господарке.
	— Научих новина, която ме тревожи, Ипу.
	Моята лична прислужница престана да сгъва чаршафите, за да може да ме погледне.
	— Лоша новина ли?
	— Да — признах аз и пъхнах ръце под коленете си. — Ще ми кажеш, ако из двореца плъзнат приказки, нали?
	Трапчинките на Ипу изчезнаха.
	— Какви приказки, господарке?
	Отговорих й честно:
	— За убийство.
	Ипу се сепна.
	— Не е толкова невероятно — прошепнах аз. — Аменхотеп си е спечелил врагове. Но ти ще ми кажеш, ако чуеш нещо, нали?
	— Разбира се — увери ме тя. Изражението й бе сериозно.
	Същия следобед, преди да потеглим към строежа на новия храм, Нефертити ме дръпна настрани.
	— Струва ми се, че нощес чух нещо — довери ми тя. Изтръпнах.
	— Каза ли на татко?
	— Не, не бях сигурна, че съм го чула. Беше отвън, пред прозореца.
	По гръбнака ми пропълзя такъв студ, че потръпнах.
	— Каза ли на царя?
	Тя поклати глава, с ръка на корема.
	— Не, но искам да спиш при мен тази нощ.
	Тогава си спомних, че това бе неговата нощ с Кия, и отстъпих назад да я измеря с поглед.
	— Какво? — викна тя. — Мислиш ли, че бих те излъгала?
	Гледах я и се чудех.
	— Моля те — каза тя твърдо и в очите й като че ли имаше истински страх. — Не само заради мен. Заради детето.
	Детето, което беше в утробата й от шест месеца.

	* * *

	Същата вечер тя се премести в голямото легло, което делеше с Аменхотеп, и аз се разколебах.
	— Ела.
	— Това е леглото на царя!
	Тя присви очи.
	— Не и тази нощ.
	Но аз отказах да легна там.
	— Престани да губиш време и се пъхай при мен! — сопна ми се сестра ми. Бременността я правеше раздразнителна.
	— Не. Ела на моето легло — отвърнах аз.
	Тя ме погледна сърдито, с ръка на корема.
	— Аз съм бременна.
	— Ще е по-безопасно — окуражих я аз.
	Сестра ми замълча и разбрах, че съм я убедила. Отметна завивката и ми подаде ръка. Хванах я и й помогнах да стигне до моята стая. Тя се разположи внимателно на възглавниците и се оплака:
	— Леглото ти не е толкова удобно, колкото моето.
	— Да, но е много по-безопасно. — Усмихнах се, доволна от победата си, и тя не каза нищо. Оправих възглавниците зад гърба й.
	— Наистина ли мислиш, че някой би се опитал да ме убие? — попита тя шепнешком.
	Засмях се сковано.
	— Не и ако трябва да минат покрай дванайсетте нубийци, които стоят пред вратата ми. — Опитвах да се шегувам, за да прогоня страховете й, ала настроението й беше мрачно и тя продължи:
	— Но защо някой ще иска да ме убие?
	Потръпнах при мисълта за това.
	— Защото си омъжена за фараона и носиш неговото дете. Има ли по-добър начин да се стигне до Аменхотеп, отколкото чрез теб?
	— Но хората ме обичат!
	— Хората — отвърнах аз. — Не жреците. Не мъжете, чийто живот е посветен на Амон и чиито храмове се готвиш да разрушиш…
	— Тази идея е на Аменхотеп — рязко отвърна Нефертити. В този момент откъм коридора се чуха стъпки и ние изтръпнахме. Но човекът отвън навярно реши да се оттегли, защото стъпките се отдалечиха. Аз затаих дъх.
	— Не мога да понасям това повече! — възропта Нефертити. — Боя се от всичко.
	— Лежиш на каквото си си постлала — сурово отвърнах аз. Но продължавах да стискам ръката й.
	Онази вечер заспахме на запалени лампи, а на другата сутрин и двете се събудихме на разсъмване, сгушени една в друга като котки.


>	Четиринайсета глава
>	Шему, сезонът на реколтата

	Детето на Нефертити трябваше да се роди през месец пахонс. Тя отказа да роди престолонаследника на Египет в същия павилион, където беше родила Кия, затова Аменхотеп заповяда на работниците от строежа на храма да започнат изграждането на родилен павилион до езерата с лотосите.
	— Трябва да има прозорци, обърнати във всичките четири посоки. — Сестра ми разпери ръце, та работниците да схванат как си го представя: като палат от въздух и светлина. — Прозорци от тавана до пода — нареждаше тя. Войниците се покланяха покорно и майсторите се захващаха да изрязват листа по колоните на леглото и да рисуват по плочите риби изпъстрящи пода в синьо и зелено.
	Когато Нефертити не ръководеше строежа на своя павилион, двамата с Аменхотеп прескачаха до храма да видят как напредват нещата там, което сега, когато работната сила бе разделена, вече не ставаше толкова бързо.
	— Мутни, вземи си наметката — викна тя. — Мутни, отиваме на храма.
	На строежа видях генерал Нахтмин да дава нареждания на работниците и се запитах отново какво прави в Мемфис, след като толкова много държеше да си остане в Тива. Той ми се усмихна, когато минах, обаче аз се обърнах на другата страна, та Нефертити да не си помисли, че между нас има нещо. Но Ипу, която пътуваше в моята колесница, пошушна тихо:
	— Фараонът е направил на войниците предложение, което те не могат да отхвърлят. По двайсет дебена*1 на месец за строителна работа в Мемфис.
	[*1 Мярка за тежест, равна на 91 гр. — Б.пр.]
	Поразена, аз се обърнах към нея.
	— Генерал Нахтмин е дошъл тук заради сребърниците?
	Тя се обърна натам, накъдето бе генералът, и трапчинките й затрептяха в усмивка.
	— Или заради нещо друго.
	После една сутрин сестра ми се почувства твърде зле, за да придружава съпруга си, и пожела аз да я заместя.
	— Не искам Аменхотеп да иде с Кия — каза тя злобно. — Направо си я представям как отива с него на строежа и съчинява стихотворение за бляскавия му нов храм. И той като нищо ще заповяда да го напишат на стената.
	Бих се изсмяла, ала онова, което искаше от мен Нефертити, ме плашеше.
	— Искаш да ида на строежа на храма? Сама?
	— Разбира се, че не сама. Ще вземеш Ипу.
	— Но какво ще правя?
	Тя сложи ръка на корема си, отегчена от моето невежество.
	— Ще правиш онова, което аз съм правила винаги — сопна ми се. — Ще налагаш своето присъствие, за да си сигурна, че работниците няма да мързелуват. Ще проверяваш дали не крадат злато или алабастър, или варовик.
	— И ако крадат?
	— Няма да крадат — отвърна уверено тя. — Няма да посмеят, като ги наблюдаваш.
	Докато главният коняр подготвяше колесницата ми, Ипу попита:
	— Къде е фараонът? Той няма ли да дойде?
	— Сестра ми е болна и иска той да остане при нея.
	— И ние трябва да отидем сами, без никаква стража?
	— Абсолютно никаква.
	Когато главният коняр приключи, напуснахме пределите на двореца и се отправихме към строежа на храма. Войниците трошаха скали и изсичаха камъни за стените. Като че ли никой не крадеше алабастър, но докато минавахме, доста мъже махнаха весело на Ипу. Повдигнах вежди и тя се усмихна.
	— Аз имам приятели на странни места, господарке. Тъй като ти не можеш да се сприятеляваш с войници, правя го вместо теб.
	Проследих погледа й към един мъж на пътя, който протегна ръка и спря нашата колесница. Конете се заковаха като по команда и Нахтмин се усмихна на двете ни.
	— Генерале — кимнах аз официално.
	— Господарке Мутноджмет — каза той и Ипу се подсмихна.
	— Е, как върви работата по храма? — попитах. Дадох си вид, че надзиравам хората му. Те пъхтяха в горещината, докато изправяха тежка каменна колона на мястото й.
	В ъгълчетата на устните му играеше усмивка.
	— Както виждаш, всички работят упорито за големите амбиции на негово величество. Но няма ли да попиташ защо съм тук? — Слънцето бе придало на кожата му наситен бронзов нюанс, по-тъмен от дългата му коса и светлите му очи.
	— Вече знам защо си тук — отвърнах аз. — Фараонът е направил предложение, на което никой войник не може да устои. Двайсет дебена на месец.
	Генерал Нахтмин примигна срещу безмилостното слънце.
	— Така ли си мислиш? Че съм се продал за шепа сребърници?
	Погледнах го открито.
	— Защо иначе би дошъл?
	Той се отдръпна и лицето му придоби замислено изражение.
	— Когато бях момче, спестявах златото, което печелех във войската, за да си купя чифлик в Тива, а когато баща ми почина, наследих и неговата земя. Така че не, не съм дошъл заради шепа дебени.
	Почувствах, че съм го засегнала по някакъв начин, а той продължаваше да ме гледа настойчиво и се видях принудена да попитам:
	— Тогава защо си дошъл?
	Нахтмин хвърли поглед към Ипу.
	— Може би ти ще й обясниш, господарке. Колкото до мен, аз трябва да се връщам при войниците си, преди да са почнали да отмъкват варовик. Или алабастър — добави с кратка усмивка.
	Гледах след него, докато се отдалечаваше, после се обърнах към Ипу.
	— Защо му доставя удоволствие да си играе с мен?
	— Защото се интересува от теб. Интересува се от теб, а не е сигурен, че ти му отвръщаш със същото.
	Онемях.
	— Само не позволявай сестра ти да те свари да гледаш така — предупреди ме Ипу. — Или в двореца ще има нови неприятности, независимо дали царицата ще роди на фараона син или не.

	* * *

	Храмът на Атон беше завършен рано, тъкмо когато наближи времето Нефертити да ражда. Детето й тежеше много и тя лежеше в специалния павилион, украсен с изображения на богините Хатхор и Бес, подпряла крака на пухени възглавници. В преддверието свиреха арфисти, във всеки ъгъл на стаята стояха носачи на ветрила, а сестра ми царуваше над обкръжението си, навикваше всички край себе си, дори и баща ни.
	— Защо никой не ми каза, че Кия ходи заедно с него да _надзирава_ строежа? Заела ли е вече моето място? — Гласът й се извиси от възмущение. — Заела ли го е?
	— Затвори вратата, Мутноджмет — нареди татко. После погледна сестра ми.
	— Просто ще трябва да го изтърпиш няколко дни. Нищо не можеш да сториш.
	— Аз съм царицата на Египет! — Тя опита да седне и прислужниците бързо й се притекоха на помощ. — Изпратете да повикат Аменхотеп! — изкомандва тя. Младите момичета обърнаха погледи към баща ми. — Казах да изпратите някого за фараона! — Тонът й стана остър.
	Татко се обърна към най-близкото момиче и кимна. То излезе тичешком.
	— По-добре ще е да се замислиш за състоянието на нещата в това царство — каза той. — Направила ли си си изобщо труда да разбереш какво става в Тива?
	Нефертити замълча за момент.
	— Че защо?
	Татко се навъси.
	— Защото старият фараон е болен.
	Прислужниците се стараеха много да не се споглеждат, ала вечерта щяха да разнесат мълвата. Нефертити се премести по-напред на възглавниците си.
	— Колко болен?
	— Има известие, че Анубис може да го прибере скоро.
	— Защо не знаем за това?
	— Защото не чувате нищо, което не се отнася за храма на Атон — укори я татко. — Аменхотеп кога за последен път влезе в тронната зала? Или изпрати послания на царете на други държави? Аз съм този, който всеки ден упражнява царската власт, седнал в подножието на Хоровия престол.
	— Не искаше ли тъкмо това, египетското царство да лежи в краката ти?
	— Не и докато твоят съпруг си играе на фараон за един ден и вместо истинско злато изпраща на съюзниците си статуи покрити със златен варак. После аз трябва да оправям нещата. Аз трябва да обяснявам на кмета на Килту защо войската не е готова да отиде и да го защити, когато хетите нападат земята му.
	— В Тива има войници. Да изпрати молбата си до стария фараон.
	Баща ми кипна.
	— Колко време остава още, докато Аменхотеп реши да използва и тях като работници? Какво ще строи след това? Палат? Град? В Египет има разединение — предупреди той. — Жреците на Амон се готвят за бунт.
	— Те никога не биха се разбунтували! — Нефертити, седемнайсетгодишната царица, стисна челюсти.
	— Защо не? — попита предизвикателно татко. — След като ще имат и Хоремхеб на своя страна?
	— Тогава Хоремхеб ще е предател и Аменхотеп ще заповяда да го убият.
	— А ако войската се присъедини към него? Какво тогава?
	Нефертити се сви, сложила ръце на корема си, сякаш за да предпази детето от подобна опасност. Тогава вратата на родилната стая се отвори и влезе Аменхотеп.
	— Най-красивата царица на Египет! — обяви той.
	— Единствената царица на Египет — поправи го с остър тон Нефертити. — Къде беше?
	— В храма. — Аменхотеп се усмихна. — Олтарът е готов.
	— И ти го освети с Кия? — изсъска тя.
	Аменхотеп се стъписа.
	— Освети ли го? Значи сега, когато аз съм съпругата на фараона, която е на път да му роди син, вече не представлявам интерес, така ли?
	Аменхотеп се огледа колебливо из стаята, после отиде бързо при нея и сложи ръка върху нейната.
	— Нефертити…
	— Моето подобие гледа народа на Египет отгоре. Аз съм тази, която бди над това царство. Не Кия!
	Аменхотеп бързо коленичи.
	— Прости ми.
	— Никога повече няма да ходиш там с нея. Кажи, че няма да ходиш там с нея.
	— Обещавам…
	— Обещанието не е достатъчно. Закълни ми се. В Атон.
	Той видя сериозното й изражение и го каза:
	— Кълна ти се в името на Атон.
	Двамата с татко разменихме погледи. Сестра ми вдигна Аменхотеп от пода.
	— Знаеше ли, че баща ти е болен? — попита тя, като се отпусна отново на възглавниците си. Чудесно успяваше да създава илюзията, че когато тя е щастлива, всичко се развива в полза на Аменхотеп.
	Той моментално скочи на крака.
	— Старият фараон е болен? — Погледна баща ми. — Вярно ли е?
	Татко се поклони.
	— Да, царю. Има такава вест от Тива.
	Аменхотеп вдигна поглед и, изглежда, за пръв път забеляза жените.
	— Вървете! — извика той. Ипу и Мерит изпроводиха прислужниците, а Аменхотеп се обърна към баща ми.
	— Колко време остава до смъртта му?
	Татко настръхна.
	— Фараонът на Египет може да живее още цяла година.
	— Каза, че е болен. Каза, че се е получила вест.
	— Боговете може да го запазят за по-дълго време.
	— Боговете са го изоставили! — кресна Аменхотеп. — Аз съм този, когото пазят, а не онзи грохнал старик. — Прекоси стаята на две крачки, отвори вратата и нареди на стражите: — Намерете ми архитект Мая. — После се обърна отново към татко. — Ще се върнеш в тронната зала и ще напишеш послание до всички царе.
	Нахлулата кръв в лицето на татко издаваше гнева му.
	— Дотогава може още да не е умрял, царю.
	Аменхотеп се приближи толкова близо до него, че за момент ми се стори, че ще го целуне. Вместо това пошушна в ухото му:
	— Грешиш. Царуването на стария фараон свърши.
	Отиде до вратата и отново повика стражите.
	— Намерете Панахеси! — После каза на татко: — Върховният жрец на Атон ще предприеме пътуване до Тива. Сега върви да пишеш посланията до царете на чуждите държави.
	Посочи вратата и двамата с татко бяхме изведени в коридора. Затвори след нас и отвътре веднага се чуха екзалтирани гласове.
	Последвах гневните стъпки на татко, които се насочиха към Пер Меджат.
	— Какво прави той?
	— Готви се — процеди баща ми.
	— За какво?
	— Да ускори пътуването на стария фараон към задгробния живот.
	Изхълцах.
	— Тогава защо позволи на Нефертити да му каже?
	Баща ми отвърна, без да спира:
	— Защото някой друг щеше да му го каже.

	* * *

	— Царицата ражда!
	Една от слугините ме откри в градината на двореца и думите изскочиха задъхано от устата й. Аз станах веднага и разблъсках гъмжилото около павилиона на Нефертити. Вестоносци и жени от двореца се тълпяха отвън, скрити под слънчобрани, и обсъждаха какво ще се случи, ако Нефертити роди син. Щеше ли Небнефер да бъде изпратен да живее в друг дворец? Ами ако се родеше момиче? След колко време можеше царицата да забременее отново? Влязох в родилната стая, затворих вратата и оставих сплетните зад нея.
	— Къде беше? — извика Нефертити.
	— В градината. Не знаех, че е започнало.
	Майка ме стрелна с поглед, сякаш бях длъжна да се досетя.
	— Донеси ми сок — простена Нефертити и аз се хвърлих към най-близката прислужница да й предам поръчката.
	— Бързо! — подканих я и се обърнах отново към сестра си. — Къде са акушерките?
	Тя изскърца със зъби.
	— Приготвят родилния стол.
	На стола на Нефертити бяха изрисувани трите богини на майчинството. Хатхор, Нехбет*1 и Таурт*2 протягаха ръце по ширината на трона от слонова кост. Тялото й се напрягаше да се освободи от тежкото бреме в утробата й. Дишането й ставаше тежко.
	[*1 Нехбет е древноегипетска богиня, патрон на Горен Египет, символизираща властта на фараоните там, подобно на Уаджет, която олицетворява властта над Долен Египет. Закрилница на фараоните, често е представяна като лешояд над тях, държаща в ноктите си символите на вечността. Като богиня-майка ръководела ражданията. — Б.ред.]
	[*2 Таурт в египетската митология е богинята-покровителка на бременните жени. В Египет се среща още с имената Тоерет, Таурет, Тауарет, Тауерет, Опет, Апет, Ипет, Апет-Таурт, а в Гърция като Тоерис и Туерис. Тя е съпруга на Бес, представяна като бременен женски хипопотам. Тя е и покровителка на дома, която пази къщата от зли духове. — Б.ред.]
	Появиха се две акушерки.
	— Готово е, царице.
	Сложиха я на подплатения стол с дупка в средата, през която новороденото да се спусне в света. Майка сложи възглавница зад гърба й, а Нефертити протегна ръка да хване моята, като пищеше толкова силно, че можеше да пробуди Анубис. Глъчката около павилиона утихна и единственото, което се чуваше, бяха виковете на Нефертити. Майка се обърна към мен вместо към акушерките:
	— Няма ли нещо друго, което можем да й дадем?
	— Не — отвърнах аз честно и акушерките кимнаха.
	Най-възрастната от тях тръсна посивелите си къдри.
	— Вече й дадохме хепер-уер.
	Видяла бях, че пъхат в сестра ми смес от растението хепер-уер, мед и мляко, за да предизвикат раждането. Сега възрастната жена разпери ръце.
	— Нищо повече не можем да сторим.
	Нефертити изстена. Лицето й беше изопнато, косата й бе полепнала по бузите от пот. Наредих на една от жените да я прибере. Ипу и Мерит донесоха съд с гореща вода и го сложиха между краката на сестра ми, та парата да облекчи раждането. После Нефертити изви глава назад и вкопчи ръце в родилния стол.
	— Излиза! — извика майка. — Князът на Египет излиза!
	— Напъвай по-силно! — каза старата акушерка.
	Мерит притисна хладна кърпа към главата на Нефертити, а акушерката изведнъж се озова под стола, протегнала ръце да подхване подаващата се главичка на детето. Сестра ми се изви назад и изпищя от болка, после дребното й тяло се разтърси и детето изскочи заедно с плисналите води.
	— Княгиня! — извика акушерката, докато проверяваше новороденото за някакви деформации. — Здрава княгиня!
	Нефертити гледаше втрещено от стола.
	— Момиче? — прошепна тя и се хвана за облегалките. — Момиче? — и гласът й стана писклив.
	— Да!
	Акушерката вдигна малкото вързопче, а ние с майка разменихме погледи.
	— Някой да отиде да съобщи на везир Ай! — каза радостно майка. — И изпратете съобщение на фараона!
	Ипу изтича навън да разгласи в двореца, че царицата е жива. Камбаните щяха да ударят два пъти, за да известят, че се е родила княгиня на Египет. Акушерките сложиха Нефертити отново в леглото и утробата й беше завита в платно, за да се спре кървенето.
	— Княгиня — повтори тя. А беше толкова сигурна, че ще е княз! Твърде сигурна.
	— Обаче е здрава — отвърнах аз. — И е твоя. Твоя малка връзка с вечността.
	— Но, Мутни… — Погледът й стана някак далечен. — Момиче е.
	Акушерката дойде и подаде на сестра ми първата княгиня на Египет. Нефертити пое детето в ръцете си. Очите на майка се навлажниха. Вече бе станала баба.
	— Прилича на теб — каза тя. — Има същите устни и нос.
	— И толкова много коса — добавих аз.
	Майка погали меката като пух косица. Детето заплака пронизително и акушерката веднага дотича и обяви:
	— Трябва да бъде нахранена. Къде е кърмачката?
	В родилната зала беше въведена висока закръглена жена. Акушерката хвърли бърз поглед към кръглото й лице. Не беше много по-възрастна от Нефертити, на седемнайсет или осемнайсет години, и изглеждаше здрава и силна.
	— Ти ли си тази, която е избрал везир Ай?
	— Да — отвърна тя. Набъбналата й гръд показваше, че наскоро и тя е станала майка.
	— Тогава ела и седни до царицата — нареди акушерката.
	Приготвен й беше стол и кърмачката извади едната си гърда. Всички наблюдавахме как малката княгиня засука лакомо, а Нефертити изучаваше своето малко копие в ръцете на другата жена.
	Акушерката се усмихна.
	— Красива е като теб, царице. Фараонът сигурно ще остане доволен.
	— Но не е син. — Нефертити сведе поглед към малкото същество, на което бе дала живот. Княгинята, която трябваше да е княз.
	— Как ще я наречеш? — попитах.
	— Меритатон — веднага отговори тя.
	Майка подскочи.
	— Обичана от Атон?
	— Да. — Нефертити изпъна рамене и изражението й стана решително. Да напомня на Аменхотеп кое е най-важното. — Майка се намръщи и Нефертити довърши разпалено: — Верността.
	В далечината звъннаха камбани — два пъти, за да узнае цял Мемфис, че се е родила княгиня. Сестра ми стисна в ръка ръба на чаршафа.
	— Какво е това?
	— Камбаните… — поде майка, но тя я прекъсна.
	— Защо звънят само два пъти?
	— Защото камбаните се удрят три пъти, когато се роди княз — казах аз и Нефертити изпадна в ярост.
	— Защо? Защото дъщерята е по-маловажна от син ли? За Небнефер камбаните бяха ударени три пъти, за княгиня Меритатон също ще бият три пъти!
	Майка и аз се спогледахме, а княгиня Меритатон ревна.
	Мерит наруши мълчанието.
	— Да те заведем ли в банята, царице?
	— Не! Някой трябва да спре камбаните. Доведете Аменхотеп! — заповяда тя.
	— Първо се изкъпи, после можеш да се видиш с фараона и да му кажеш — посъветва я майка.
	— Нефертити, в този вид не можеш да се срещаш с никого — подкрепих я аз. Ризата на сестра ми беше в петна и въпреки че краката й бяха избърсани и косата й бе вчесана назад, нямаше вид на египетска царица. Приличаше на жена, която току-що е родила, и издаваше неприятна миризма на кръв. — Изкъпи се набързо, а после ще извикаме фараона и ще му съобщим.
	Тя ме послуша и в родилната стая се възцари тишина. Облякоха й чиста риза и я изведоха.
	— Красиво дете — каза накрая майка.
	Кърмачката продължаваше да храни княгинята, акушерката започна да прибира родилния стол. Щеше да мине поне още година, докато потрябва отново. И тогава може би щеше да се роди княз.
	— Мислиш ли, че ще я послуша? — попитах аз.
	Майка стисна устни.
	— Това не е правено никога.
	— Нито пък е имало царица, която да е живяла в покоите на фараона.

	* * *

	Когато Нефертити се върна, изкъпана и облечена в бяло, майка кимна одобрително.
	— Така е по-добре — каза тя, но Нефертити не беше в настроение за ласкателства.
	— Въведете Аменхотеп.
	Мерит отвори вратата на родилната зала и извика фараона. Той дойде веднага и още щом го зърна, Нефертити се нахвърли върху него.
	— Искам камбаните да бият три пъти — категорична бе тя.
	Той се втурна към леглото й и я помилва по бузата.
	— Добре ли си? Ти…
	— Днес камбаните трябва да бъдат ударени три пъти!
	— Но раждането… — Той погледна надолу към спящата Меритатон. — Виж колко красива…
	— Говоря ти за камбаните! — викна Нефертити и събуди княгинята.
	Аменхотеп се колебаеше.
	— Но камбаните се удрят…
	— Нашата княгиня по-маловажна ли е от княз?
	Аменхотеп се загледа в лицето на дъщеричката си и по страните му потекоха истински сълзи. Тя бе наследила неговите тъмни очи и къдрава коса. После вдигна очи към Нефертити, на чието лице се четеше решителност, и се обърна към Мерит.
	— Кажи на хората да ударят камбаните три пъти. Родила се е княгиня… — Фараонът отправи въпросителен поглед към съпругата си.
	— Меритатон — каза Нефертити, а той седна до нея и повтори, взирайки се в лицето на дъщеря си:
	— Меритатон. Обичана от Атон.
	Нефертити вирна гордо брадичка.
	— Да. На името на великия египетски бог.
	— Княгиня. — Аменхотеп взе плачещото дете от ръцете на кърмачката и го притисна до гърдите си.
	Влезе баща ми и погледна многозначително майка.
	— Момиче — каза той тихо.
	— Но все пак наследница — прошепна майка.
	Татко остана, колкото да прегърне внучката си, първата княгиня на Египет, после си тръгна, за да разпрати послания до царете на чужди държави.
	Наблюдавах отпуснатата в леглото си Нефертити. Изглеждаше изпита й бледа, полагаше й се да поспи, но вместо това разиграваше пред Аменхотеп сцена на радост.
	— Мислиш ли, че сестра ми изглежда добре? — попитах майка.
	— Разбира се, че не. Току-що е родила.
	После Мерит приближи, въоръжена със своята голяма кутия за козметика от слонова кост. Сестра ми покорно седна в леглото, въпреки че на нейно място аз бих изгонила всички от стаята. Погледнах надолу към притиснатата до гърдите й княгиня Меритатон и почувствах в сърцето си болка, която навярно бе завист. Нефертити имаше съпруг, царство, семейство. Аз бях на петнайсет години, а какво имах?

	* * *

	Празненството по случай раждането се състоя в края на пахонс. Красиво изработените съдове от скъпоценни метали, изпратени от чуждите царства, бяха подредени на маса, която се простираше от единия край на голямата зала до другия. Имаше златни статуетки и сандъчета със златни слитъци. Царят на Митани беше изпратил сюрия ловджийски кучета, а от семействата на велможите в Тива пристигаха гривни от сребро и слонова кост.
	В покоите на Аменхотеп Нефертити ме питаше коя рокля да облече за празненството.
	— Отворената отпред или някоя с деколте по врата?
	Погледнах къносаните й гърди, които бяха големи и приятни за окото. Коремът й беше толкова плосък, че бе невъзможно да се допусне, че е родила само преди четиринайсет дни.
	— Отворената отпред — казах аз.
	Наблюдавах как тялото й изпълва оскъдната дреха и бях очарована от начина, по който тя промуши по две златни обици през продупчените си два пъти уши. Помислих си: „Аз никога няма да бъда толкова хубава.“ После двете се погледнахме в огледалото. Котката и Красавицата. В голямата зала нито един мъж не можеше да откъсне очи от нея.
	— Изумителна е! — каза Ипу, когато сестра ми мина между колоните и се качи на изрисувания подиум. Бременността бе наляла хлътналите й бузи и бе дала цвят на лицето й. Стотици свещи трептяха по пътя й и когато се настани на трона, за миг всички притихнаха.
	Изглежда, всеки член на египетския царски двор бе дошъл да отпразнува раждането на Меритатон. Аз излязох навън, където майка и татко се наслаждаваха на краткия момент на спокойствие преди храната да бъде поднесена, когато всички трябваше да заемем местата си. Погледнах отново хората, които се тълпяха на двора, влизаха и излизаха от голямата зала с чаши вино в ръцете, издокарани в най-хубавите си дрехи и най-скъпите си накити. Само Панахеси го нямаше.
	— Защо има толкова много хора? — попитах.
	Дори велможите от Тива бяха дошли да празнуват, предприели пътуването по Нил.
	— Дошли са да изкажат почитта си към новия фараон — каза баща ми. Не разбрах за какво ми говори и той поясни: — Старият фараон умира.
	Погледнах го втрещено.
	— Но нали се очакваше да преживее поне още един сезон? Ти ми каза… — Изведнъж проумях какво бе имал предвид баща ми и млъкнах. Наклоних се към него и гласът ми премина в шепот.
	— Да не би да е отровен?
	Баща ми не каза нищо.
	— Не е ли било отрова? — упорствах аз, но лицето му бе като маска. Залитнах назад. — Значи Панахеси е бил там?
	Родителите ми размениха погледи и татко стана.
	— Каквото и да се е случило в Тива, старият фараон няма да доживее до края на месеца.
	Звънецът в голямата зала призова гостите за вечеря. Татко хвана майка под ръка и двамата се смесиха с тълпата, а аз още стоях със зяпнала уста, смаяна от думите му.
	— Ако се съди по изражението ти, или ни заплашва нашествие, или току-що си вкусила нещо кисело.
	Обърнах се и генерал Нахтмин ми подаде паница с вино.
	— Благодаря, генерале. Аз също се радвам да те видя.
	Той се засмя и посочи към голямата зала.
	— Ще влизаме ли?
	Влязохме заедно през сводестите врати в голямата зала с нейните величествени колони и стотици гости. Той щеше да седне на масата за военния елит, аз — при царското семейство. Но преди да стигнем до платформата, аз го спрях.
	— Кажи ми, генерале, чувал ли си нещо за фараона в Тива?
	Нахтмин за момент се замисли, после ме дръпна в една ниша встрани от масите, където можехме да говорим по-спокойно.
	— Защо питаш?
	Поколебах се.
	— Ами… просто си помислих, че може да знаеш.
	Изгледа ме подозрително.
	— Вероятно много скоро ще премине в ръцете на Озирис.
	— Но той е едва на четирийсет! Можеше да живее още десет години — прошепнах аз. — Нали не е бил отровен? — И се взрях в лицето му, за да се уверя, че ще ми отговори искрено.
	Нахтмин кимна мрачно.
	— Говореха се разни неща. И след като слуховете са стигнали дори до царското семейство…
	— Няма такова нещо — побързах да кажа. — Просто се чудех.
	Той също следеше изражението ми.
	— Но ако… ако фараонът умре…
	— Да?
	— Ами, какво ще се случи тогава?
	— Тогава сестра ти ще стане царица на Египет и овдовялата царица ще се кланя на снаха си. Кой знае — добави заговорнически Нахтмин, — преди всичко да свърши, може да стане дори фараон.
	— Фараон?
	— Толкова ли е чудно?
	— Не, глупаво е. Само шепа жени са управлявали някога Египет.
	— А защо не и тя?
	И двамата погледнахме през гората от колони към сестра ми. Масивна златна диадема вдигаше разкошната й коса от челото и правеше очите й още по-големи. От трона си тя можеше да вижда цялата зала, но онзи, когото наблюдаваше, беше Аменхотеп.
	— Той й се доверява за всичко — добави Нахтмин. — Те дори живеят заедно.
	— Кой ти каза това?
	— Аз съм генерал. Работата ми е да знам. Но дори ако бях слуга в някой по-малък дворец, пак щях да науча тази подробност.
	— Но тя ще трябва да овдовее, преди да стане фараон.
	Той не оспори това, сякаш нямаше да се изненада, ако Аменхотеп се помине. По гръбнака ми пропълзя ледена тръпка и ме облъхна хлад въпреки топлата вечер. Гостите заемаха местата си и под тавана на голямата зала отекваше смях. Пиршеството щеше да продължи цялата нощ, но може би нямаше да имам друга възможност да поговоря с генерала.
	— Мислех, че ще останеш в Тива и ще водиш по-спокоен живот от този тук.
	— О, в Тива не е спокойно. Навсякъде, където има дворец, _никога_ не е спокойно. Но се надявам някой ден да намеря _някого,_ който да сподели с мен един по-спокоен живот. Далеч от Тива и Мемфис или който и да е град, през който минава царски път…
	Двамата отправихме погледи към залата и аз кимнах. Разбирах неговото желание.
	— Но сега, след като храмът е завършен, войниците се питат какво ще стане после. Фараонът се бои от войската. Няма да ни прати на война, въпреки че хетите извършват набези по нашите земи сезон след сезон, а Египет не оказва никаква съпротива. След като Панахеси служи на Атон, а Аменхотеп строи храмове, за да слави върховенството на Атон, на египетския трон се възкачва баща ти. Може би не в буквалния смисъл, но във всяко друго отношение фараонът е той, миу-шер. Сега е моментът да решиш какво искаш в този живот. Името ти да бъде изсечено в камък за вечността или щастие?
	— А откъде знаеш, че тук не съм щастлива?
	— Защото стоиш и разговаряш с мен в един ъгъл, докато сестра ти седи на трона, символизиращ божествената власт на египетските фараони, а баща ти й проправя пътя. Ако беше доволна, щеше да си там. — Той посочи масата на царското семейство, начело на която седяха майка и татко, обкръжени от плешиви мъже в разкошни дрехи. — И какво е твоето място във всичко това, малко коте?
	— На слугиня на Нефертити — отговорих ядосано.
	— Винаги можеш да промениш живота си. — Нахтмин ме погледна с интерес, после добави многозначително: — Като се омъжиш за някого.

	* * *

	— Мутни, ще ми намериш ли ризата?
	Аз вдигнах очи от играта на сенет, но си останах на стола.
	— Къде е Мерит? Не може ли тя да ти намери риза?
	Нефертити ме наблюдаваше с големите си гримирани очи от мястото, където кърмачката хранеше Меритатон. Седнала до жената, тя милваше пухкавата косица на княгинята.
	— Не мога да оставя Меритатон. Няма ли да ми я донесеш? Тя е в другата стая.
	— Върви, Мутни — каза майка, — тя е заета.
	— Тя винаги е заета!
	Майка ме погледна строго и аз донесох ризата на сестра ми. Наведох се над личицето на Меритатон. Цветът на кожата й беше като на майка й, със светъл пясъчен оттенък, но очите й бяха маслинени като на Аменхотеп. Невъзможно бе да се каже дали щеше да има брадичката на майка си или ръста на баща си. Но носът й бе тънък и прав като на Нефертити.
	— Прилича на теб — казах аз и сестра ми се усмихна. В този момент раменете на майка се напрегнаха.
	— Чухте ли това? — бързо попита тя, като откъсна очи от дъската за сенет. Всички застинахме по местата си, дори кърмачката с бебето на ръце, и до ушите ни достигнаха женски ридания и звън на храмови камбани.
	Нефертити се изправи.
	— Какво става?
	На вратата на стаята застана Аменхотеп. Усмивката му беше толкова широка, че веднага разбрахме. Майка сложи ръка на устата си.
	— Отишъл е при Озирис! — прошепна Нефертити.
	Аменхотеп я прегърна.
	— Старият е мъртъв. Аз съм фараон на Египет!
	В стаята влезе баща ми, следван по петите от Панахеси.
	В радостта си Нефертити дори не обърна внимание, че в родилната й стая има мъже. Баща ми се поклони.
	— Да се готвим ли за местене в Тива, царю?
	— Няма да има местене в Тива — обяви Аменхотеп. — Веднага започваме да строим град Амарна.
	Внезапно се възцари тишина.
	— Ще преместиш столицата от Тива? — попита баща ми.
	— За славата на Атон! — извика Аменхотеп ликуващо.
	Татко погледна свирепо Нефертити, но тя избегна погледа му.


>	Петнайсета глава
>	ТИВА
>	1349 година преди Христа
>	Петнайсети тот

	Аменхотеп крачеше напред-назад.
	— Майка ми е в тронната зала. Сложила си е короната на египетската царица. Сега тя принадлежи на теб. Да й я взема ли?
	Седяхме в кръг в най-богатата стая на Малката — майка, татко, Ипу и аз. Пристигнали бяхме с кораб в Тива за погребението на фараона и сега неговата стая принадлежеше на Аменхотеп IV. Седяхме и гледахме как Мерит гримира очите на Нефертити. Тя вече се беше издигнала много над нас. Притежаваше повече власт от Тий. Повече власт дори от баща ни. Докато старият фараон беше жив, винаги съществуваше възможността да се обърнем за помощ към него, ако възникнеха неприятности. Сега имахме само Нефертити.
	— Нека си задържи короната — разпореди се тя. — Аз ще нося корона, каквато не е носила нито една царица на Египет. Нещо, което аз съм създала. — И хвърли поглед към Тутмос, който ни следваше където и да отидем.
	Но това решение не задоволяваше Аменхотеп.
	— Трябва да й вземем короната — настоя безмилостно той. — Тий може да стане опасна за нас.
	Погледът на баща ми срещна този на Нефертити, която веднага стана.
	— Не е необходимо.
	— Тя беше жена на баща ми! — отвърна той със заплашителен тон.
	— И е сестра на моя баща. Той ще я наблюдава.
	Аменхотеп погледна изпитателно татко, после повдигна рамене, сякаш майка му беше тема, която не желаеше да обсъжда повече.
	— Искам да се преместим от този град веднага щом намерим място, на което да строим.
	— Ще се преместим — обеща Нефертити. Отиде при него и го помилва по бузата. — Но трябва да приведем нещата в ред.
	— Да — съгласи се той. — Трябва да се избавим от жреците на Амон, преди да опитат да ни убият.
	— Царю… — прекъсна го татко.
	— Няма да им позволя да смущават съня ми! — каза той гневно. — Сънувам ги всяка нощ. Те са в сънищата ми. Но ще ги пратя на кариерите.
	Аз ахнах и дори Нефертити изтръпна при тези думи. Това бяха хора, които не бяха работили и ден през живото си, представители на Амон, които прекарваха дните си в молитви.
	— Може би трябва просто до ги преместим някъде — подхвърли тя.
	— За да заговорничат другаде ли? — рече Аменхотеп. — Не, ще ги пратя всичките да вадят камъни.
	— Но те ще измрат! — извиках аз, преди да си спомня, че трябва да си затварям устата.
	Аменхотеп насочи тъмния си поглед към мен.
	— Чудесно.
	— Ами онези, които ще се преклонят пред Атон? Можем да проявим милост към тях — опита да им помогне Нефертити.
	Аменхотеп отстъпи.
	— Ще им дадем тази възможност. Но онези, които откажат, ще бъдат оковани и съдени — отсече той и излезе от стаята, като кресна на стражите да вървят седем крачки зад него.
	— Не са минали и седем дни, откакто старият фараон е в гроба, а вие вече планирате унищожаването на Тива? — попита гневно баща ми. — Хората ще разберат, че това е против законите на Маат. И никога няма да го забравят.
	— Ние ще им дадем нещо друго, което да помнят — отвърна Нефертити. Очите й бяха гримирани и вместо огърлица носеше на врата си златния символ на живота.
	— Донеси ми короната. — Тутмос веднага излезе, тя свали перуката и стаята се изпълни с възклицанията на всички присъстващи.
	— Какво си направила? — извика майка.
	Нефертити си беше избръснала косата. Красивите черни плитчици, които обграждаха лицето й, бяха изчезнали.
	— Трябваше да я избръсна заради короната.
	Майка сложи ръка на сърцето си.
	— Каква е тази корона?
	— Короната, която ще бъде свързвана с Египет за в бъдеще — каза тя и аз си дадох сметка, че е красива дори без коса. Изглеждаше опасна, силна и възхитителна. Погледна се в огледалото. Тутмос приближи зад гърба й и вдигна плоската отгоре корона, та всички да я видим, после намести здраво бремето на властта върху главата на Нефертити. Никой друг не би могъл да я носи. Тя беше направена за нея, висока и изящна, със змия, готова да изплюе отрова в очите на врага й. Нефертити се обърна и ако бях селянка на полето, щях да помисля, че срещу себе си виждам богиня.

	* * *

	Тронната зала беше пълна до пръсване. Писари, търговци, придворни, чужди посланици, везири и жреци стояха лакът до лакът във величественото помещение с красиви мозайки и високи прозорци. Тронната зала в Мемфис бледнееше пред тази в Тива. Когато влязохме, се разнесоха почтителни възклицания. Нефертити се изкачи стремително по стъпалата към трона и царица Тий, на втората площадка на подиума, вече не беше управляващата царица на Египет. Отсега насетне тя щеше да е вдовстващата царица. Докато заемах мястото си на третата площадка до татко, чух шушукане, защото никой не знаеше какво означава короната на сестра ми. Царица ли бе Нефертити? Царица фараон? Втори регент? До кого трябваше да отнасят прошенията си хората? Везирите местеха погледи от Аменхотеп към Нефертити и от нея към татко. Ние бяхме най-силното семейство в Египет. В света.
	Генерал Нахтмин, сложил всичките отличителни знаци на военачалник, стоеше редом с Хоремхеб. Двамата наблюдаваха критично нубийските стражи зад троновете и аз се досещах какво си мислят: че Аменхотеп изпитва толкова силно недоверие към своята армия, че е наел чужденци да го пазят. Знаех и нещо, което те дори не подозираха. Че сега той ще обяви намеренията си да построи нова столица, град, който ще се нарича Амарна. Нямаше да има война с хетите, които нахлуват в нашите територии. Вместо това войската щеше да строи градове в чест на Атон.
	Панахеси стана от мястото и обяви:
	— Фараонът на Египет постанови Атон да бъде възхваляван над всички останали богове на Египет!
	Сред жреците се понесе недоволно мърморене. Панахеси повиши глас, за да го надвика.
	— Атон ще има храмове във всеки град и жреците на Амон ще се прекланят пред него, или ще бъдат прогонени от Тива и изпратени на кариерите.
	Разнесоха се гневни викове.
	— В кариерите на Уади Хамамат — продължи той.
	Мърморенето стана по-високо. Тогава Аменхотеп стана от трона си и гласът му отекна в залата:
	— От днес насетне аз ще бъда известен като фараон Ахенатон*1. Любимецът на Атон. И Тива няма да е градът, където ще царувам. Ще построя на Атон по-голям град и той ще се нарича Амарна*2.
	[*1 Аменхотеп IV също известен като Ахенатен[4] или Ахенатон[5], по-късно Ехнатон[6] е десетият фараон от Осемнадесетата династия на Древен Египет, царувал от 1353 пр.н.е. — 1336 година пр.н.е. — Б.ред.]
	[*2 Ахетатон („Хоризонта на Атон“) Тел Ел Амарна или Амарна е град в Древен Египет. Построен е в края на 15 век пр.н.е. от фараона Аменхотеп IV (Ехнатон), който превръща Ахетатон в своя резиденция и столица на Египет вместо Тива, а така също и в център на въведения от него култ към бог Атон. — Б.ред.]
	В тронната зала настъпи хаос, всички бяха потресени от това, че Аменхотеп сменя името си и че ще строи нова столица, която да замести най-големия град на Изтока. Ахенатон погледна към Панахеси, който се опитваше да въдвори тишина. Но тълпата бе побесняла. Жреците крещяха, везирите се мъчеха да успокоят жреците, а търговците, които бяха снабдявали храмовете на Амон със скъпи билки и злато, сключваха сделки с новите жреци на Атон. Погледнах към майка, чието лице бе побеляло като платно под перуката.
	— Стража! — викна новопровъзгласеният Ахенатон. — Стража!
	Две дузини въоръжени нубийци се хвърлиха сред тълпата. Ахенатон стана и стисна ръката на Нефертити в своята. После се обърна към генералите от войската и извиси глас, надвиквайки врявата:
	— Ще изпразните всеки храм и ще претопите в злато статуите на Амон, Изида и Хатхор. Ще дадете на жреците и жриците една възможност да се обърнат към Атон. — Ахенатон погледна към Нефертити и тя кимна. — Ако откажат, оковете ги и ги изпратете в Хамамат.
	При споменаването на думата „окови“ залата притихна. Пред всяка врата и прозорец стояха в готовност стражи, в случай че избухнат нови вълнения. Едва сега хората проумяха: Ахенатон не искаше просто да възвиси Атон над Амон; намеренията му бяха да изравни със земята статуите на всички богове и богини, които бяха пазили Египет в продължение на две хилядолетия. Един от везирите стана от мястото си в подножието на трона.
	— Но жреците на Амон са велможи! Те са основата, върху която стои Египет! — извика той.
	Из залата се разнесе одобрително мърморене.
	— На жреците на Амон ще се даде една възможност — каза бавно Ахенатон. — Те могат да станат жреци на Атон или да дадат живота си за Бог, който вече не властва в Египет. Фараонът не е ли устата на боговете?
	Възрастният мъж го гледаше изумено, загубил дар слово.
	— Фараонът не е ли устата на боговете? — викна Ахенатон.
	Човекът падна на едното коляно.
	— Разбира се, царю.
	— Тогава кой знае по-добре каква е волята на боговете, те или аз? Ние ще построим на Атон град, който ще е по-голям от всеки, виждан до днес.
	Царица Тий затвори очи, а генерал Хоремхеб излезе напред.
	— Хетите са превзели Катна, а губернаторът на Кадеш е молил три пъти да му се притечем на помощ. На писмата му не е отговорил никой освен везир Ай, който не може да предприеме нищо без съгласието на фараона. — Той погледна гневно Ахенатон. — Ако и този път не изпратим хора, царю, ще изгубим територията, която старият фараон извоюва с живота на три хиляди египетски войници.
	Кръвта нахлу в лицето на Ахенатон. Той огледа залата да види кой е съгласен с генерала и попита:
	— Казваш, че искаш да се биеш с хетите?
	Хоремхеб долови заплахата в гласа на фараона.
	— Желанието ми е да предпазя Египет от нашествениците и да спася земите, за извоюването на които баща ми и аз толкова сме се борили.
	— Кой тук е съгласен с генерала? — извика Ахенатон.
	В тронната зала никой не помръдна.
	— Кой? — изрева той.
	Петима колесничари излязоха от редицата и се огледаха. Ахенатон се усмихна широко.
	— Чудесно. Ето я твоята войска, генерале.
	Присъстващите се размърдаха, не можеха да разберат каква игра играе Ахенатон. Фараонът се обърна към баща ми.
	— Изпрати ги на фронтовата линия в Кадеш, защото това е войската, която ще спаси Египет от хетите! Кой друг желае да се включи в тази война?
	Аз затаих дъх, чудех се дали към тях няма да се присъедини и Нахтмин.
	Ахенатон се ухили.
	— Значи петима бойци. Нека всички да станат и отдадат почит на героите, които ще защитят Кадеш от нападащите го хети. — Той започна да ръкопляска подигравателно и когато никой не се присъедини към него, заръкопляска още по-силно. Тронната зала избухна в нервни аплодисменти. — Нашите герои! — Ахенатон се обърна към своите либийски стражи. — Махнете ги оттук. Откарайте ги чак до фронтовете в Кадеш!
	Придворните, които изпълваха залата, наблюдаваха в стъписано мълчание как генерал Хоремхеб и петимата мъже бяха изведени. Никой не помръдна. Не мисля, че някой се осмеляваше дори да диша.
	Панахеси оправи наметката си.
	— Сега фараонът ще приема прошения.

	* * *

	Панахеси нахлу със своята армия от нубийци в светая светих и големите храмове на Тива бяха лишени от своя статут. Образите на Изида бяха разрушени или изгорени, Хатхор бе съборена от своето място над реката, а Амон беше обезобразен. Хората се спотайваха в домовете си, жриците на Изида ридаеха по улиците. Ахенатоновата нова войска от нубийски наемници смъкваше тогите от раменете на амоновите жреци. Изработени бяха нови тоги, украсени със слънца, и онези, които отказваха да ги облекат, биваха изпращани на сигурна смърт.
	Старият фараон дори още не бе изстинал в гроба, когато Ахенатон и Нефертити коленичиха пред олтара, който доскоро бе на Амон, и Панахеси ги помаза за фараон и царица на цял Египет. Аз седях на първия ред, цялата в злато и лазурит, докато момчетата от хора издигаха сладките си гласове към слънцето, а войската на фараона громеше из цяла Тива образите на нашите най-велики богове.
	Същата вечер Нефертити ни свика на съвещание. Седяхме в кръг около моето легло и говорехме тихо. Аз имах нова стая в Тива. Княгиня Маритатон бе получила онази в съседство с фараона. Въведох татко в покоите си, очаквайки да е разярен, но той бе обхванат от убийствено спокойствие.
	— Кажи нещо — изкомандва го Нефертити.
	— Какво искаш да кажа? — тихо попита той. — Ти свика това съвещание.
	— Защото ми е нужен съветът ти.
	— За какво са ти моите съвети? Ти не се вслушваш в тях.
	— Какво трябваше да направя? — попита тя.
	— Да спасиш Амон! — Думите му изплющяха като камшик. Очите му блестяха в светлината на огъня. — Да спасиш нещо. Какво ще остане от Египет, когато той приключи с това?
	— Мислиш ли, че не го съзнавам? — гласът й леко трепереше. — Той ще строи град и иска той да е в пустинята.
	— В пустинята?
	— Между Мемфис и Тива.
	— Никой не може да строи там. Това е пустош…
	— Точно това му казах и аз! Но Панахеси го убеди, че такава е волята на Атон. Гласът й се извиси истерично. — Ти му даде длъжността върховен жрец на Атон и сега Ахенатон мисли, че той е говорител на бога.
	— По-добре говорител на бога, отколкото ковчежник. В крайна сметка не Ахенатон ще решава кой да е следващият фараон на Египет. Ако смъртта покоси твоя съпруг, ще решават народът и неговите съветници. Панахеси може да контролира храма, но аз контролирам златото му, а златото може да спечели повече сърца от един бог, когото никой не може да види.
	— Но Ахенатон иска да избере мястото до края на атир*1. И иска да вземе Кия!
	[*1 Третият месец от ахет, сезона на разливите. — Б.пр.]
	Татко я погледна навъсено. Значи това беше истинската причина за безпокойството й. Не че градът ще е насред пустинята, а че Кия ще помага на Ахенатон да избере къде да бъде.
	Паниката на Нефертити растеше.
	— Какво да правя?
	— Остави го.
	— Да оставя Ахенатон да вземе със себе си Кия, за да избират заедно мястото, на което ще построим нашия град?
	— Нищо не можеш да направиш.
	— Аз съм царицата на Египет! — напомни тя.
	— Да, и още двеста други жени, които Ахенатон наследи от харема на баща си.
	— Ахенатон не желае да има нищо общо с тях. Те са били жени на баща му.
	— Значи всичко, което е докосвал баща му, сега се счита за опетнено? Включително този град?
	Нефертити не отговори.
	— Как ще намери работници, за да построи Амарна? — попита я той.
	— Войската.
	— А как ще отбранява чуждите ни територии, когато го нападнат хетите?
	— Хетите! Хетите! Кого го е грижа за хетите? Нека превземат Родос, Лакиса и Вавилон. За какво са ни те?
	— Заради стоките — обадих се аз и всички ме погледнаха. — Получаваме грънчарски изделия от Родос, кервани със злато от Нубия, а вавилонските кораби всяка година докарват хиляди кошове със стъкло.
	Нефертити присви очи.
	— Ти пък откъде знаеш?
	— Слушам.
	Тя се изправи и се обърна към татко.
	— Разпрати послания от името на Ахенатон и заплаши хетите с война.
	— А ако въпреки това нахлуят в нашите територии? — попита той.
	— Тогава ще обложим храмовете с данъци и ще изпратим златото на губернаторите, за да си съберат войска! — отвърна тя. — Ахенатон вече се закле, че нашата войска ще строи Амарна. Мисли, че този град ще запише имената ни във вечността. Не мога да направя нищо, за да го спра.
	— А ти? — попита ехидно баща ми. — Мислиш ли, че градът ще запише твоето име във вечността?
	Тя се наведе над мангала, гневът беше изчезнал от лицето й.
	— Би могъл.
	— Ахенатон говорил ли е с Мая? — попита баща ми.
	— Мая каза, че ще отнеме шест години. Ще построят най-напред главната улица и двореца. Ахенатон иска да се преместим до тиби*1.
	[*1 Първият месец от перет, сезона на растежа. — Б.пр.]
	— След един месец?
	— Да. Ще разпънем шатри, за да следим напредъка и да присъстваме на всяка фаза от строителството.
	И двамата приковахме погледи в нея.
	— Ти? — Не скрих почудата си. — Ти, която не можеш без всичките удобства в двореца?
	— Ами възрастните? — попита баща ми. — Какво ще правят, когато започне да става студено през сезона на разливите?
	— Те могат да си останат тук и да дойдат, когато дворецът бъде завършен.
	— Чудесно. И аз ще постъпя така.
	Нефертити се сепна.
	— Ти трябва да дойдеш. Ти си ковчежникът.
	— А там ще има ли съкровищница? Достатъчно сигурно място, където да се съхранява всичкото това злато?
	Нефертити се наежи.
	— На Ахенатон няма да му хареса, ако останеш в съкровищницата — предупреди го тя. — И не само ти, а и майка му.
	Татко стана.
	— Тогава просто ще трябва да свикне с мисълта за това — каза той непреклонно и, разгневен, напусна стаята.


>	Шестнайсета глава
>	Перет, сезонът на растежа

	Царската флотилия беше подготвена за пътуването на север. На Панахеси и Кия бе даден отделен кораб, „Ослепителният Атон“. Аз стоях на кея и питах сестра си как Ахенатон ще познае кое е подходящото място за строежа.
	— То очевидно ще бъде близо до Нил — отвърна тя. — Между Мемфис и Тива, на земя, която не е застроявана от никой друг фараон.
	Сърдита ми беше, защото отказах да тръгна с нея и татко не ме накара.
	Корабите потеглиха и царските флагове с образа на Атон заплющяха на вятъра.
	С тях заминаваха стотици военни и работници. Те щяха да бъдат оставени в пустинята, за да започнат построяването на Амарна. Помахах на Нефертити от кея и тя ми отвърна с поглед, но отказа да вдигне ръка и да ми махне за сбогом. Когато корабите се скриха зад хоризонта, отидох в градината. Замислила се бях за семената. Градините в новия град трябваше тепърва да се засаждат.
	Един от работниците в двореца ме наблюдаваше от сянката на стара смокиня.
	— Мога ли да ти помогна, господарке? — Възрастният човек дойде при мен. Туниката му беше изцапана с кал. Под ноктите му имаше пръст. Истински градинар. — Ти си сестрата на първата съпруга на царя — каза той. — Онази, при която жените ходят за лекове.
	Погледнах го изненадано.
	— Ти как…
	— Виждал съм билките, които отглеждаш в саксии — призна той. — Всичките са лековити.
	Кимнах.
	— Вярно е, че от време на време жените идват за помощ при мен.
	Той се усмихна, сякаш знаеше, че не е само от време на време, че понякога ме търсят за билки по шест-седем жени на ден. Ипу ми доставяше от пазарите онези, които ми липсваха. Саксиите ми не бяха достатъчно големи да поберат всички, които ми се искаше да засадя, но тя намираше останалите при неуморните продавачи на кея. Хвърлих поглед към царската градина и въздъхнах. В широката пустиня между Тива и Мемфис нямаше да има градина. И кой знае още колко време щеше да мине, преди де се появят пазари, на които да се продават малинови листа и акация. Погледнах надолу към златника и хряна.
	— Може ли да взема малко резници, когато потегля? — попитах аз.
	— За новия град Амарна ли, господарке?
	Отстъпих назад, за да разгледам по-добре този работник.
	— Много неща чуваш в градината.
	Старецът повдигна рамене.
	— Генералът обича да се разхожда тук понякога и си говорим.
	— Генерал Нахтмин ли? — попитах бързо.
	— Идва от казармите, господарке. — Той обърна очи на юг и аз проследих погледа му до редица ниски постройки. — Обича да седи под акациите.
	— Защо? Какво прави?
	— Понякога ми се струва, че гледа за някого. — Възрастният човек прикова проницателните си очи в моите, сякаш знаеше нещо, което не казваше. — Но напоследък не толкова често. Напоследък генералът е много зает.
	„Да затваря храмове на Амон“ — помислих си аз, но не бях много сигурна дали градинарят има предвид точно това. Вгледах се в лицето му, ала животът в двореца го беше направил непроницаемо.
	— Как се казваш? — попитах.
	— Амос.
	— А знаеш ли къде е сега генералът?
	Амос ми се усмихна широко.
	— Мисля, че генералът е с войниците си, господарке. Те стоят пред двореца и въвеждат просителите.
	— Но фараонът замина.
	— Просителите се обръщат към великия везир Ай. Господарката ще желае ли да я заведа при тях?
	Замислих се за момент, представих си каква ще е реакцията на Нефертити, ако разбере, че съм ходила да се видя с генерала.
	— Да, заведи ме.
	— А резниците? — попита той.
	— Можеш да ги оставиш на Ипу, моята лична прислужница.
	Градинарят остави инструментите си и ме поведе към портите на Малката. Беше пъргав за възрастта си и крачеше по пътеките доста бързо. Наближихме голяма арка в края на градината и когато минахме през нея, сякаш се озовахме на птичия пазар в Ахмим. Всевъзможни просители бяха дошли да искат нещо от фараона. Имаше жени с деца, старци на магарета. Момче играеше на гоненица със сестра си; двамата излизаха и отново се гмуркаха в напечената от слънцето тълпа.
	Спрях изненадана.
	— Винаги ли е така?
	Градинарят изтупа пръстта от туниката си.
	— Повечето дни. Разбира се, сега има повече просители, отколкото приемаше старият фараон — добави той. Тръгнахме през гъмжилото в двора; докъдето стигаше погледът, бе пълно с хора: богати жени със златни гривни, благозвучно подрънкващи на ръцете им, и бедни жени, облечени в прости дрипи, които гълчаха сърдито щъкащите около тях деца. Амос ме заведе в сенчест ъгъл под покрива на двореца, където невъзпитаните синчета на знатните матрони се боричкаха в прахоляка и не ни обръщаха никакво внимание. Едно от момчетата се претърколи през сандалите ми и ги напраши.
	Амос извика:
	— Роклята ти, господарке!
	Засмях се.
	— Няма нищо.
	Градинарят ме погледна учудено, но аз не бях Нефертити. Изтупах праха и се огледах наоколо.
	— Защо богатите са в една редица, а бедните в друга?
	— Бедните молят за прости неща — обясни Амос. — Нов кладенец, по-добър бент. А богатите искат да запазят положението си в двореца.
	— За съжаление фараонът все пак ще изгони повечето от тях — прошепна на ухото ми някой.
	Обърнах се. Зад мен стоеше генералът.
	— И защо ще ги гони? — попитах.
	— Защото всичките тези мъже преди са служили на баща му.
	— А той не понася нищо, което някога е било на баща му — продължих аз. — Дори бащината си столица.
	— Амарна. — Нахтмин ме гледаше настойчиво. — Везирите казват, че искал градът да бъде построен за година.
	— Да. — Прехапах устни, за да не кажа нещо против амбициите на моето семейство, после пристъпих по-близо и тихо попитах: — А какви са новините от храмовете?
	— Храмовете на Амон в цял Египет ще бъдат запечатани.
	Опитах да си го представя: храмовете, съществуващи още от времето на Хатшепсут, със заковани врати и свещените им води оставени да пресъхнат. Какво щеше да стане с всичките статуи на Амон и с жреците, които им се кланяха? Как богът щеше да разбере, че все още имаме нужда от неговите напътствия? Затворих очи и отправих безмълвна молитва към бога, който бе бдял над нас в течение на две хилядолетия.
	— А храмовете на Изида? И на Хатхор? — попитах го аз.
	— Разрушени са.
	Сложих ръка на устата си.
	— Има ли много убити?
	— Не от мен — каза той твърдо.
	Към нас приближи войник.
	— Генерале — извика той и когато ме видя, очите му светнаха от изненада. Побърза да ми се поклони. — Господарке Мутноджмет, баща ти е в тронната зала. Ако го търсиш.
	— Не търся него.
	Войникът хвърли любопитен поглед към Нахтмин, който го попита:
	— Какво искаш?
	— Има една жена, която твърди, че е братовчедка на фараона, но не носи нито златни, нито сребърни украшения и няма картуш, който да показва коя е. Пратих я в редицата при останалите, но тя казва, че е…
	— Сложи я при велможите. Ако лъже, ще си плати, когато прошението й бъде отхвърлено. Предупреди я затова, преди да я преместиш.
	Войникът се поклони.
	— Благодаря, генерале. Господарке.
	Той си тръгна и тогава забелязах, че и градинаря Амос го няма.
	— Да те заведа ли обратно в двореца? — попита Нахтмин. — Горещият мръсен двор, пълен с просители, не е място за сестрата на първата съпруга на фараона.
	Повдигнах вежди.
	— Къде е мястото ми тогава?
	Той ме хвана под ръка и навлязохме заедно в сенчестата градина.
	— При мен. — Спряхме под акациите. — Вече ти е омръзнало да бъдеш слугиня на сестра си. Иначе сега щеше да си с нея. Да избирате мястото, където ще бъде построена Амарна.
	— За нас не може да има бъдеще, генерале…
	— Нахтмин — поправи ме той, хвана ръцете ми, а аз му го позволих.
	— Скоро ще отидем в пустинята — напомних му аз. — Ще живеем в шатри.
	Той ме притегли към себе си.
	— Аз живея в шатри и в бараки от дванайсетгодишен.
	— Но там няма да разполагаме със свободата, която имаме тук.
	— Какво? — Той се разсмя. Да не мислиш, че искам само да се срещаме тайно?
	— Какво искаш тогава?
	— Искам да се оженя за теб — отвърна той просто.
	Затворих очи, отдадена на насладата от допира на кожата му до моята. В градината нямаше кой да ни види.
	— Тя никога няма да ме пусне.
	— Аз съм един от генералите с най-висок ранг във войската на фараона. Предците ми са били везири, а тези преди тях — писари. Не съм обикновен наемник. Всеки фараон е женил сестрите и дъщерите си за генерали от войската като един вид гаранция за сигурността на царското семейство.
	— Не и този фараон — казах аз, като си мислех за страха на Ахенатон от войската. — Това царско семейство не прилича на никое друго.
	— Тогава мястото ти не е при тях. — Устните му докоснаха моите и стотиците молители далече зад нас престанаха да съществуват.
	Напуснахме градината едва когато слънцето почти се беше скрило зад хоризонта и бе запалило по небето червени и виолетови пламъци. Когато закъснявах да се прибера в покоите си, Ипу се тревожеше много.
	— Едва не изпратих стражите да те търсят, господарке!
	Аз се усмихнах и захвърлих лененото си наметало на леглото.
	— О, не е било нужно. — Погледнах я в очите.
	— Господарке! Да не би да си била с генерала?
	Потиснах смеха си.
	— Да. — После изгубих ентусиазма си, защото си дадох сметка какви ще бъдат последствията.
	Ипу прошепна:
	— Ами фараонът?
	— Нефертити ще трябва да го убеди — казах аз.
	Ипу намери чиста роба в един от кошовете, надипли я на раменете ми и ме погледна загрижено.
	— Вече съм на петнайсет години!
	Ипу продължаваше да ме гледа. Седна на ръба на стол от злато и слонова кост и скръсти ръце пред гърдите.
	— Мисля, че това няма да завърши добре, господарке.
	Почувствах как лицето ми леко пребледня, когато си представих как ме прегръщат силните ръце на Нахтмин.
	— Не мога вечно да й бъда слугиня! — възкликнах аз. — Тя си има съпруг, семейство и стотина предани прислужници! Безброй знатни жени само я чакат да се появи, за да хукнат да се докарат с рокли като нейните, с прическите й, с най-новите й обици. За какво съм й аз?
	— Тя винаги ще има нужда от теб.
	— Но аз не желая това! Не това ми е нужно! — Размахах ръка към тежките тъкани гоблени и блестящите светилници от слонова кост. — Не. — Поклатих глава. — Тя ще трябва да го приеме. Ще трябва да убеди и него.
	Лицето на Ипу се изопна.
	— Бъди предпазлива. Помисли за положението на генерала.
	— Ще почакаме, докато завърши преместването. Тогава ще й кажа.
	— А ако го уволнят?
	Ако го уволняха, щях да разбера какво е мястото ми в това семейство.

	* * *

	Когато Нефертити се върна в Тива, беше направо бясна. Закрачи из стаята ми и заподритва паднал от мангала въглен, като се наслаждаваше на черната следа, която оставаше по пода. Беше след една от нощите, които Ахенатон прекарваше с Кия, и този път той не се бе прибрал рано, както правеше обикновено.
	— Иска да й построи дворец! — възмутено извика тя.
	— Тогава ще го оставиш да го построи — отвърна татко и погледът на пронизващите му сини очи я накара да спре.
	— Дворец? — Тя се обърна към него. — Цял дворец?
	— Нека й построи дворец. Кой казва, че трябва да е в града?
	Очите на Нефертити светнаха.
	— Може да е на север. Може да е дори извън града.
	— Но в рамките на градските стени — уточни татко.
	— Добре. Обаче стените ще обхващат широко пространство — рече тя. Отпусна се на един стол и впери поглед в пламъците на мангала. — Войската заминава в Амарна — каза нехайно тя.
	Дъхът ми секна.
	— Какво? Кога тръгват? — Гласът ми прозвуча твърде припряно и Нефертити ме погледна подозрително.
	— Утре — отвърна тя. — Щом слугите приготвят багажа, и ние ще ги последваме. Нямам вяра на Панахеси. Искам лично да видя, че всяка монета от хазната ще иде в строежа, а не в неговия джоб.
	— Тогава Тий и аз ще останем в Тива — рече с равен тон татко. — Не можем да изслушваме просителите…
	— Остави просителите! Трябваш ми там, при мен.
	— Невъзможно. Искаш ли народ, достатъчно богат, за да строи градове, или предпочиташ народ на ръба на глада?
	Нефертити се изправи. Тя носеше короната си и вътре, дори когато беше с нас, собственото си семейство.
	— Египет никога няма да е на ръба на глада. Просителите да чакат. Чуждите държави да ни търсят в Амарна, ако им трябваме толкова много.
	Баща ми поклати глава и Нефертити се тръшна на стола без всякакво изящество.
	— Тогава кого ще имам до себе си — изстена тя.
	— Ще имаш слугите си. Ще имаш Мутноджмет.
	Тя ме погледна.
	— Видя ли плановете за вилите? Едната ще е за теб. Разбира се, ще прекарваш повечето си време в двореца. Имам нужда от помощ. Особено сега. — Тя погледна нежно корема си. — Сега, когато чакам син.
	Двамата с татко веднага скочихме и аз извиках:
	— Ти си бременна?
	Нефертити гордо вдигна брадичка.
	— Във втория месец. Вече казах на майка. Дори и Ахенатон знае. — Присви очи. — Може да ходи при Кия всяка нощ, но аз съм тази, която носи сина му. Две деца. А Кия му е родила само едно.
	Погледнах към татко, който не каза нищо, въпреки че бях чувала слугите да си шушукат колко странно било, че след като семейството ни дошло в двореца, Кия не забременявала повече. Лицето му не изразяваше нищо друго освен задоволство.

	* * *

	Дъски за сенет и тежки тронове, кедрови маси с десетки столове и светилници — всичко се товареше на корабите, които отплуваха на север, към града, който дори още не беше град. Стоях и гледах лишената от най-прекрасните си съкровища Малката и се опитвах да си представя какво ли изпитва леля при вида на изпразнените заради каприза на младия фараон стаи, които някога е обзавеждала заедно със своя съпруг. Тя и баща ми стояха на балкона на Пер Меджат и мълчаливо наблюдаваха хаоса; погледът на сините й очи ме разстройваше.
	— Няма ли да дойдеш с нас на север, царице?
	— Не. Няма да спя в шатра и да чакам дворецът да се издигне от пясъците. Баща ти може да върви.
	Бях изненадана.
	— Значи ще дойдеш с нас, татко?
	— Само за да видя какво е направено до този момент — отвърна той.
	— Но от началото на строежа е минал само един месец.
	— Там се трудят хиляди работници. Досега трябва да са прокарали пътища и да са издигнали къщи.
	— Удивително е какво може да постигне човек, когато има на свое разположение цяла войска — остро отбеляза леля.
	— Ами хетите? — попитах със страх.
	Тя плъзна поглед към баща ми.
	— Просто ще трябва да се надяваме, че царицата ще успее да обясни на сина ми, че е по-мъдро да защитим териториите си. — Тонът й издаваше, че не очаква да се случи подобно нещо.
	„Нефертити не оправда очакванията — помислих си аз. — Вместо да рискува положението си на първа съпруга, за да вразуми фараона, тя утвърди властта си, като го подстрекаваше.“ И тримата гледахме надолу към Ахенатон, който даваше нареждания на нубийските стражи. Чух как от гърдите на леля се изтръгна тежка въздишка. Питах се дали тя не е израз на съжаление, задето в деня, когато дойде да ни посети в Ахмим, бе избрала Нефертити за първа съпруга. Можеше да се спре на всяко от момичетата в двореца. Дори на Кия.
	Татко се обърна към мен:
	— Върви. Върви да си стягаш багажа, Мутноджмет.
	Върнах се в стаята и седнах на леглото, загледана в перваза на прозореца, където бяха стояли саксийките ми. Обиколили бяха заедно с мен толкова много места. Първо Тива, после Мемфис, после отново Тива, а скоро щяха да се озоват и в града сред пустинята Амарна.

	* * *

	Мястото, което Ахенатон бе избрал за своя столица, бе оградено от хълмове. На север имаше надвиснали скали, а на юг — бакъреночервени дюни. Нил течеше покрай западния край на новия град, там щяха да бъдат стоварвани стоките от Мемфис и Тива. Сред безкрайните пясъци беше прокаран път, достатъчно широк, за да събере три пътуващи една до друга колесници. Нефертити ни осведоми, че щял да се казва „Царската клисура“ и щял да минава по средата на целия град. Такъв път не бил строен никога досега — бисер на източния бряг на реката, който щял да запише името на нашето семейство във вечността.
	— Когато говорят за Амарна, бъдещите поколения ще споменават имената на Нефертити и Ахенатон Строителя — твърдеше уверено тя.
	Селището на работниците беше на изток и както очакваше татко, там вече бяха завършени стотици къщи. Бараките на войниците бяха разположени в края на града. На юг, около бъдещия дворец, се вдигаха вилите за велможите, а в средата на всичко това се намираше построеният до половината храм на Атон, ограден от палми и огромни дъбове. Към портите му водеше алея със сфинксове, на която сестра ми щеше да спира с колесницата си всяка сутрин, за да се поклони на Атон. Не разбирах как бе построено всичко това, пък макар и с помощта на войската.
	— Как са успели да направят толкова много за това кратко време?
	— Погледни градежа — отвърна кратко баща ми.
	Присвих очи.
	— Евтин ли е?
	— Само кирпич и пясъчник. И вместо да губят време да правят високи релефи, те са ги издълбали в камъка.
	Обърнах се, хванала роклята си, за да не я развява вятърът.
	— И ти си го позволил?
	— Какво има да позволявам? Това е градът на Ахенатон.
	Стояхме, загледани в тази огромна строителна площадка, и аз казах замислено:
	— Не, това вече е градът на всички ни. Имената ни ще бъдат запомнени с него.
	Татко не отговори. Същата вечер той щеше да отплава по Нил за Тива и щеше да се върне едва когато дворецът бъде завършен. А знаеше ли някой кога щеше да стане това? След пет месеца? След година?
	Процесията ни от везири, следвани от велможи и хиляда придворни слуги, навлезе в оградения със стена град от шатри. После поехме пеша през хълмистата местност към боядисаните в ярки цветове царски павилиони. Палатките на войниците бяха разпънати в три обръча около стените и докато минавахме през портите, се запитах коя ли е на Нахтмин. Спряхме пред големия павилион, където щяха да се хранят царедворците на Амарна.
	— Е, какво мислите? — попита Нефертити накрая.
	— Съпругът ти има големи амбиции — отвърна татко и само аз знаех какво мисли в действителност. Че това е евтин, изграждан набързо град, бледа сянка на Тива.
	Двама войници разтвориха завесите на големия павилион. Току-що полирани маси бяха наредени върху застлан с килими каменен под, по стените бяха окачени тъкани гоблени, а до най-дългата маса бе застанал Ахенатон и си наливаше вино. Преливащ от самодоволство, той вдигна чашата.
	— Е, великият везир как намира новия град?
	Отговорът на татко беше безупречен отговор на везир.
	— Пътищата са много широки — каза той.
	— Три колесници могат да пътуват една до друга — похвали се фараонът и седна. — Мая казва, че ако побързаме, дворецът може да бъде построен до началото на мезори.
	Баща ми се поколеба.
	— Резултатът ще бъде лошо качество и недовършени паметници.
	— Какво от това — изсъска Ахенатон, — нали храмът и дворецът ще бъдат изградени така, че да издържат ударите на времето? Работниците могат да построят къщите си отново. Искам този град да бъде завършен, преди да умра.
	— Ти си само на деветнайсет години, царю… — изтъкна баща ми.
	Ахенатон стовари юмрук на масата.
	— И съм преследван всеки час! Наистина ли мислиш, че съм в безопасност сред войниците? Мислиш ли, че генерал Нахтмин не би опитал да настрои хората ми против мен, ако му се даде тази възможност? А и жреците на Амон — продължи той. — Колко от тях може да избягат от кариерите, за да дойдат да ме преследват в съня ми? В собствения ми павилион? По коридорите на собствения ми дворец?
	Нефертити се засмя нервно.
	— Това са глупости, Ахенатон. Ти имаш най-добрите стражи в Египет.
	— Защото са нубийци! Единствените хора, които са ми предани, са извън Египет! — Очите му мятаха мълнии и аз погледнах към татко. Той беше свалил маската на безупречен везир и разбрах какво мисли. Фараонът на Египет бе полудял. — На кого мога да вярвам? — попита Ахенатон. — На съпругата ми. На дъщеря ми. На върховния жрец на Атон и на теб. — Той се завъртя и застана с лице към баща ми. — На кого другиго?
	Баща ми го гледаше право в очите.
	— Има цяла армия хора, които чакат да ги поведеш. Те ти се доверяват, вярват в твоята воля да победиш хетите и да ги държиш надалеч. Те ще направят всичко, каквото поискаш от тях.
	— Е, аз искам от тях да построят най-големия град в Египет! Нефертити казва, че ще се връщаш в Тива. Кога?
	— Тази вечер. Докато дворецът не бъде завършен, така ще е най-разумно, царю.
	Ахенатон остави виното си.
	— Майка ми не е ли в Тива?
	Нефертити хвърли поглед на татко.
	— Ни ми харесва мисълта, че вие двамата ще сте заедно там — призна той. — В предишната столица на Египет. Сами.
	Нефертити обиколи бързо масата и отиде при него.
	— Ахенатон, така е по-добре. Нали не искаш посланиците на чуждите владетели да се срещат с нас в павилиони? Какво ще си помислят за нас? Ако дойдат в Амарна, преди да е завършена, представяш ли си какво ще разказват на царете си, когато се върнат?
	Погледът на Ахенатон се местеше ту към жена му, ту към неговия доверен везир.
	— Права си — каза той. — Нито една видна личност не бива да вижда Амарна, преди да бъде завършена. — После тъмните му очи потърсиха погледа на баща ми. — Но няма да вземеш Мутни.
	Татко се усмихна спокойно.
	— Не — отвърна той. Мутни остава тук.
	Ахенатон се боеше, че баща ми ще ме вземе в Тива като своя наследница, а после ще се провъзгласи за фараон и ще управлява заедно с Тий. „Значи съм негова заложница“ — помислих си аз, а Нефертити пламна при мисълта, че татко може да предпочете мен пред нея. Изтича покрай Ахенатон, хвана под ръка татко и рече сърдито:
	— Ела. Ще те изпратя.
	— И аз ще дойда — побърза да се присъедини съпругът й и тя го стрелна с поглед.
	Спряхме на кея. Очите ми се изпълниха със сълзи — татко можеше да отсъства с месеци. Изведнъж почувствах, че желая не по-малко от Ахенатон дворецът да бъде завършен.
	— Не бъди тъжна, котенце. — Татко ме целуна по главата. — Имаш майка си и сестра си.
	— Ще се върнеш веднага щом построят двореца, нали? — каза със стегнато гърло майка.
	Той повдигна брадичката й в дланта си и махна косата от лицето й с палец.
	— Обещавам, Заминавам заради работата. Ако не се налагаше…
	Нефертити пристъпи напред, прекъсвайки техния интимен момент.
	— Довиждане, татко.
	Той хвърли прощален поглед на майка, после се обърна към Нефертити. Прегърна я.
	— Когато се върна, времето ти вече ще наближава.
	Тя сложи ръка на корема си и гордо отвърна:
	— Наследник за египетския трон.
	Наблюдавахме отплаването на кораба и когато той се скри зад хоризонта, Ахенатон дойде и застана до мен.
	— Той е предан везир. — Прегърна ме през раменете и аз се напрегнах. — Не е ли така, Мутноджмет?
	Кимнах.
	— Надявам се да е така — каза той шепнешком. — Защото опита ли да посегне към короната, съпругата ми няма да е тази, която ще тегли последствията.

	* * *

	— Господарке! — извика Ипу. — Седни. Цялата трепериш!
	Седнах на леглото и сложих ръце под коленете си.
	— Ще ми направиш ли чай?
	Тя запали мангала. Кипна канче вода и попари листенцата, които бе приготвила в чашата. Донесе ми чая и ме подкани да й се доверя, като подхвърли тихо:
	— Изглеждаш болна.
	Поднесох чая към устните си и го изгълтах.
	— Няма нищо. — Беше само празна заплаха. Баща ми не беше предател. — Днес някой идвал ли е на гости?
	— За генерала ли питаш?
	Очите ми веднага се стрелнаха към вратата и тя понижи глас.
	— Не. Съжалявам. Може би не е успял да влезе в царския лагер при толкова много стражи наоколо.
	Отвън пред павилиона падна дълга сянка. Някой бутна портата и се появи Мерит.
	— Господарке, царицата иска да те види — каза тя. — Малката княгиня има болки в ушите, а царицата повръща. Фараонът питаше за лекар, но тя каза, че не иска друг освен теб.
	— Кажи й, че идвам — веднага отвърнах аз. Мерит излезе, а аз прерових сандъчетата си. Извадих джоджен за Меритатон, но какво да взема за Нефертити? — Не знам защо трябва да й е лошо — промърморих аз. Беше едва във втория месец. Когато беше бременна с Меритатон, започна да й се гади чак в петия месец.
	— Може би е син — рече Ипу и аз кимнах. Да, може би това беше признак, че е момче. Извадих сминдуха и напъхах изсушената билка в няколко кесийки.
	Нубийските стражи се отдръпнаха, за да ме пуснат да вляза в царския павилион. Ахенатон стоеше край леглото на Нефертити и я държеше, докато тя повръщаше в чаша. Беше странно нежна сцена: този мъж, който изпращаше хората на неизбежна смърт, без да му мигне окото, застанал приведен над съпругата си, докато тя повръща.
	— Мутни, билките! — изстена Нефертити.
	Ахенатон ме наблюдаваше, докато разопаковах семената.
	— Какво е това?
	— Сминдух, царю.
	Той щракна два пъти с пръсти, без да откъсва очи от лицето ми, и двама стражи влязоха в павилиона.
	— Опитайте ги.
	Погледнах изумено Нефертити, която каза ядосано:
	— Тя ми е сестра. Няма да ме отрови.
	— Тя ти е съперница за короната.
	— Сестра ми е и аз й вярвам! — Тонът й не допускаше възражения. — И когато свърши тук, ще отиде в шатрата на кърмачката да види Меритатон.
	Стражите се отдръпнаха и Ахенатон не каза нищо, когато кипнах вода и попарих билките да направя чай.
	— Не е нужно да ни наблюдаваш — сопна му се Нефертити.
	— Върви да намериш Мая и прегледай плановете за вилата.
	Ахенатон ми отправи поглед, пълен с дълбока ненавист, после профуча през портата на павилиона и изчезна.
	— Не трябваше да му викаш, докато съм тук — казах й аз. — Ще си помисли, че аз съм причината да му се сърдиш.
	— Ядосва ме натрапчивият му страх, че ще бъде убит. Той подозира всекиго.
	— Дори собствената ти сестра?
	Тя долови критиката в гласа ми и опита да го защити.
	— Той е фараон на Египет. Никой не е изправен пред по-големи опасности, защото никой няма по-грандиозни замисли от него.
	Повдигнах вежди.
	— Или по-скъпи.
	— Какво са разноските? Ние строим град, който ще трае вечно. Много по-дълго от теб и мен.
	— Строите град от евтини материали — отвърнах аз. — Град, който е толкова евтин, колкото бързо израства.
	— Това приказки на татко ли са? — попита тя. — Мисли, че този град е евтин?
	— Да. И какво ще стане, ако ни нападнат? Откъде ще вземем злато, за да се отбраняваме?
	Тя седна в леглото.
	— Не желая да слушам това. Аз нося бъдещето на Египет в утробата си, а ти говориш така, сякаш царството ни е осъдено на гибел! — Извиси глас: — Ти просто ревнуваш! Ревнуваш, че имам хубаво момиченце и син, който е на път, а ти си почти на шестнайсет и татко дори още не е решил за кого ще се омъжиш!
	Аз се отдръпнах, засегната.
	— Не е решил заради теб. Иска да стоя тук, да съм изцяло на твое разположение, да ти давам съвети. Ако имах съпруг, това нямаше да бъде възможно. Нали?
	Гледахме се право в очите.
	— Свободна ли съм? — попитах.
	— Да отидеш при Меритатон. После ще вечеряш с нас — отвърна тя.
	Не беше въпрос. Беше команда.

	* * *

	— Какво търсиш, господарке?
	— Наметката си. Излизам.
	— Навън почти се е мръкнало. Не можеш да излизаш по това време — извика Ипу. — Опасно е!
	— Сестра ми има много стражи. Ще взема някой от тях. — Грабнах кошницата си за събиране на билки и Ипу тръгна след мен.
	— Няма ли да е по-добре аз да те придружа?
	— Само ако ти се иска да се разходиш. — Не се обърнах да видя дали идва, но чувах стъпките й. Настигна ме при портите.
	— Не може да влизаш в мъжки лагер.
	— Аз съм сестра на първата съпруга на фараона. Мога да правя каквото си искам.
	— Господарке! — Гласът на Ипу беше отчаян. Господарке! — Протегна ръка да ме спре. — Моля те, нека аз да отида. Нека аз му предам каквото трябва.
	Във войнишкия лагер извън стената горяха огньове. Един от тях принадлежеше на генерала. Спрях и се замислих каква вест да му пратя.
	— Кажи му… — Прехапах устни и се реших. — Кажи му, че приемам.
	— Какво приемаш? — предпазливо попита тя.
	— Кажи му, че приемам и да дойде тази нощ.
	Очите на Ипу се разшириха от изумление.
	— В твоя павилион ли?
	— Да. Може да каже, че идва, за да се види с фараона.
	— Но те няма ли да разберат? — Ипу погледна крадешком към стоящ наблизо войник.
	— Може би. Но стражите на портата са негови хора, мразят Ахенатон. Ще се обърнат на другата страна. Уверявам те.

	* * *

	Онази вечер над мен навярно бдеше Амон, защото фанфарите и музиката, които неизменно придружаваха вечерите ни, продължиха милостиво кратко. Нефертити се правеше, че не ме забелязва, а останалите се смееха и си разказваха истории за Мемфис и за това какво ще представлява той, след като бъде построена Амарна. Въпреки това придружих Нефертити обратно до царския павилион и когато излязохме в мразовитата нощ, тя потръпна. Четирима от стражите се отдръпнаха настрани, а двама хванаха люлеещите се врати на павилиона, за да влезем. Заведох Нефертити до голямото й легло с ленени завеси.
	— Ела да ми разтриеш гърба — нареди тя.
	Свалих наметката си и започнах от раменете й. Те бяха напрегнати дори за бременна жена.
	— Иска ми се татко да беше тук — оплака се тя. — Той щеше да разбере колко трудно е всичко това. Строенето и планирането. Той ме разбира.
	— А аз не?
	— Ти не знаеш какво е да си царица.
	— Значи татко знае?
	— Татко ръководи това царство. Макар да не носи гегата и млатилото, на практика той е фараонът на Египет.
	— А аз съм просто прислужница на сестра си — казах аз рязко.
	Тя се напрегна.
	— Защо си толкова озлобена?
	— Защото съм на шестнайсет години и никой не си е помислил за моето бъдеще! — Спрях, за да втрия благовонно масло в гърба й. — Твоето бъдеще е изцяло планирано. Ти си царица. Един ден ще бъдеш майка на фараон. А аз каква ще бъда?
	— Сестра на първата съпруга на фараона!
	— Но кого ще обичам?
	Тя се надигна, изненадана от въпроса ми.
	— Мен.
	— А семейство?
	— Аз съм твоето семейство. — Легна отново в очакване да продължа да я разтривам. — Затопли маслото. Студено е.
	Затворих очи и сторих каквото ми бе наредено. Нямах намерение да се оплаквам, не и когато това щеше само да удължи престоя ми в царския павилион. Почаках, докато Нефертити заспа, после измих ръцете си и се измъкнах навън в студената нощ.
	В собствения ми павилион ме чакаше Ипу. Тя стана веднага, щом ме видя.
	— Сигурна ли си? — прошепна тя. — Все още ли искаш той да дойде?
	Но аз бях по-сигурна от всякога.
	— Да.
	Ипу размаха ръце от вълнение.
	— Тогава трябва да сплета косата ти, господарке.
	Настаних се на моята пухена възглавница, ала не можех да седя неподвижно. Вече бях споделила с Ипу какво бе казал генералът. Сега й признах, че и аз искам спокоен живот.
	— Живот, далеч от всякакви дворци. На място, където ще мога да се грижа за своята градина с билки и…
	Чу се скърцане на ботуши по чакъла и двете се обърнахме едновременно. Ипу пусна плитчиците ми от ръцете си.
	— Той е тук!
	Грабнах огледалото да се видя.
	— Как изглеждам?
	Ипу огледа лицето ми.
	— Като млада жена, готова за среща с любимия — отвърна тя, малко изплашена. — Ако баща ти…
	— Шшт! — прекъснах я аз. — Не сега. — Оставих огледалото. — Иди да отвориш.
	Ипу отиде до вратата и тихият глас на генерала долетя през завесите:
	— Сигурна ли си, че е изпратила да ме повикат?
	— Разбира се. Чака те вътре.
	Нахтмин влезе. После Ипу си тръгна, както й бях наредила, и аз затаих дъх. Генералът застана пред мен и се поклони.
	— Господарке.
	Изведнъж се почувствах много неспокойна.
	— Нахтмин.
	Изпратила си да ме повикат?
	— Размислих над твоето предложение.
	Той повдигна вежди.
	— И какво реши моята господарка?
	— Реших, че повече няма да бъда слугиня на Нефертити.
	Той ме погледна втренчено в светлината на огъня. Отблясъците придаваха на косата му цвят на бакър.
	— Каза ли това на баща си?
	В бузите ми нахлу топлина.
	— Още не.
	— И предполагам, че царицата ще се разгневи.
	— Да не говорим за Ахенатон — добавих аз. Вдигнах очи към лицето му, а той се усмихна и обви ръце около мен. — Ами ако ни изгонят?
	— Тогава ще се върнем в Тива. Ще продам земята, която наследих от баща си и ще си купим чифлик. Който ще си е само наш, миу-шер. И ще водим спокоен живот, далеч от двореца и всички ангажименти, свързани с него.
	— Но няма да си повече генерал — предупредих аз.
	— А ти няма да си повече сестра на първата съпруга на фараона.
	Замълчахме, стиснали ръце край огъня.
	— Не бих имала нищо против това.
	Открих, че не мога да откъсна очи от неговите и той остана до ранни зори.
	Продължихме така през целия месец фаменот и в началото на фармути; стражите извръщаха очи и се усмихваха, когато той се отправяше към моята шатра. Понякога, когато идваше, разговаряхме край мангала. Попитах го какво мислят хората му за Ахенатон.
	— Стоят тук, защото им плаща много добре — отвърна той. — Това е единственото, което ги спира да не се разбунтуват. Те искат да се бият. Но са готови да работят като строители, докато златото продължава да тече.
	— А Хоремхеб?
	Нахтмин въздъхна тежко.
	— Предполагам, че Хоремхеб е далече на север.
	— Убит?
	— Или се бие. — Прикова поглед в нашия малък огън и добави: — Така или иначе, него го няма и фараонът постигна каквото желаеше.
	Замълчах за момент.
	— А какво говорят хората за сестра ми?
	Той ме погледна косо, за да се увери дали наистина искам да чуя това.
	— Запленени са от нея, също както фараонът.
	— Защото е красива ли?
	Той ме погледна внимателно.
	— И интересна. Тя отива в работническите селища и хвърля по улиците монети. Но щеше да стори по-добре, ако им хвърляше хляб, защото е трудно да си го купиш дори за всичките пари на Египет.
	— Недостиг ли има?
	Той само ме погледна.
	— Не знаех. — В царския лагер имаше изобилие от всичко: месо, плодове, хляб, вино.
	— Докато населението на Тива се мести на север, винаги ще има недостиг. Хлебарите са малко, а дори и да бяха повече, няма къде да се подслонят.
	Пред палатката се появи сянка и Нахтмин стана. Ръката му посегна към меча.
	— Господарке? — Беше само Ипу. Тя бутна портичката, погледна Нахтмин и се изчерви, макар че той беше напълно облечен.
	— Царицата те вика, господарке. Иска си чая.
	Погледнах Нахтмин.
	— Не иска чай. Иска само да ми натрие носа, че почти са завършили двореца.
	— Тя може да ни бъде съюзница — отбеляза практично той. — Върви, ще се видим утре. — Очите ми плувнаха в сълзи и той каза мило: — Това няма да трае вечно, миу-шер. Сама спомена, че дворецът почти е завършен. След броени дни баща ти ще пристигне и ще отидем при него.

	* * *

	Срокът на Нефертити бе едва през епифи, но тя се разхождаше из лагера с такъв вид, сякаш детето щеше да се роди всеки момент. Всички трябваше да се отдръпват на три крачки от нея и работата в града спираше, когато минаваше тя, та шумът от ударите на чуковете да не смущава нероденото й дете. Тя бе убедена, че ще е княз, и Ахенатон угаждаше на всичките й капризи, поръчваше й вълна от Шумер и най-фино ленено платно от тъкачите в Тива. После тя изпита силата си, като поиска той изобщо да престане да посещава Кия в нейния павилион отвъд пътя, та тревогите й да не навредят на детето.
	— Възможно ли е това да се случи? — Ахенатон ме издебна с въпроса си при кладенеца. Въпреки че имахме слуги, които носеха вода, на мен ми харесваше миризмата на застояла влага, която излъчваше земята наоколо. Оставих ведрото и заслоних с ръка очите си.
	— Какво да се случи, царю?
	Той погледна към езерото с лотосите, което бе направено в средата на лагера.
	— Може ли тя да загуби детето, ако я разтревожа?
	— Всичко е възможно, царю, ако е много разтревожена.
	Той се поколеба.
	— Колко много?
	„Кия му липсва — помислих си. — Тя слуша поезията му и го потапя в своя спокоен свят, докато светът на Нефертити никога не спира на едно място.“
	— Предполагам, че зависи от това колко е крехка тя самата.
	И двамата погледнахме към Нефертити с нейното дребно, но силно тяло, която идваше към нас, следвана от седмина стражи. Приближи ни и Ахенатон й се усмихна, сякаш не ми бе говорил току-що за посещенията си при Кия.
	— Моя царице. — Той взе ръката й и я целуна нежно. — Имам новини.
	Очите на Нефертити светнаха, докато се опитваше да познае за какво става дума.
	— Какви новини?
	— Мая ми прати вест тази сутрин.
	Нефертити извика тихо.
	— Градът е завършен!
	— Мая се кълне, че след пет дни стените ще бъдат боядисани и ще можем да напуснем павилионите си.
	Нефертити извика от радост, но аз веднага се сетих за Нахтмин. Как щяхме да се срещаме, след като се преместим? Той ще живее с войниците си в казармите, а аз ще съм затворена в двореца на Ахенатон.
	— Да идем ли да го разгледаме? — попита нетърпеливо той. — Да покажем ли нашия дворец на хората?
	— Ще вземем с нас всички — реши Нефертити. — Всеки везир, всяка знатна жена, всяко дете в Амарна. Тя се завъртя, за да застане с лице към мен. — Има ли вест от татко?
	— Нищо — отвърнах аз.
	Нефертити присви очи.
	— Не ти ли е писал тайно?
	Погледнах я учудено.
	— Разбира се, че не е.
	— Чудесно. Защото искам да съм първата, която ще му каже, че Амарна е готова. Когато види двореца — каза тя с ликуващо изражение, — ще разбере, че Ахенатон беше прав. Той построи най-прекрасния град в Египет.
	По пладне съобщението беше направено: портите ще бъдат отворени и Амарна най-сетне ще бъде показана на всички. През лагера премина осезаемо оживление. По заповед на фараона досега вътре бяха допускани само работници и велможи. Днес дворецът щеше да бъде показан, заедно със стотиците вили, сгушени по високите хълмове зад него. Привечер дългата процесия от колесници потегли през пустинята: везири и велможи, чужденци и обикновени хора. Ипу, която пътуваше заедно с мен в моята колесница, ахна, когато портите на град Амарна се разтвориха.
	Величественият храм с неговия великолепен кей и нагъсто построени жилищни квартали беше завършен. За велможите бяха приготвени стотици бели вили, които се гушеха като бисери в гънките на баирите. Навсякъде се строеше, навсякъде имаше работници, но градът омайваше, бляскав и бял. Процесията отиде първо при храма на Атон. Под осеяния с колони двор жреци принасяха жертви на слънцето. Те се поклониха почтително на фараона и на сестра ми и раздухаха дима с ветрила, за да видим колко хубаво е направен дворът. Покрай стената бяха насадени морингови дървета и нарове, но най-красив беше шафранът с неговите жълти цветове, които грееха весело в полумрака. Светлината очевидно бе играла важна роля в архитектурния замисъл и Ахенатон обяви гордо, че лично той е наредил на Мая да вгради вътре сводовите прозорци.
	— Какви са тези сводови прозорци? — попитах тихо.
	Нефертити се усмихна лукаво.
	— Ела да видиш.
	Преминахме от двора във вътрешното светилище. Вечерната светлина струеше от тавана, изливаше се през тежки стъклени куполи. Никога не бях виждала подобно нещо.
	— Той е гений! — каза възхитено Ипу.
	Аз стиснах устни, но това не можеше да се отрече. Подобно нещо не беше правено до този момент. Везири и велможи влизаха в храма и разглеждаха гоблените и мозайките, докато останалите чакаха на двора.
	Нефертити ликуваше.
	— Как мислиш, какво ще каже татко? — попита тя.
	„Че това е най-скъпият храм, който е строен някога.“ Ала отвърнах:
	— Че е великолепен.
	Та се усмихна; казала бях каквото бе искала да чуе. Ала никога нямаше да кажа, че всичко това си е струвало златото на Амон или сигурността на Египет и васалните му държави. Ахенатон дойде и застана до нас.
	— Мая ще бъде богато възнаграден — обяви той. Обгърна с поглед своя храм, колоните с вертикални жлебове, широките стълбища, водещи към балконите с по-малки олтари, окъпани в светлина. От реката се надигаше топъл ветрец и полъхваше в двора.
	— Когато емисарите се завърнат в Асирия и в Родос, вече ще знаят какъв фараон царува сега в Египет.
	— А когато видят моста — каза Нефертити, като блъсна тежка дървена врата, — ще разберат, че всичко това е проектирано от човек с визия. — Врата се отвори и пред нас се откри мост, свързващ храма на Атон с двореца, който се извисяваше в дъга над царския път. Той беше по-висок от всеки мост, който бях виждала, по-широк и по-богато украсен. Докато вървяхме по него, имах чувството, че преминавам в бъдещето, че виждам живота на внуците си и как ще изглежда техният свят, след като аз си отида.
	За двореца не бяха пестени средства. Прозорците бяха от тавана до пода, фонтани ромоляха мелодично в огрени от слънцето кътчета. Имаше столове от абанос и слонова кост, легла, инкрустирани със скъпоценни камъни. Въведена бях в стаите, които щях да получа, и в отредените за родителите ми, където имаше плочки със синя глазура и мозайки с ловни сцени.
	— Нарекохме го Крайбрежния палат — каза Нефертити, която ме развеждаше да ми покаже всяко ъгълче и всяка ниша. — Палатът на Кия е построен на север.
	— Извън стените ли? — попитах аз уморено.
	Тя се усмихна.
	— Не, но далече.
	Разходихме се из водната градина с нейния алабастров фонтан и аз бях удивена от онова, което беше направено. Не можех да си представя как бяха построили всичко това толкова бързо и колко ли злато бе струвало. Нефертити продължаваше да върви, посочваше ми статуи, на които трябва да обърна внимание, и изрисувани в ярки цветове стени, от които ни гледаше нейният образ. Придворните ни следваха тържествено, говореха шепнешком помежду си и възклицаваха.
	— А ето тук ще бъде царското ателие — каза тя. — Тутмос ще претворява всеки аспект от живота ни в статуи.
	— И след хиляда години народът ни ще знае какво сме яли и къде сме пили — поясни Ахенатон. — Ще видят дори стаята за обличане на фараона. — Той бутна вратата на стая с разкошни червени възглавници и кутии за перуки. Вътре имаше бурканчета с въглен, медни огледала, сребърни четки и стъкленици с благовония, наредени на кедрови лавици и очакващи да бъдат използвани. — Ще им дадем възможността да надзърнат в нашия дворец и те ще имат чувството, че цял живот са познавали управниците на Египет.
	Гледах разкошната стая и се чудех дали самата аз ги познавам. Нефертити бе разорила Египет заради град в пустинята. Той беше нов и беше зашеметяващ, но в него беше вградена потта на войниците, иззидали тези стени, изрисували стенописите и вдигнали тези монументални статуи на Ахенатон и Нефертити, та хората да помнят, че те ги наблюдават винаги.
	— Когато Тутмос приключи — обеща Нефертити, — Египет ще ме познава по-добре от всяка друга царица. За народа аз ще съм жива и след петстотин години, Мутноджмет. Ще ме виждат по стените, из двореца, из всички храмове. Ще бъда безсмъртна не само в задгробния живот, но и тук, в Египет. Бих могла да построя светилище, където децата ми и техните деца да ме поменават. Но когато и те си отидат, какво тогава? Ето това ще остане за вечността! — Нефертити вдигна поглед и докосна ярко изрисуваната стена.
	Минахме през вратите на тронната зала и забелязахме, че на пода не са изобразени вързани нубийци. Вместо това имаше слънце, чиито лъчи се протягаха към Нефертити и Ахенатон и ги благославяха с целувката си. Ахенатон се изкачи на подиума и разпери ръце.
	— Когато тиванците дойдат — обяви той, — на всяко семейство ще бъде даден дом. Хората ще ни запомнят като монарсите, които са ги направили богати, и ще благословят град Амарна!

	* * *

	— Господарке, болна ли си? — Ипу изтича да вземе леген, докато аз се държах за стомаха и изпразвах съдържанието му два, после и три пъти. Изстенах, опряла буза в меката кожа на тапицирания си стол. Ипу сложи ръце на хълбоците си.
	— Какво си яла?
	— След обиколката на двореца не съм слагала нищо в уста. Козе сирене и орехи.
	Тя се намръщи и дръпна деколтето на ризата ми.
	— А гърдите ти? По-тъмни ли са? — Натисна ги с пръсти. — По-чувствителни?
	Очите ми се разшириха и в мен се надигна внезапен страх. Това бяха симптомите на Нефертити. Не беше възможно да се случва на мен. Не и след като бях помагала на толкова жени в този лагер. Ипу поклати глава и попита шепнешком:
	— Кога прокърви за последен път?
	— Не знам. Не си спомням.
	— А акацията?
	— Взимам я.
	— През цялото време ли?
	— Не знам. Струва ми се. Толкова много неща се случиха.
	Ипу изпъшка.
	— Баща ти ще побеснее.
	Устните ми затрепериха и зарових лице в дланите си. Инстинктивно усещах, че е вярно. И кървенето ми действително бе закъсняло.
	— Аз съм единствена дъщеря на майка. Тя ще бъде така разстроена, така самотна, ако… — Разплаках се. Ипу ме прегърна и започна да милва дългата ми коса.
	— Може да не е толкова страшно — опита да ме утеши тя. — Никой не знае по-добре от теб, че има начини да се отървеш от него.
	Вдигнах очи и я погледнах сърдито.
	— Не! — Сключих ръце на корема си. — Да убия детето на Нахтмин? Никога!
	— Какво ще правиш тогава? Ако родиш това дете, баща ти никога няма да ти уреди женитба!
	— И по-добре — казах ядно. — Защото единственият мъж, който би ме взел, е генералът.
	Но гласът на Ипу започваше да звучи отчаяно.
	— Ами фараонът?
	— Направила съм достатъчно за Нефертити. Сега е неин ред. Ще трябва да го убеди.
	Ипу ме гледаше скептично, сякаш не вярваше, че това е възможно.
	— Тя няма друг избор — казах аз.

	* * *

	Целия следобед крачих напред-назад из шатрата. Две жени дойдоха за акация и мед и когато им давах сместа, вътрешностите ми се обръщаха при мисълта за нехайството, което бях проявила. После се появи Мерит; царицата ме търсеше.
	— Иска да знае дали ще дойдеш за вечеря.
	— Не — казах аз, твърде болна от разкаяние, за да се изправя лице в лице със сестра си. — Иди и й кажи, че не ми е добре.
	Мерит си отиде и само след няколко минути Нефертити раздели завесите пред вратата, без да ме е предизвестила за идването си.
	— Напоследък непрекъснато ти прилошава. — Отиде до един стол, седна и се загледа в мен. Аз сортирах билките си и когато стигнах до акацията, ръцете ми затрепериха. — Особено нощем — добави подозрително тя.
	— От няколко дни не се чувствам добре. — Не беше лъжа.
	Тя ме наблюдаваше внимателно.
	— Надявам се, че не си се забъркала с онзи генерал. — Лицето ми трябва да бе пребледняло, защото сестра ми добави сърдито: — Това семейство не може да вярва на никого от войската.
	— Според теб.
	— Нали не ти е идвал на гости?
	Наведох очи.
	— Идвал е при теб? — изкрещя тя. — В лагера?
	— Какво значение има? — Треснах капака на сандъчето с билките. — Ти имаш съпруг, семейство, дете…
	— Две деца.
	— А какво имам аз?
	Тя се дръпна назад, все едно че я бях зашлевила.
	— Имаш мен!
	Посочих с очи самотния си павилион, сякаш тя бе способна да проумее.
	— И толкова?
	— Аз съм царицата на Египет. — Изправи се бързо. — А ти си сестрата на първата съпруга на фараона! Твоята съдба е да ми служиш.
	— Кой казва?
	— Такава е волята на Маат!
	— Маат ли събори храмовете на Амон?
	— Не смей да говориш така! — изсъска тя.
	— Защо? Защото се боиш, че боговете ще се разгневят ли?
	— Няма по-велик бог от Атон! И най-добре свиквай да приемаш това. След месец храмът на Атон ще бъде завършен и хората ще се кланят на него, както са се кланяли на Амон.
	— И кой ще събира парите, които поднасят като дарове?
	— Татко — отвърна тя.
	— А той на кого ще дава парите?
	Лицето на Нефертити потъмня от гняв.
	— Ние строим този град за прослава на нашето царуване. Това е наше право.
	— Но хората не желаят да се местят в Амарна. Те си имат домове в Тива.
	— Имат коптори в Тива! Тук ние ще направим това, което никой друг фараон не е правил. На всяко семейство, което се премести в Амарна, ще бъде даден дом…
	Изсмях се злобно.
	— Ти виждала ли си тези домове? — Нефертити млъкна. — Виждала ли си къщите? Отиде да разгледаш своя палат, но не си видяла, че къщите на работниците са направени от кирпич и от пясъчник. Ако стане наводнение, те ще се срутят.
	— Откъде знаеш?
	Не й отговорих. Не можех да й кажа, че съм го чула от татко, нито че и Нахтмин го е потвърдил, докато сме лежали заедно нощем.
	— Не го знаеш — каза тържествуващо тя. — Ела. Ще вечеряме.
	Команда. Не покана.
	После, преди да излезе, тя подхвърли през рамо:
	— И повече няма да говорим за генерала. Ти ще останеш неомъжена и ще ми служиш, докато татко или аз не ти изберем съпруг.
	Прехапах език, за да не й се сопна.
	— Кога за последен път посети княгинята? — попита тя.
	— Вчера.
	— Ти си нейна леля. От само себе си се разбира, че тя иска да те вижда по-често.
	„Тоест ти искаш да ме виждаш по-често.“
	Нефертити си тръгна, а аз седнах и погледнах малкия си корем.
	— О, какво ще каже баща ти, когато научи за теб, малкото ми? И как Нефертити ще убеди Ахенатон, че не си заплаха за царуването му?
	Вечерята в големия павилион нямаше край, а аз не бях в настроение да слушам Тутмос с неговите приказки за къна и прически и за старомодните бради на пратениците от Угарит Единственото, за което можех да мисля, бе, че след седем дни Нахтмин няма да може повече да ме посещава в павилиона. Ще е принуден да се промъква в двореца като крадец и дори ако намери начин да се виждаме, колко време ще мине, докато го хванат?
	Погледнах към седящата срещу мен Нефертити; нейното дете щеше да е княз. А без съгласието на татко или на фараона моето щеше да е дете без баща и ничий наследник. Копеле. Ахенатон прегърна Нефертити през раменете и в мен се надигна болезнен копнеж, когато впери поглед в кръглия й корем и нежно прошепна:
	— Малкото ми фараонче!
	Станах и помолих да бъда извинена.
	— Сега ли? — скара ми се Нефертити. — Толкова рано? Ами ако получа болки? Ами ако… — Видя изражението ми и смени тактиката. — Остани само за една игра на сенет.
	— Не.
	Сестра ми ми се примоли.
	— Дори за една игра?
	Царедворците се обърнаха да ме погледнат.
	Останах в павилиона й само за една игра, която сестра ми спечели — и не защото аз й го позволих.
	— Трябваше да се постараеш — оплака се тя. — Не е интересно непрекъснато да печелиш.
	— Опитах — честно отвърнах аз.
	Тя се засмя и стана да раздвижи гърба си.
	— Само двамата с татко сме на едно ниво. — Нефертити се премести до мангала. Светлината от огъня очертаваше сянката й върху стената на павилиона. — Той скоро пристига — каза тя весело.
	— Изпратил ти е вест? — попитах бързо.
	Нефертити долови нетърпението в гласа ми и повдигна рамене.
	— Ще е тук след пет дни. Разбира се, няма да присъства на преместването ни в двореца…
	Но аз не я слушах. След пет дни щях да имам възможност да му кажа за внучето му.

	* * *

	— Дете, котенцето ми! Наше дете! — Нахтмин бе извън себе си от радост. Грабна ме в прегръдките си и ме притисна силно до гърдите си, но не толкова силно, че да смачка бебето. — Каза ли на царицата? — попита той и когато видя, че пребледнях, се намръщи. — Но тя трябва да се радва за теб!
	— Че съм бременна по същото време, по което и тя, и трябва да дели с мен вниманието на татко? — Поклатих глава. — Не познаваш Нефертити.
	— Ала ще го приеме. Ще се оженим и ако фараонът още ми е ядосан, ще напуснем града и ще си купим чифлик по хълмовете.
	Погледнах го със съмнение.
	— Не се тревожи, миу-шер. — Той ме притисна до себе си. — Това е дете. Кой може да възразява срещу едно дете?

	* * *

	На другата сутрин отидох при Нефертити. Тя щеше да се ядоса, но ако кажех първо на татко, щеше да побеснее. Сестра ми беше в царския павилион, утринната светлина се процеждаше през стените и осветяваше хаоса около нея; слугини местеха кошници, мъже пълнеха тежки сандъци, жени щъкаха напред-назад с купища дрехи и козметика в ръцете.
	— Трябва да поговорим — казах аз.
	— Не там! — викна тя на слугиня с чаршафи в ръцете. Всички в павилиона замръзнаха по местата си. — Ето там! — посочи ядосано.
	— Къде е Ахенатон? — попитах.
	— Вече е в двореца. Местим се довечера. Трябваше вече да си готова.
	Това правеше разговора ми с нея още по-неотложен. Преместехме ли се, Нахтмин нямаше да може да идва повече в шатрата. Дворецът щеше да се охранява. Щеше да има врати и нубийци на Ахенатон, които гледат на военните като на свои съперници.
	— Нефертити.
	— Какво? — Тя не откъсваше очи от бъркотията вътре. — Какво има?
	Огледах се, за да видя кой ни слуша, но слугите вдигаха твърде много шум, за да ни чуят, така че го казах:
	— Бременна съм.
	За момент тя изобщо не реагира, дори си помислих, че не ме е чула. После заби нокти в ръката ми и ме дръпна настрани толкова силно, че ме заболя.
	— Какво? — Кобрата на короната й мяташе към мен мълнии с червените си очи. — Детето не е от генерала. — Гласът й бе заплашителен. — Кажи ми, че детето не е от генерала!
	Не казах нищо и тя ме дръпна още по-далеч, в своята стая, отделена със завеса от преддверието.
	— Татко знае ли за това? — прошепна свирепо.
	— Не. Дойдох първо при теб.
	Очите й се изпълниха със злоба.
	— Фараонът ще се вбеси.
	— Ние не сме заплаха за него. Искаме само да се оженим и да живеем заедно…
	— Легнала си с прост войник! — викна тя. — Пускаш в леглото си мъж без мое разрешение? Искаш да ме оскърбиш ли? — Пристъпи към мен заплашително. — Всичко, което вършиш, засяга това семейство, а сега дори го поставяш в опасност.
	— Но това е само дете. Мое дете.
	— Което ще се превърне в заплаха за трона. Дете от царско семейство. Син на генерал!
	Гледах я потресена.
	— Нашият дядо бе генерал и по негово време войската бе предана на фараона и готова да го защити. Само твоят съпруг е способен да прозре в това заплаха. Генералите винаги са се женили за момичета от двореца!
	— Не и в Амарна. Ахенатон никога няма да го допусне.
	— Моля те, Нефертити, трябва да го убедиш. Това дете не е заплаха…
	Тя разсече въздуха с ръка.
	— Не. Ти си допуснала да забременееш и ти ще се избавиш от бременността. Тъкмо ти знаеш много добре как да направиш това.
	Гледах я с разширени от ужас очи. Ръцете ми инстинктивно се вдигнаха към корема, сякаш за да го защитят.
	— И би ме накарала да сторя това? — попитах аз шепнешком.
	— Ти си тази, която съвсем съзнателно си създала този проблем. Трябваше да се досетя и да те държа по-близо до себе си.
	Изправих се в целия си ръст.
	— Ти имаш съпруг, дъщеря и второ дете на път и ми отказваш правото да имам едно? Едно дете?
	— Не съм ти отказвала нищо! — Беше бясна от гняв и сега шумът от движение и опаковане едва се чуваше иззад завесата. — Омъжих се за Ахенатон, за да ти дам всичко, а ти го захвърляш заради някакъв обикновен мъж. Ти си най-егоистичната сестра в Египет!
	— Защото се осмелих да обичам друг човек освен теб?
	Истината й дойде в повече. Тръгна към завесата и преди да излезе, подхвърли през рамо:
	— Ще дойдеш на банкета в двореца довечера.
	Потиснах гордостта си.
	— Ще му кажеш ли, че искаме да се оженим?
	Тя спря, принуждавайки ме да я попитам отново:
	— Ще му кажеш ли?
	— Довечера може би ще получиш отговор — каза тя. Завесата се затвори зад гърба й и аз останах сама във вътрешната стая.
	Върнах се в своя павилион и отново започна да ми се повдига, докато се чудех дали да не потърся Нахтмин на строежа и да го предупредя.
	— За какво ще го предупредиш, господарке? — попита съвсем уместно Ипу. — И как ще стигнеш до там? — Тя сложи ръка върху моята. — Почакай решението на царицата. Тя ще те потърси. Ти си нейна сестра и добре си й служила. — Ипу ми подаде дрехите за вечерното празненство. — Хайде — подкани ме тя. — После ще се погрижа нещата ти да бъдат пренесени в двореца.
	— Искам първо да видя майка — казах аз. — Искам да я доведеш тук.
	Ипу почака малко, за да се увери, че решението ми е твърдо, после кимна и тръгна.
	Облякох си дългата пола със златен колан, после сложих на шията си огърлица от мъниста и през цялото време си повтарях онова, което щях да кажа на майка, когато дойде. Единствената й дъщеря. Единственото дете, с което Таурт бе счела за нужно да я дари. Разгледах отражението си в огледалото: младо момиче с тъмна коса и големи зелени очи. Кое бе това момиче, та да се осмели да забременее от генерала? Издишах бавно въздуха, който бях задържала в дробовете си, и забелязах, че ръцете ми треперят.
	— Мутноджмет? — Майка огледа неодобрително павилиона ми. — Мутноджмет, защо не си си събрала багажа? Довечера ще се местим.
	— Ипу каза, че ще свърши това, след като излезем. — Направих й място на кожената скамейка. — Но първо искам да седнеш до мен. — Поколебах се. — Защото… защото има нещо, което искам да ти кажа веднага.
	Тя разбра какво ще е то още преди да го бях изрекла. Плъзна поглед към корема ми и вдигна ръка към устата си.
	— Ти си бременна.
	Кимнах и очите ми плувнаха в сълзи.
	— Да, мауат.
	Майка застина на мястото си, точно както Нефертити, и аз се запитах дали няма да ме удари за пръв път през живота ми.
	— Спала си с генерала — гласът й бе глух.
	— Искаме да се оженим — казах аз, но майка не ме слушаше. Погледът й бе станал далечен.
	— Всяка вечер го виждах да идва в лагера и мислех, че Ахенатон го е повикал. Трябваше да се сетя. Фараонът кога ли се е интересувал от войската? — Погледна ме изучаващо. Значи стражите са си затваряли очите заради вас?
	Бузите ми поруменяха от срам.
	— И без тях щеше да се случи. Ние се обичаме…
	— Любов? Простите хора се женят по любов. И се развеждат също толкова бързо. Ти си сестра на първата съпруга на фараона. Щяхме да те оженим за княз. Княз, Мутноджмет. Можеше да бъдеш княгиня в египетските земи.
	— Но аз не искам да бъда княгиня. — Сълзите ми бликнаха. — Това е мечтата на Нефертити. Бременна съм, мауат. Бременна съм с твоето внуче и мъжът, когото обичам, иска да ме пренесе през прага на нова къща и да се ожени за мен. — Вдигнах очи към нея. — Нищичко ли не трепва в сърцето ти?
	Тя стисна устни. После решителността я напусна и тя ме прегърна.
	— О, Мутноджмет, малката ми Мутноджмет. Майка. — Заплака тихо. — Но на какво дете?
	— На обичано.
	— Дете, което ще плаши фараона и ще вбесява сестра ти. Нефертити никога няма да го приеме.
	— Ще трябва — казах аз твърдо и се отдръпнах от нея. — Аз съм жена. Имам право да избера съпруга си. Все още живеем в Египет…
	— Но в Ахенатоновия Египет. Може би ако бяхме в Ахмим… — Майка разпери ръце. — Но това тук е градът на фараона. Той решава.
	— И Нефертити — напомних аз. — Докато татко пристигне, вилите ще са вече завършени. Нефертити може да убеди Ахенатон да ни позволи да живеем тук.
	— Тя сигурно е ядосана.
	— Тогава ще трябва да свикне да го приема.
	Майка хвана ръката ми и я стисна.
	— Баща ти ще се слиса, когато се върне. Две бременни дъщери.
	— Ще се зарадва. И двете му дъщери са плодовити.
	Усмивката на майка беше горчива.
	— Щеше повече да се радва, ако те беше омъжил за княз.

	* * *

	Онази нощ имаше празненства в цяла Амарна. Отвсякъде звучеше смях и докато помагах на майка да се качи в колесницата, си помислих: „Нефертити прави това нарочно. Каза, че ще ми отговори тази вечер, защото се надява, че няма да стигна до нея през тези тълпи.“
	Външният двор на двореца бе пълен със слуги, носещи подноси с потопени в мед орехи, едри смокини и нарове. Хиляди войници пиеха по улиците, забравили се напълно, пееха за битки, за жени и любов. Оглеждах се за Нахтмин; когато влязохме в двореца, претърсих с поглед тълпата за широките му рамене и светлите му коси.
	— Той едва ли ще е тук — каза майка. — Сигурно е с войниците си.
	Изчервих се, когато разбрах, че мислите ми са така прозрачни. Прислужник ни отведе в голямата зала, където маса след маса се пълнеха с пируващи везири и флиртуващи дъщери на заможни семейства, до една подражаващи на сестра ми с облеклото си от най-чист лен и къносаните си длани, стъпала и гърди. Но двата божествени трона на подиума бяха празни.
	— Къде е царицата? — попитах объркана.
	— По улиците, господарке! — извика минаващ слуга. — Хвърлят златни монети! — Той се ухили. — На всички!
	— Ела. — Майка ме хвана за ръката и ме поведе.
	Последвах я към почетната маса пред подиума. Там бяха Панахеси и Кия, а също скулпторът Тутмос и архитект Мая и аз се запитах кога бяха станали членове на семейството. Възрастен мъж със златни пръстени по ръцете извика майка от другия край на залата и тя тръгна към него. Един от слугите ми дръпна стол и жените от свитата на Кия ме погледнаха изпод перуките с безмълвна злоба. Когато седнах, Кия каза радостно:
	— Е, почитаема Мутноджмет, колко мило, че те виждаме. Мислех, че може да пропуснеш тържествата.
	— Че защо да ги пропускам? — попитах аз.
	— Мислехме, че ти е зле.
	Кръвта се изтегли от лицето ми и везирите започнаха да си разменят озадачени погледи.
	— О, не е нужно да скромничиш. Трябва да споделиш хубавата си новина с всички. — И Кия обяви пред цялата маса: — Почитаемата Мутноджмет е бременна от генерала!
	Имах чувството, че времето изведнъж спря. Две дузини очи се впериха в мен, художникът Тутмос ме погледна изумено.
	— Вярно ли е? — попита той.
	Аз се усмихнах и вирнах брадичка.
	— Да.
	За момент между везирите се възцари стъписано мълчание, след това всички трескаво зашушукаха. В другия край на масата Кия се усмихна самодоволно.
	— Сестри, а бременни точно по едно и също време. Чудя се — и тя се наведе напред — как ли го е приел фараонът?
	Не отговорих.
	— Искаш да кажеш, че той не знае? — ахна Кия.
	— Сигурен съм, че ще се зарадва — прекъсна я Тутмос.
	— Ще се зарадва? — извика Кия, губейки всякакво чувство за благоприличие. — Тя е спала с генерал! С генерал!
	— Струва ми се, че фараонът би се гордял с това — рече Тутмос. — Това е възможност да спечели генерала за своята кауза, защото, Озирис ми е свидетел, сърцето му не е в строителството.
	— Къде е тогава? — попита с безизразен глас Кия.
	Тутмос се замисли.
	— На север при хетите, предполагам.
	— Е, тогава сигурно ще има възможност да иде и да се присъедини към Хоремхеб.
	Жените на Кия прихнаха, а Тутмос сложи ръка върху нейната.
	— Хайде сега, никой не завижда на съдбата на Хоремхеб. — Чертите на Кия омекнаха и Тутмос се обърна към мен. — Таурт да те пази — каза той тихо. — Помогнала си на достатъчно жени в двореца, заслужаваш малко щастие и за себе си.
	Майка се върна и тромпетите затръбиха, възвестявайки пристигането на сестра ми и Ахенатон. Те прекосиха триумфално голямата зала, като пръскаха усмивки на всички страни, но когато стигна до мен, сестра ми отмести очи и не пожела да срещне погледа ми. В главата ми отекна гласът на Кия: „Сестри, а бременни точно по едно и също време.“
	През цялата нощ в голямата зала на Амарна се вихриха танцьорки, облечени в нагънати туники и мрежести рокли от ярки мъниста.
	Огнегълтачи бяха дошли да забавляват Ахенатон, но той имаше очи единствено за сестра ми. Кия трябва да бе засегната до дъното на душата си, когато видя как жените се струпаха около Нефертити, когато тя слезе от подиума, благоволявайки да поговори с една или друга от знатните матрони. Отидох при нея, когато тя разговаряше със съпругата на Мая. Извиних се и я хванах за ръката.
	— Какво правиш? — каза тя и лицето й пламна.
	— Искам да знам дали си говорила с фараона.
	Тя избухна.
	— Аз те предупредих. Казах ти да не…
	— Говори ли с него? — повиших глас аз.
	Майка гледаше към нас от масата пред подиума. Изражението на Нефертити стана сурово.
	— Да. Нахтмин беше изпратен на север да се бие с хетите заедно с Хоремхеб.
	Ако ме бе зашлевила през лицето, щях да бъда по-малко потресена. Дъхът ми секна.
	— Какво?
	Нефертити се изчерви.
	— Предупредих те, Мутноджмет. Казах ти да не го доближаваш…
	Появи се Ахенатон и тя млъкна. Той трябва да се беше досетил за какво говорим, защото се обърна към мен с най-сияйната си усмивка.
	— Мутноджмет.
	Аз казах с обвинителен тон:
	— Изпратил си генерала да се бие с хетите?
	Усмивката му помръкна.
	— Играеш ли си огъня, само ще се опариш. Сигурен съм, че баща ти ти е обяснил това, котенце. — Протегна ръка да ме помилва по бузата, но аз се дръпнах. Тогава се наведе към мен и ми пошушна: — Може би следващия път ще си намериш по-верен любовник. Твоят генерал сам пожела да замине.
	Отстъпих назад, отказвайки да повярвам.
	— Никога! — Погледът ми се премести към Нефертити. — И ти не направи нищо? — попитах. — Не направи нищо, за да попречиш на това?
	— Той поиска — измънка тя.
	— Никога не го е искал — казах ожесточено аз, намесвайки фараона в моята истина, без да ме е грижа колко опасни са думите ми. — Аз съм бременна. Бременна съм с неговото дете, а ти позволяваш да бъде изпратен на смърт!
	Разговорите в голямата зала бяха затихнали. Отворих с трясък двойните врати и избягах в нощта. Ала нямаше къде да отида. Не знаех дори къде са покоите ми в двореца. Заплаках, притиснала ръце към корема си. Какво да правя? Коленете ми се подкосиха и изведнъж се почувствах зле, неспособна да стоя на краката си.
	— Мутни! — извика майка. Двете с Ипу ме бяха последвали навън и тя се обърна към нея: — Намери лекар! Веднага!
	Чуваха се повече гласове, отколкото бях в състояние да позная, и всички нареждаха нещо. Някой каза, че съм много зле и че трябва да ме преместят в храма, където жреците ще могат да се молят за живота ми. Друг глас попита дали храмът да е на Амон или на Атон. Потънах в мрак и чух някой да говори за церителските способности на жреците. Чух името на Панахеси и резкия отговор на майка. Донесоха чаршафи и усетих тежест между краката си. Стомахът ми се сви. Имаше вода. Вода с лимон и лавандула. Някой каза, че е пристигнал татко. Нима бяха минали цели дни? Когато се будех, винаги бях в мрак и Ипу бе неотлъчно до мен. Спомням си, че когато стенех, усещах хладните ръце на майка на челото си. Питах за нея много пъти. Спомням си ясно това. Но изобщо не си спомням да съм питала за сестра си. По-късно научих, че дни наред ту съм се връщала в съзнание, ту отново съм изпадала в несвяст. Първото нещо, което помня ясно, е как се събудих и усетих миризма на лотосов цвят.
	— Мутноджмет?
	Примигнах срещу светлина и се намръщих.
	— Нахтмин?
	— Не, Мутноджмет.
	Беше баща ми. Повдигнах се на лакти и се огледах. Тръстиковите рогозки на прозорците бяха навити нагоре и пускаха вътре утринното слънце, покритият с плочи под блестеше в червено и синьо. Всичко беше голямо. Сгъваемите столове от кожа, украсените със скъпоценни камъни ковчежета за скъпоценности и кутиите за перуки, лампите от оникс с вградени в стойките тюркоази. Но аз бях объркана.
	— Къде е Нахтмин?
	Майка се колебаеше. Двамата с татко си размениха погледи и тя седна на ъгъла на леглото ми.
	— Ти беше много болна — каза накрая. — Не си ли спомняш празненството, скъпа?
	И тогава всичко изплува в съзнанието ми. Смъртната присъда на Нахтмин, егоизмът на Нефертити и как ми стана зле вън от двореца.
	Дъхът ми се учести.
	— Какво стана? Защо съм болна?
	Татко седна до мен и сложи голямата си ръка върху моята.
	Майка прошепна:
	— Мутноджмет, ти загуби детето.
	Бях твърде ужасена, за да кажа нещо. Загубила бях детето на Нахтмин. Загубила бях единственото нещо, което ме свързваше с него, частицата от него, която трябваше да пазя при себе си цял живот.
	Майка вдигна косите от челото ми.
	— Много жени губят първото си дете — заутешава ме тя. — Ти си млада. Ще имаш други. Трябва да сме благодарни, че боговете те запазиха. — Очите й плувнаха в сълзи. — Мислехме, че си си отишла. Мислехме, че си…
	Поклатих глава.
	— Не, това не е истина. — Избутах завивките. — Къде е Нефертити?
	Татко отвърна мрачно:
	— Моли се за теб.
	— В храма на Атон? — извиках аз.
	— Мутноджмет, тя е твоя сестра — каза той.
	— Тя е ревнива, егоистична царица, но не и сестра!
	Майка се сви, татко се дръпна назад.
	— Тя прогони генерала! — извиках аз.
	— Решението е било на Ахенатон.
	Нямаше да позволя на татко да я защитава. Не и този път.
	— А тя се е съгласила с него. Една дума от Нефертити и Ахенатон щеше да си затвори очите, каквото и да бяхме сторили. Дори да бяхме злословили по адрес на Атон по улиците, ако Нефертити бе пожелала, той щеше да отмине това без внимание. Тя е единственият човек, когото той слуша. Тя е единственият човек, който е в състояние да го контролира. Сестра ти лично се увери в това, ти също. Позволила е Нахтмин да бъде прогонен. Тя го е позволила! — Майка сложи ръка на рамото ми да ме успокои, но аз се отърсих от нея и попитах: — Той мъртъв ли е?
	Татко се изправи.
	— Мъртъв ли е? — попитах отново.
	— Той е силен войник, Мутноджмет. Стражите трябва да са го отвели на север до позициите на хетите и да са го оставили там. Той ще знае какво да направи.
	Затворих очи и си представих Нахтмин, хвърлен на хетите, както се хвърля месо на дивите кучета. Усетих как сълзите се затъркаляха по страните ми, топли и горчиви, и как ръката на татко обгърна успокояващо раменете ми.
	— Ти претърпя тежка загуба — каза той тихо.
	— Нахтмин няма никога да се върне. И Нефертити не направи нищо. — Мъката ме заля и стомахът ми отново се сви. — Нищо!
	Майка ме взе в прегръдките си, залюля ме и започна да ме уверява, че Нефертити не е можела да го спре.
	Но това беше лъжа.
	Татко отиде до нощната масичка и взе оттам изящно сандъче, инкрустирано с лазурит и бисери.
	— Тя идваше всеки ден. Донесе ти това за билките.
	Разгледах сандъчето. Наистина имаше вид на нещо, което тя би избрала. Претенциозно и скъпо.
	— Мисли, че ще ме купи с едно сандъче?
	Пред стаята се чуха приглушени стъпки, после слуга отвори вратата.
	— Царицата идва!
	Но аз нямаше да й простя никога.
	Тя влезе величествено в спалнята и единственото, което наби в очите ми, беше кръглият корем под роклята й. Когато видя, че съм будна, тя спря, после примигна бързо.
	— Мутни? — Изтича при мен, прегърна ме с тънките си ръце и усетих сълзите й на бузата си. Сестра ми, която не плачеше никога.
	Не помръднах и тя се дръпна назад да види лицето ми.
	Примоли се:
	— Мутни, кажи нещо!
	— Проклинам деня, в който боговете са решили да ме направят твоя сестра.
	Ръцете й затрепериха.
	— Вземи си думите назад!
	Гледах я и мълчах.
	— Вземи ги назад! — извика тя, но аз се извърнах на другата страна.
	Родителите ми се спогледаха. После татко каза тихо:
	— Върви си, Нефертити. Дай й малко време.
	Челюстта на сестра ми увисна. Тя се обърна към майка и когато не получи защита, се завъртя и си тръгна. Вдигнах очи към родителите си.
	— Искам да остана сама.
	Майка не се решаваше да излезе.
	— Но ти беше толкова болна — възрази тя.
	— Ипу е тук. Тя ще се грижи за мен. Засега искам да бъда сама.
	Двамата с татко си тръгнаха. Обърнах се към Ипу, която се въртеше около мен и не знаеше какво да прави.
	— Би ли ми донесла сандъчето с билките? — помолих я аз. — Старото. Искам си лайката.
	Тя ми го намери. Вдигнах тежкия капак и изтръпнах.
	— Ипу, някой бъркал ли е в това сандъче? — попитах бързо.
	Тя се намръщи.
	— Не, господарке.
	— Сигурна ли си? — Прерових отново пакетчетата, но акацията я нямаше. Увитите в кърпа семена от акация ги нямаше! — Ипу. — Помъчих се да стана. — Ипу, кой може да е влизал тук?
	— За какво говориш?
	— Акацията!
	Ипу погледна сандъчето, после сложи ръка на устата си. Очите й се стрелнаха към корема ми.
	Грабнах сандъчето, отворих двойните врати и се втурнах по коридора. Дългата ми коса се развяваше невчесана и разпусната зад гърба ми, ленената ми туника бе без колан.
	— Къде е Нефертити? — извиках.
	Някои от слугите се отдръпнаха, други отвърнаха шепнешком:
	— В голямата зала, господарке. Обядва с везирите.
	Стиснах по-здраво сандъчето, изпаднала в такава сляпа ярост, че когато отворих с трясък вратата на залата, стряскайки стражите, дори не виждах хората вътре. Викнах:
	— Нефертити!
	Разговорите стихнаха. Музикантите в подножието на подиума престанаха да свирят и устата на Тутмос се отвори леко. Прислужниците на Нефертити ахнаха.
	Вдигнах сандъчето, така че всеки в залата да го види.
	— Кой ми открадна акацията? — Тръгнах към подиума, без да свалям очи от сестра си. Панахеси се прокашля, а татко се изправи. — Някой ми е откраднал семената от акация и ме е отровил с тях, за да загубя детето си. Ти ли беше?
	Нефертити бе станала бяла като алабастър. Погледна към Ахенатон с разширени очи и аз насочих вниманието си към фараона. — Ти? — изкрещях. Ти ли ми причини това?
	Ахенатон се размърда притеснено.
	Баща ми ме хвана за ръката.
	— Мутноджмет.
	— Искам да знам кой ми причини това! — гласът ми отекна в залата и дори Кия и нейната свита млъкнаха.
	Щом бе могло да се случи на мен, можеше да се случи на всяка от тях. Кои бяха враговете им? Кои бяха моите?
	— Да си вървим — каза татко.
	Оставих се да бъда изведена, но на вратата на голямата зала се обърнах и се заклех:
	— Никога няма да простя това. — Нефертити разбра, че се отнася за нея. — Няма да го простя, докато времето на Амарна не свърши! — извиках.
	Сестра ми се облегна назад с такъв вид, сякаш някой й беше откраднал царството.


>	Седемнайсета глава
>	Амарна
>	Двайсет и осми пайни*1
	[*1 Вторият месец от илему, сезона на реколтата. — Б.пр.]


	— Боя се, че тя ще остане тук и ще се грижи за своята градина с билки до края на дните си. Без съпруг, без деца…
	Чувах думите на моята прислужница от градината. Преди три месеца, в деня, в който разбрах, че някой ме бе отровил, за да убие детето на Нахтмин, аз бях открила сама тази вила на златните тераси над града, току-що построена и останала празна. Никое семейство още не я бе купило от двореца, така че аз се настаних в нея и я обявих за своя. Никой нямаше да посмее да поиска да ме преместят.
	Отнело ми бе три месеца да сея и да садя, но сега вече трябваше да протягам ръка нагоре, за да стигам листата на младите смокинови дървета, топли и нежни, с вече почти узрели плодове. Гласът на прислужницата ми доближаваше до градината.
	— Тя е навън, там е почти непрекъснато — каза загрижено. — Отглежда билките си, за да може да ги продава на жените.
	Усетих присъствието й зад гърба си като опора, като каменна колона. Не ми беше нужно да чувам гласа й, за да знам кой е зад мен. Освен това долавях парфюма й с дъх на лилия и кардамон.
	— Мутноджмет?
	Обърнах се и заслоних очи. След като напуснах двореца никога не слагах перука. Косата ми растеше дълга и буйна. Ипу казваше, че на слънцето очите ми били като изумруди камъните, с които може да се среже стъкло.
	— Царице. — Направих много дълбок поклон.
	Царица Тий примигна изненадано.
	— Променила си се.
	Почаках да ми каже как съм се изменила.
	— Изглеждаш по-висока. И по-тъмна, струва ми се.
	— Да. Прекарвам повечето време на слънце — там ми е мястото.
	Оставих правата лопата и я разведох да разгледа градината.
	— Свършила си чудесна работа тук. — Тя спря да погледне финиковите палми и цъфналите глицинии.
	Усмихнах се.
	— Благодаря ти. Отне ми три месеца.
	Влязохме в откритата галерия и леля седна. Аз се бях променила, но тя си бе останала същата: дребна и проницателна, със стиснати устни и хитри сини очи. Седнах срещу нея на малка пухена възглавница. Тя бе изоставила Тива, пристигнала бе в Амарна с баща ми по негово настояване и сега двамата често замръкваха и осъмваха в Пер Меджат, където проучваха свитъци, пишеха писма, подготвяха съглашения.
	Ипу сложи пред нас топъл чай и царицата взе своята чаша между дланите си.
	— Не съм дошла да те придумвам да се върнеш — каза тя.
	— Знам. Твърде разумна си, за да го правиш. Разбираш, че съм приключила с двореца. С Нефертити и нейните статуи и безкрайните й кроежи.
	Царица Тий се усмихна тънко.
	— Винаги съм си мислила, че избрах неподходящата сестра.
	Примигнах, изненадана, че някой може да ме предпочете пред Нефертити. После решително поклатих глава.
	— Не, никога не бих пожелала да стана царица.
	— Тъкмо затова от теб щеше да излезе прекрасна царица. — Тя остави чашата си. — Но кажи, Мутноджмет, какво ще предложиш на стара жена, която има болки в ставите?
	Погледнах я въпросително.
	— Дошла си заради билките ми?
	— Както каза, не съм дошла да те уговарям да се върнеш. Твърде разумна съм. Освен това защо да напускаш тази вила? — Тя погледна пълзящите лози и високите изрисувани колони около себе си. — Това е тихо убежище, далеч от града и от глупавата политика на моя син. — Наклони глава и тежките огърлици от злато и лазурит на врата й звъннаха мелодично. После се наведе свойски към мен. — Е, кажи, Мутноджмет, какво да вземам?
	— Но твоите придворни лекари…
	— Те не познават така добре билките както ти.
	Тя гледаше през отворените врати към моята добре подредена градина, ред след ред сена и хризантеми с блестящи на слънцето жълти и оранжеви листа. Имаше хвойна за главоболие, пелин за кашлица. Все още отглеждах акация за жените, които имаха нужда от нея. Макар да знаех, че моите билки бяха убили собственото ми дете, не можех да се отрека от тях.
	— Жените говорят, че си станала истинска лечителка. Наричат те секем-миу, могъщата котка — каза тя, а аз веднага си спомних за Нахтмин и очите ми се насълзиха. Леля ме погледна критично, после протегна ръка и ме потупа по рамото. — Хайде, покажи ми билките.
	Отвън топлото слънце бе пръснало светли петна между сенките в градината. Росата по растенията скоро щеше да изсъхне и аз поех с пълни гърди силната миризма на току-що прекопана пръст. Наведох се и откъснах зелено плодче от хвойната.
	— Хвойната ще ти подейства добре. — Подадох й го. — Мога да ти направя чай, но ще трябва да го пиеш по два пъти на ден.
	Тя смачка плодчето между палеца и показалеца си, поднесе пръстите към носа си и рече:
	— Мирише на писмо от Митани.
	Погледнах я в светлината на слънцето, беше четирийсетгодишна, а все още поддържаше отношения с чужди държави, съзаклятничеше с баща ми как най-добре да ръководят държавата.
	— Защо продължаваш да го правиш?
	Тя веднага разбра какво имам предвид.
	— Защото става дума за Египет — Слънцето блестеше в светлите й очи и в златото по китките й. — Някога бях духовният и физически глава на тази страна. И какво се е променило? Да, имам глупав син, който седи на трона. Но все още ми остават моите богове и моят народ. Разбира се, ако фараон бе Тутмос…
	— Какъв беше той? — тихо попитах аз.
	Леля наведе поглед към пръстените си.
	— Умен. Търпелив. Страстен ловец. — Поклати глава в израз на съжаление за нещо, известно само на нея. — Тутмос беше войник и жрец на Амон.
	— Двете неща, които Ахенатон не понася.
	— Когато сестра ти се омъжи за него, се питах дали не е твърде крехка. — Леля се изсмя рязко. — Кой да знае, че Нефертити, малката Нефертити, ще излезе толкова… — Не успя да намери подходящата дума и погледът й се спря на града под нас, бяла перла сред пясъка.
	— Необуздана — подсказах й аз.
	Леля кимна печално.
	— Плановете ми не бяха такива.
	— Нито пък моите.
	Устните ми затрепериха и когато видя, че плача, леля хвана ръката ми.
	— Ипу мисли, че си самотна.
	— Имам моите билки. И майка идва сутрин, носи ми хляб. Сусамови хлебчета и хубава шира от двореца.
	Леля кимна бавно.
	— А баща ти?
	— Той също идва и си говорим за новините.
	Тя изви вежди.
	— И какво ти разказва в последно време?
	— Че Катна праща молби да им помогнем да се защитят от хетите.
	Лицето на Тий придоби сурово изражение.
	— Катна е наш васал от сто години. Изгубим ли я сега, за хетското царство това ще е знак, че не желаем да се сражаваме. Това е втората ни васална държава, която моли за помощ. Аз пиша писма, за да ги успокоявам, а моят син зад гърба ми праща поръчки за още цветно стъкло. Те искат войници — повиши глас леля, — а той иска стъкло! Когато съюзниците ни паднат и между нас и хетите не останат буферни държави, тогава какво?
	— Тогава те ще нахлуят в Египет.
	Тий затвори очи.
	— Остава ни поне войската в Кадеш.
	Бях ужасена.
	— От сто човека!
	— Да, но хетите не знаят това. Аз не бих подценила силата на Хоремхеб или на Нахтмин.

	* * *

	Не желаех да допускам в главата си мисълта, че Нахтмин може да се върне. Седях в градината под сенника и размишлявах. За да се върне, трябваше да победят в Кадеш, а това нямаше да се случи никога. Пуснах листенце от лайка в утринния си чай. Дори след толкова месеци не можех да спя добре и когато мислех за Нахтмин, ръцете ми започваха да треперят.
	Ипу се появи на терасата.
	— Господарке, от двореца пристигна подарък!
	— Тогава го изпрати обратно, както останалите — казах аз. Не желаех да бъда подкупвана. Вече не бяхме малки момиченца, тя не можеше да счупи любимата ми играчка и после да ми даде някоя от своите. Продължаваше да мисли, че не се е случило нищо особено, че Нахтмин е просто един от многото и след него ще има други. Ала аз не бях като нея. Не бях способна един ден да се целувам с Ранофер, а на следващия да го зарежа.
	Но Ипу продължаваше да ме гледа.
	— Този път може би е нещо, което ще пожелаеш да задържиш.
	Намръщих се, но оставих чая си и влязох в къщата. На масата имаше кошница.
	— Велики Озирис! Какво има вътре? — извиках аз. — Мърда!
	Ипу се ухили.
	— Погледни.
	Подканяна от Ипу, вдигнах капака. Вътре се беше сгушило съвсем мъничко и изплашено петнисто коте, от порода, която само най-богатите велможи на Египет можеха да си позволят.
	— Коте?
	Малкото същество вдигна очи към мен, замяука за майка си и аз го извадих от кошницата, макар да знаех, че не бива. Беше толкова дребно, че се побираше в дланта на ръката ми, и когато го сложих до гърдите си, започна да мърка.
	— Видя ли? — каза Ипу, доволна от себе си.
	Оставих котето.
	— Няма да я задържим.
	— Момче е. И защо не?
	— Защото е подарък от сестра ми и тя си мисли, че едно коте може да замени дете.
	Ипу вдигна длани.
	— Но ти си самотна.
	— Не съм самотна. Всеки ден идват клиенти. И родителите ми. — Върнах котето в кошницата и внимателно сложих капака отгоре. Тънкото му гласче се чуваше през плетената ракита и Ипу ми хвърли хладен поглед.
	— Не ме гледай така. Не го убивам, само го връщам обратно.
	Тя не каза нищо. Единственият звук бе жалното мяукане на котето.
	Завъртях очи.
	— Добре. Но ти ще се грижиш за него.
	Пристигна татко, следван от майка; прислужницата им носеше кошница, пълна с луксозни неща от двореца, които не ми бяха нужни. Той се намръщи, когато видя Ипу, клекнала до дивана, да люлее въженце и тихо да вика нещо, скрито отдолу.
	— Какво прави тя?
	Прислужницата остави кошницата на масата и трите се обърнахме да погледнем. Мярна се сива лапа и после, когато канапът изчезна, се чу тревожно скимтене.
	— Непослушното животинче не иска да излезе! — извиках.
	— Какво е? — Майка отиде да погледне отблизо.
	— Нефертити ми е изпратила коте — казах безизразно аз. Татко веднага вдигна очи да разчете изражението ми. — Взех го само защото Ипу го искаше.
	Котето побягна по коридора.
	— Сложи ли й име? — попита с усмивка майка.
	— Мъжко е. Името му е Бастет.
	— Покровителката на котките — одобри тя.
	Татко ме погледна изненадано.
	— Идеята беше на Ипу.
	Майка започна да вади разни дрехи от кошницата, а ние с него излязохме в градината.
	— Чух, че сестра ми вчера е идвала да те посети.
	— Тя смята, че в Кадеш имаме шансове за успех — подхвърлих аз и зачаках да видя какво ще каже.
	Той сложи ръка на рамото ми.
	— Възможно е, Мутноджмет. Но аз не бих се надявал на това. Него вече го няма. Всички сме изпратили при Озирис любими хора.
	— Но не по този начин! — отвърнах аз, като се борех със сълзите.
	— Нефертити не е знаела — увери ме татко. — Тя е извън себе си. Детето трябва да се роди в края на тот, а лекарите казват, че ако не се успокои и не започне да се храни, ще го загуби.
	„Чудесно. Да го загуби — помислих си аз. — Нека разбере какво е да се събудиш ограбена от всичко, което си обичала.“ Ала веднага се почувствах виновна.
	— Надявам се да намери покой. — Наведох глава. — Но дори да не е знаела за билките, тя е позволила Нахтмин да бъде отведен.
	Известно време татко запази мълчание. После каза:
	— Тя ще иска да присъстваш на раждането.
	Прехапах език. Той много добре виждаше иронията в онова, което искаше от мен.
	— Когато му дойде времето — прошепнах.

	* * *

	Царица Тий ме посети за втори път. Тръгна нагоре по стълбището на вилата, следвана от седем жени, всяка с голяма ракитова кошница в ръце.
	— Ипу, намери Бастет! — викнах аз. — Не можем да го оставим да тича наоколо и да напада глезените на царицата.
	Това беше неговата нова игра. Избираше си някоя от мебелите, скриваше се под нея, а после изскачаше и хапеше краката на всеки, който минеше оттам.
	— Бастет! — развика се Ипу — Ела тук, Бастет!
	Чувах, че свитата на царицата приближава.
	— Бастет! — викнах строго. Малкото кожено кълбо изскочи от скривалището си и дойде при мен, сякаш за да попита какво смятам да правя с него. — Ипу, занеси го в задната стая — посочих аз.
	То се вторачи в Ипу и измяука жално.
	— Защо когато ти го повикаш, идва, а на мен не ми обръща внимание?
	Погледнах надолу към гордото дребосъче. Макар Ипу да бе тази, която го хранеше, то седеше под моя стол и се сгушваше в моя скут пред мангала. „Безочливо коте“ — помислих си.
	Почукването отекна из цялата къща и Ипу се втурна да отвори. Отвън двама слуги държаха сенник от паунови пера над главата на леля ми, за да я пазят от слънцето.
	— Царице Тий. — Поклоних се. — За мен е удоволствие да те видя.
	Леля ми подаде ръка, за да я въведа в къщата. Пръстените на ръцете й бяха зашеметяващи, големи късове лазурит, обковани в злато. Тя седна на пухена възглавница в откритата галерия и се загледа в разкъсания гоблен на стената. Опипа висящите конци.
	— Котето от Нефертити? — Усмихна се на моята изненада.
	— Носеха се приказки из двореца, когато не го върна.
	Изведнъж се ядосах.
	— Приказки ли?
	— Някой подхвърли, че може би вече всичко е простено. — Наблюдаваше внимателно как страните ми поруменяваха от нахлулата кръв.
	— А някой не подхвърли ли, че с един подарък не може да се заплати за дете? Не може да се върне човешки живот.
	— Кой би казал подобно нещо на сестра ти? Никой не дръзва да предизвиква Нефертити. Нито аз, нито дори баща ти.
	— Тогава значи тя върши каквото си иска?
	— Както са правили всички царици. Само че с по-голямо пристрастие към строителството.
	— Не е възможно да строят още?
	— Разбира се, че е възможно. Ще строят, докато войската не си намери водач, който да оглави бунта.
	— Но кой може да е достатъчно силен, за да се разбунтува срещу фараона?
	Ипу сервира чай с мента. Леля поднесе чашата към устните си.
	— Хоремхеб — отвърна тя честно.
	— Което е и причината Хоремхеб да бъде изпратен в Кадеш.
	Леля кимна.
	— Той беше твърде популярен. Като Нахтмин. Синът ми съзря опасност там, където би трябвало да види изгода. Много е глупав, за да схване, че Нахтмин няма да се разбунтува, докато е в твоето легло.
	— Нахтмин никога не би застанал начело на бунт — побързах да кажа аз. — Със или без мен.
	Тий повдигна вежди.
	— Той искаше спокоен живот.
	— Значи не ти е казал, че когато Ахенатон се готвеше да отнеме короната на брат си, войниците в Тива отидоха при него и го помолиха да ги поведе на бунт? И че той се съгласи?
	Оставих чашата.
	— Нахтмин?
	— Няколко везири и войници го убедиха, че бунтът е единственият начин да се постигне справедливост, след като княз Тутмос беше убит.
	Приковах поглед в леля, опитвайки се да разбера дали наистина казва онова, което си мислех. Че Тутмос е умрял не защото е паднал от колесницата, а от ръката на брат си. Тя видя неизказания въпрос в очите ми и настръхна.
	— И аз, както всички останали, чувам какво си говорят слугите.
	— Но неговата колесница се е обърнала…
	— Може да е загинал поради собственото си невнимание. Или пък е имало шанс да се възстанови. Единствено живият ми син и Озирис знаят истината.
	Потръпнах при мисълта за това.
	— Само че не е имало никакъв бунт.
	— Нефертити пристигна и в двореца решиха, че тя ще спаси Египет от моя син.
	Аз се облегнах назад.
	— Защо ми казваш всичко това?
	Леля остави чая си.
	— Защото един ден ще се върнеш в двореца и тогава или очите ти ще бъдат широко отворени, или ще те погребат със затворени очи.

	* * *

	След още двайсет дни Тий седеше на стол от слонова кост между редовете в градината ми и ме разпитваше за растенията. Интересуваше се за какво друго служат корените на женското биле освен за подслаждане на чая. Казах й, че когато се използват вместо мед, те предпазват зъбите от разваляне и че същият резултат се постига и когато ядеш лук вместо чесън. Между разлистените млади растения се зададе татко; дори не бях чула кога Ипу го бе посрещнала на вратата.
	Той погледна първо леля, после мен.
	— Какво правите?
	— Моята племенница ме запознава с магията на билките. Дъщеря ти е много умно момиче. — Леля засенчи лицето си с ръка и стана, а аз не бях сигурна дали онова, което се мярна в очите на татко, беше гордост или неодобрение. — Какво те води насам? — попита го тя.
	— Дойдох да те търся. — Гласът на баща ми бе мрачен, но леля бе имала много трудни моменти в живота си и не се трогна.
	— Значи в двореца има неприятности — рече тя.
	— Ахенатон е намислил да си строи гробница на изток.
	Тий му отправи остър поглед.
	— Нито един фараон не е погребван на изток.
	— Той иска да бъде погребан оттатък хълмовете — там, откъдето изгрява слънцето — и настоява всички придворни в Амарна да изоставят гробниците, които вече са изсекли в скалите на запад.
	Гласът на леля захриптя от гняв.
	— Да изоставим гробниците, които вече сме построили в Тива? Да преместим мъртвите от местата, където винаги са лежали — в нозете на залязващото слънце, — за да бъдат погребани на изток? — Никога не я бях виждала толкова ядосана. — Няма да успее да го направи!
	Татко разпери ръце.
	— Не можем да го спрем. Но можем да построим втора гробница и да запазим онези, които сме построили в Долината…
	— Разбира се, че ще ги запазим. Никога няма да ме погребат в град Амарна — закле се тя.
	— Нито пък мен — каза баща ми. И неговият глас бе станал дрезгав.
	И двамата се обърнаха към мен.
	— Ти трябва да изпълниш това — каза Тий. — Ако умрем, трябва да се погрижиш да бъдем погребани в Тива.
	Но как? Как да погазя волята на Ахенатон?
	— Ще използваш хитростта си — бързо отвърна татко.
	Видях, че говори сериозно, и ме обзе страх.
	— Но аз не съм хитра. — Разтревожих се. — Хитра е Нефертити. Тя може да го направи.
	— Обаче няма да го направи. Сестра ти си строи гробница заедно с Ахенатон. Изоставили са предците ни, за да рискуват погребение на изток. — Погледът на татко бе съвсем сериозен. — Ти си тази, която трябва да се погрижи за нас.
	— Но как? — извиках с писклив от уплахата глас.
	— С подкупи — отвърна леля. — Хората, които работят като балсаматори, се подкупват също толкова лесно, както всички останали. — Когато видя, че не схващам, тя ме погледна в лицето, сякаш не вярваше, че може да съществува толкова невежо момиче. — Никога ли не си чувала за жени, които дават децата си на безплодни съпруги от знатни семейства? Казват на мъжете си, че детето им е умряло, а балсаматорите взимат маймуна и я увиват като детска мумия. — Аз отскочих от ужас и Тий повдигна рамене, сякаш това бе известно на всички. — О, да, онези в Града на мъртвите са способни да правят чудеса. Срещу известно заплащане.
	— Ако се стигне някога до това — каза татко, — ще трябва да подкупиш балсаматорите, за да сложат друго тяло в град Амарна.
	Ръцете ми започнаха да треперят.
	— И да ви закарам в Тива? — Това ми се струваше съвсем нереално. Струваше ми се невъзможно. Баща ми и царицата нямаше никога да умрат. Но татко ме потупа по рамото, като че бях дете.
	— Когато му дойде времето…
	— Ако дойде — натъртих аз.
	— Ако дойде. — Той се усмихна нежно. — Тогава ще знаеш какво да правиш. — После се обърна към Тий. — Да се срещнем ли тук и утре?
	— В моята градина?
	— Амарна се е превърнала в дворец, гъмжащ от шпиони, Мутноджмет. Ако искаме да говорим, ще трябва да е тук. Ахенатон не вярва на никого, а доносничките на Панахеси са навсякъде, обикалят из двореца и му докладват. Между тях са дори някои от прислужничките на Нефертити.
	Представих си Нефертити сама в двореца, заобиколена от мними приятели и шпиони. Но не желаех да й съчувствам. Каквото си бе надробила, това да си сърба.

	* * *

	В края на епифи ми бе наредено да отида в двореца. Пристигна пратеник с писмо, което носеше тежкия печат на баща ми, и настоятелно го пъхна в ръцете ми.
	— Царицата започва да ражда, господарке.
	Отворих писмото и видях, че е вярно. Нефертити щеше да роди всеки момент. Стиснах устни и сгънах писмото, неспособна да понеса мисълта за това събитие. Пратеникът продължаваше да ме гледа.
	— Е, какво искаш? — сопнах му се аз.
	Момчето не помръдна.
	— Искам да знам дали ще дойдеш, господарке. Царицата е питала за теб.
	Питала е за мен. Питала е за мен, макар да знае, че докато тя ражда второ, моето първо дете беше убито! Смачках сгънатия папирус в ръката си, а пратеникът ме гледаше с разширени очи.
	— Отвън те чака колесница — гласът на момчето стана умолителен.
	Погледнах го по-внимателно. Беше дванайсет-тринайсетгодишно. Ако не успееше да ме заведе, това можеше да провали бъдещето му. То продължаваше да ме гледа с широко отворени и пълни с надежда очи.
	— Почакай да си взема нещата — казах му аз.
	Ипу се въртеше из кухнята.
	— Тя си има лекари. Не си длъжна да ходиш.
	— Разбира се, че съм длъжна.
	— Но защо?
	Бастет изви коприненото си гръбче и го отърка в прасеца ми, сякаш за да ме утеши.
	— Защото става дума за Нефертити и ако тя умре, никога няма да си го простя.
	Ипу влезе с мен в спалнята ми, следвана от Бастет.
	— Искаш ли да дойда и аз? — предложи тя.
	— Не. До довечера ще се върна. — Взех сандъчето с билките и когато понечих да тръгна, Ипу стисна ръката ми.
	— Запомни, отиваш там заради детето.
	Преглътнах горчиво.
	— Което трябваше да е моето.
	— Тя каза, че няма нищо общо — напомни ми Ипу.
	— Възможно е — отвърнах аз. — А може да е седяла и да е гледала, без да изрече и дума, докато това се е вършило.
	Пратеникът ме отведе до своята колесница. Изплющя с камшика и светлокафявите коне препуснаха в галоп по Царския път към двореца. На всяка колона, край всяко кръстовище имаше статуи на сестра ми. Изобразена беше и на рисунки, в изумителното облекло на Изида, простряла ръце над пустинния град, построен от нея и от съпруга й. От вратите на храмовете, където трябваше да се виждат образите на боговете, отново гледаха тя и Ахенатон.
	— Дано Амон прости тяхната дързост — прошепнах.

	* * *

	И тук, както в Мемфис, бе построен родилен павилион. В оформлението му се усещаше ръката на Нефертити: прозорци от тавана до пода, тапицирани столове, преливащи от вазите цветя, предимно любимите й лилии. Имаше десетки подредени в кръг столове за жените от двореца, почти всичките заети.
	— Благородната Мутноджмет! — извести слугинята на входа. Брътвежите и смехът, които изпълваха павилиона, утихнаха.
	— Мутни! — Нефертити разгони придворните и дъщерите на везирите, които се бяха скупчили около нея, се отдръпнаха с разширени от любопитство и изпълнени със завист очи.
	Спрях пред леглото й. Тя бе здрава и красива, подпряна на куп възглавници, без каквито и да било признаци за родилни болки.
	Кръвта се качи в главата ми.
	— Мислех, че раждаш.
	— Лекарите казват, че ще е днес или утре.
	Лицето ми се сгърчи от гняв.
	— Твоят пратеник каза, че е спешно.
	Тя се обърна към придворните си, които разглеждаха косата ми, ноктите ми, лицето ми, и нареди:
	— Оставете ни!
	Наблюдавах ги, докато се изнизваха навън като облак нощни пеперуди — момичета, които дори не познавах.
	— Спешно е. Имам нужда от теб.
	— Разполагаш с десетки жени, които да ти правят компания. Защо съм ти аз?
	— Защото си моя сестра — отвърна тя рязко. — Би трябвало да сме заедно. Да се грижим една за друга.
	Изсмях се горчиво.
	— Не съм ти отнела детето! — извика тя.
	— Но знаеш кой го е сторил.
	Не каза нищо.
	— Знаеш кой ме е отровил. Знаеш кой се е боял твърде много, че ще родя син, дете на генерал…
	Тя скри очите си.
	— Не искам да слушам повече!
	Стоях безмълвно и я наблюдавах.
	— Мутни — каза тя умолително. Вдигна към мен тъжните си очи, тъмни и бездънни като езера. Навярно си мислеше, че с чара си ще спечели всичко, каквото желае. — Бъди с мен, докато раждам това дете.
	— Защо? Виждаш ми се достатъчно щастлива.
	— Нужно ли е страхът от смъртта да бъде изписан на лицето ми, за да изплаша Ахенатон и той да не иска да ми дари други деца? И жените от двореца да изтичат при Панахеси и да му кажат, че царицата на Египет е загубила силата си? Най-удобният момент Кия да се издигне е тъкмо когато съм слаба. Мога ли да си позволя да изглеждам иначе освен щастлива?
	Удивена бях, че е в състояние да мисли за тези неща дори когато се готви да ражда.
	— Остани при мен, Мутни. Ти си единствената, на която вярвам. Ти ще знаеш какво ми дават акушерките.
	Бях смаяна.
	— Нали не мислиш, че биха те отровили?
	Тя ме погледна с досада.
	— Лекарите ще познаят, ако бъдеш отровена.
	— Да, след като умра! Каква полза тогава?
	— Панахеси рискува собствения си живот, ако направи подобно нещо.
	— А ще има ли кой да докаже? На кого, мислиш, ще повярва Ахенатон? На дрънканиците на някаква акушерка или на върховния жрец на Атон? Освен това — каза със страх тя. — Не ива да забравяме жреците на Амон, които биха дали живота си, за да направят така, че Ахенатон да не остави наследник.
	Представих си как някой отравя сестра ми, както бях отровена аз, как тя се гърчи от болка и вика, докато Анубис се прокрадва все по-близо до нея — и то по моя вина, понеже съм отказала да остана, докато роди.
	— Ще остана. Но само за раждането.
	Тя се усмихна, а аз седнах неохотно.
	— Е, как ще го наречеш?
	— Сменхар.
	— А ако е момиче?
	Нефертити ме изгледа сърдито изпод дългите си ресници.
	— Няма да е момиче.
	— Но ако е?
	— Тогава Мекетатон — отвърна тя, повдигайки рамене.

	* * *

	Макар че Нефертити бе болезнено слаба, Нехбет*1 трябва да бе благословила утробата й, защото всичките й деца като че ли се раждаха лесно. Акушерката хвана в ръцете си малкото изцапано с кръв и ревящо създание и останалите акушерки се заблъскаха да видят пола му. Нефертити се надигна.
	[*1 Богиня, покровителка на египетските царе. — Б.пр.]
	— Какво е? — попита задъхано.
	Жената наведе очи, майка плесна с ръце от радост, но докато прислужниците помагаха на Нефертити да се върне в леглото, видях, че лицето й бе пребледняло. Очите й потърсиха моите от другия край на стаята. Още една княгиня. Изпуснах въздуха от гърдите си и отмъстително си помислих: „Радвам се, че не е син.“ Взех кошницата си и тръгнах към вратата. Майка ме хвана за ръката.
	— Трябва да останеш за помазването!
	Стаята започваше да се пълни. Глашатай извести за идването на Тутмос, докато слугините се трупаха около Нефертити да измият тялото и наместят короната й. Майка ме хвана за лакътя и ме заведе до прозореца. Камбанен звън известяваше, че царицата е родила. Три удара за княгинята на Египет, колкото и за княз.
	— Почакай поне, докато й бъде дадено име — примоли ми се тя.
	Нефертити вдигна поглед и ни видя заедно.
	— Собствената ми сестра няма ли да дойде да ми пожелае дълъг живот и добро здраве?
	Всички присъстващи в стаята се обърнаха. Усетих под кръста си ръката на майка, която ме побутваше. Ако на татко бе позволено да влезе в родилната стая, той щеше строго да стисне челюсти, за да осъди моето неуважение. Поколебах се, после пристъпих напред.
	— Нека Атон се усмихва над теб.
	Всички се отдръпнаха настрани, когато Нефертити разтвори ръце да ме прегърне. Кърмачката седеше в един ъгъл на светлия и весел павилион и вече даваше на малката княгиня да суче.
	— Хайде, радвай се за мен, Мутни.
	Всички се усмихваха, всички бяха развълнувани. Не беше момче, но се беше родило здраво дете и всичко бе минало благополучно. Подадох й кошницата си и казах:
	— За теб.
	Тя надникна нетърпеливо вътре и очите й светнаха. Погледна от кошницата към мен и после обратно към кошницата.
	— Мандрагора?
	— Само няколко корена се развиха добре този сезон. Следващия би трябвало да тръгнат по-добре.
	Нефертити вдигна очи.
	— Следващия сезон ли? Какво искаш да кажеш? Нали се връщаш?
	Не й отговорих.
	— Трябва да се върнеш в двореца. Тук е семейството ти!
	— Не, Нефертити. Моето семейство беше убито. Единият му член в утробата ми, другият — в Кадеш. — Обърнах се и си тръгнах, преди да ме бе смъмрила.
	— Но ще дойдеш за помазването — викна тя. Не беше въпрос.
	— Ако желанието ти е такова — отвърнах аз и излязох от стаята, като оставих вратите да се блъснат след мен.

	* * *

	Вън от двореца жителите на цяла Амарна празнуваха. Раждането на царско дете означаваше почивен ден дори за строителите на гробниците високо над долината. Излязох във външния двор, където царските кочияши стояха и чакаха да откарат или докарат в града някоя знатна особа.
	— Закарай ме в храма на Хатхор — казах аз и преди кочияшът да ми бе отговорил, че не знае за такъв забранен храм, сложих в дланта му седем медни монети. Той кимна бързо и щом стигнахме там, и двамата приковахме очи в оградения от колони двор, изсечен в склона на хълма.
	— Сигурна ли си, че искаш да те оставя тук, господарке? Храмът е изоставен.
	— Няколко жени все още се грижат за светилището на Хатхор. Нищо лошо няма да ми се случи — отвърнах аз.
	Но царският кочияш беше млад и внимателен.
	— Мога да почакам — предложи той.
	— Не. — Взех кошницата си и слязох. — Няма смисъл. Ако трябва, мога да се прибера и пеша.
	— Но ти си сестрата на първата съпруга на царя!
	— И както много други хора имам два крака.
	Той се засмя и си тръгна.
	Сред голите скали и дяланите камъни на хълма цареше тишина. Няколкото жени, които поддържаха скритото светилище на Хатхор, навярно пируваха долу в селата и правеха възлияния на новия египетски бог в знак на благодарност за раждането на княгинята.
	— Не всички сме те забравили. — Коленичих пред малката статуя на Хатхор на хълма и сложих в краката й дар от тамян. Въпреки че в Амарна светилищата бяха забранени, жените бяха поръчали тайно построяването на малки храмове като този в покрайнините. И също като мен често криеха в домовете си статуи на богинята; имаха си тайни ниши, където можеха да оставят хляб и благовонни масла, та тя да помни предците и неродените им деца.
	Поклоних й се почтително.
	— Благодаря ти за благополучното раждане на Нефертити. Макар тя да не ти поднася вино или благовония, аз го правя от нейно име. Пази я винаги от ръцете на смъртта. Тя ти е благодарна за новия живот, с който си я дарила, и за бързото възстановяване след раждането. — Наредих билките до съда с благовония, който друга жена беше донесла, и чух зад гърба си хрущене на чакъл. Някой се обади:
	— Никога ли не се молиш за себе си?
	Не се обърнах.
	— Не. Богинята знае какво желая.
	— Не можеш да правиш това до безкрайност — каза леля. Горещ вятър подхвана краищата на полата и ги напъха между краката ми. — Все някога ще трябва да оставиш душата на детето си да почива в мир. То няма да се върне.
	— Както Нахтмин.
	Очите на леля бяха сериозни. Тя взе ръката ми в своята и двете застанахме на най-горната тераса на храма. Пред нас се откриваше гледка към пустинята чак то тръстиките на река Нил. Селяни с бели туники вършееха на полето и волове теглеха след тях тежки каруци със зърно. Над главите ни закръжи ястреб, превъплъщение на душата, и вдовстващата царица въздъхна:
	— Нека и двамата почиват в мир.


>	Осемнайсета глава
>	1348 година преди Христа
>	Шему, сезонът на реколтата

	Ден след ден пращаха селянки за моите билки, а понякога и лично им помагах да раждат. Обикалях по тесните улички на града, разпрострял се под белите колони на двореца, и често се озовавах в къщите на родилки, загубили всяка надежда да оцелеят. Навеждах се над леглата да прегледам утробите им и им правех чай с копривено масло. А те търкаха своите забранени амулети и шепнеха молитви към Хатхор, богинята на майчинството. Когато за пръв път видях тези забранени амулети, се изненадах и една от слугините в къщата побърза да ми обясни:
	— Тя пази Египет от хиляди години.
	— А Атон? — попитах любопитно.
	Слугинята настръхна.
	— Атон е слънцето. Не можеш да докоснеш слънцето. Но Хатхор може да бъде държана в ръце и да бъде почитана.
	Така на седемнайсетгодишна възраст вече бях известна на всички като секем-миу и бях опознала селяните в Амарна по-добре от самия фараон.
	— Днес накъде, господарке?
	Беше кочияшът от двореца. Той не беше на работа, а аз бях стигнала до края на дългия път от моята вила. Момчето ми се усмихна и без да искам, си спомних за Нахтмин.
	— Отивам да купя семена — отвърнах аз и ускорих крачка, без да обръщам внимание на разтуптяното си сърце.
	— Кошницата ти изглежда тежка. Не предпочиташ ли да те закарам? Той задържа конете, а аз се замислих. Нямах охрана. Настояла бях на това, когато напуснах Нефертити и двореца. Но така бях останала и без кочияш, а пътят до кея бе дълъг. Момчето видя, че се колебая.
	— Хайде. — Подаде ми ръка, аз я хванах и се качих в колесницата му — Казвам се Джедефхор — представи се той и се поклони.
	Джедефхор започна да се появява всяка сутрин.
	— Всяка сутрин ли ме причакваш? — попитах го аз.
	Той се ухили.
	— Не, не всяка сутрин.
	— Не бива — казах строго.
	— Защо не? — той ми подаде сгънатата си в лакътя ръка и поехме към кея, където на всеки няколко дни обикалях чуждите търговци и попълвах запасите си от билки.
	— Защото аз съм сестрата на първата съпруга на царя. За теб е опасно да те виждат с мен. Аз не съм от любимките на фараона.
	— Обаче си любимка на царицата.
	„Когато иска нещо“ — помислих си аз и стиснах устни.
	— Ако държиш на мястото си в дома на фараона — казах строго, — по-добре да не те виждат с мен. Аз не мога да ти бъда полезна с нищо.
	— И по-добре, защото не очаквам от теб облаги. Искам само да те придружавам до пазарите и да те връщам обратно.
	Изчервих се.
	— Трябва да знаеш, че мъжът, когото обичам, е в Кадеш.
	За пръв път говорех за Нахтмин с човек извън семейството.
	Джедефхор наведе глава.
	— Както казах, не искам нищо от теб. Само удоволствието да те придружавам, когато излизаш от къщи.
	Когато Ипу ме видя за пръв път с Джедефхор, очите й се разшириха. Вървеше подире ми из цялата къща, досущ като Бастет, и се мъчеше да изкопчи нещо от мен.
	— Къде се запозна с него? Всеки ден ли те вози? Женен ли е?
	— Ипу, той не е Нахтмин.
	Усмивката на Ипу се стопи.
	— Обаче е хубав.
	— Да. Той е хубав и мил войник. Това е всичко.
	Ипу оклюма.
	— Твърде млада си, за да си стара мома — прошепна тя.
	— Но такава е волята на сестра ми — отвърнах.

	* * *

	— На север хетите стават все по-силни. Тази сутрин пристигна молба за помощ и от кмета на Лакиса. — Татко извади от пояса си свитък и Тий протегна ръка да го вземе и прочете.
	Моята къща се беше превърнала в място за срещи. Разрешено ми беше да слушам, докато те двамата обсъждаха държавните дела. Хетският цар Супилулиумас помиташе Палестина и приближаваше все повече до Египет, а Ахенатон и Нефертити поръчваха статуи, препускаха по улиците на своите колесници, облечени като богове, и хвърляха сред тълпите монети.
	Леля остави свитъка в скута си.
	— Още една от египетските територии е в опасност. — Знаех, че си мисли за стария фараон, който би предпочел да даде душата си на демоните, отколкото да види хети в египетските земи. — Точно както в Катна — продължи тя. — Ала не можем да пратим помощ.
	— Да. — Баща ми си прибра свитъка. — Ахенатон все някога ще открие, че от съкровищницата е вземано злато, за да се защити Кадеш, и…
	— От съкровищницата е вземано злато, за да се защити Кадеш? — прекъснах го аз.
	— Ще е опасно да вземаме още за защитата на Лакиса — съгласи се Тий, без да обръща внимание на емоционалния ми изблик.
	Татко кимна и аз се запитах докъде ли може да стигне Ахенатон, ако се разбере, че първият везир източва злато, за да защити основната ни крепост срещу хетите. Баща ми поемаше риск, като управляваше Египет така, както считаше, че старият фараон би искал да бъде управлявано най-могъщото царство в света, но короната носеше Ахенатон, а не той, и дори не Нефертити. Когато старият фараон изградил своята армия, Египет се разпрострял от Ефрат до Судан. Сега нашественици отхапваха все по-големи късове от земите ни, а Ахенатон позволяваше това. Сестра ми го позволяваше. И ако не беше тя, а Кия или някоя друга жена от харема, Тий и Ай щяха да я премахнат — с нож, отрова или чрез злополука. Но Нефертити бе дъщеря на Ай, племенница на Тий, моя единствена сестра и се предполагаше, че трябва да й прощаваме всичко.
	Тий оправи дрехата си.
	— Е, какво ще правим с Кадеш? — попита тя.
	— Ще се надяваме боговете да са с Хоремхеб и той да постигне победа — отвърна баща ми. — Ако Кадеш падне, всички други градове ще го последват и няма да остане нищо, което да пречи на хетите да продължат настъплението на юг.

	* * *

	Когато на другата сутрин отидох на пазара, Джедефхор настоя да ме придружи, докато обикалях отрупаните с хора сергии по кея.
	— За сестрата на първата съпруга на царя не е безопасно да се разхожда сама — каза той.
	— Така ли? — усмихнах се аз закачливо. — И все пак го правя всеки втори ден от мезори*1 насам.
	[*1 Четвъртият месец от Шему, сезона на реколтата. — Б.пр.]
	Мислех, че ме ласкае, но той пристъпи към мен и каза съвсем сериозно:
	— Не. Точно сега не е съвсем безопасно да излизаш сама.
	Огледах се наоколо из шумния пазар с напечени от силното слънце чуждестранни стоки. Всичко си беше както обикновено. Само децата ми обръщаха внимание, зяпаха сандалите и златните гривни по ръцете ми. Прихнах, но смехът ми секна, когато видях изражението му. Той ме хвана за ръката, поведе ме през множеството и каза:
	— Днес фараонът направи голяма глупост.
	Погледнах го подозрително.
	— Семейството ми в опасност ли е?
	Той ме дръпна под навес, където бяха подредили стоката си двама търговци на глинени съдове.
	— Отговорил е на молбата на кмета на Лакиса да изпрати войска, като му е пратил маймуни във войнишки дрехи.
	Погледнах го, за да се уверя, че не се шегува.
	— Не говориш сериозно.
	— Говоря много сериозно, господарке.
	Аз поклатих глава.
	— Не! Баща ми никога не би го допуснал.
	— Баща ти може и да не го знае още. Ала ще го научи, когато разгневените лакисийци тръгнат срещу двореца.
	Огледах се отново и този път забелязах, че никой от тъмнокожите лакисийци не беше на сергията си. Жегата изведнъж стана нетърпима.
	— Господарке! — Джедефхор протегна ръка да ме подкрепи, после бързо я дръпна назад.
	— Заведи ме във вилата — казах аз и докато минавахме през Амарна, забелязах колко много строителни работници имаше по улиците около недостроените храмове на Ахенатон. И всичките бяха войници. Мъже, които по времето на стария фараон бяха отбранявали васалните ни държави, държали бяха хетите далеч от Катна, Лакиса и Кадеш. Веднага щом стигнахме до портите на моята вила, Ипу дотича и сърцето ми се качи в гърлото.
	— Везир Ай току-що беше тук! — извика тя.
	Скочих от колесницата.
	— И какво каза?
	— Че днес ще има неприятности. Изпрати войници да те търсят на пазара.
	Погледнах Джедефхор с нарастващ страх.
	— Ще ги намеря — обеща той. После се обърна и добави: — Не се тревожи, господарке. Няма да направят нищо на сестра ти. Войниците ще ги спрат на портите!

	* * *

	Не бях стъпвала в двореца от раждането на княгиня Мекетатон преди единайсет месеца. Сега шляпането на сандалите ми по каменния под караше слугите да се обръщат и да ме зяпат. Тази вечер из кухните щеше да има приказки. Дори децата надничаха към мен иззад колоните. Майка хвана ръката ми още по-здраво, сякаш се боеше да не се обърна и да избягам.
	— Сестра ти е взела много глупаво решение. Но ние сме свързани с Нефертити. В живота и след смъртта нейните решения ще говорят за всички ни.
	Двама нубийски стражи отвориха вратите към татковите покои и видях, че Нефертити вече бе там и крачеше напред-назад по каменните плочи, стиснала в ръка царския скиптър. Стражите побързаха да затворят след нас, а тя отправи обвиняващ поглед към татко.
	— Попитай Мутноджмет какво мислят хората — нареди той.
	Нефертити ме погледна свирепо и аз се учудих колко я бе променило раждането на Мекетатон. Острите й черти се бяха загладили, но в очите й още се четеше непримирима решителност.
	— Е, кажи на всички ни какво мислят хората.
	Вече не се плашех от нейното неодобрение.
	— Мислят, че Атон е нещо твърде далечно, за да се прекланят пред него. Искат богове, които могат да виждат, да докосват и усещат.
	— Не усещат ли слънцето?
	— Не могат да го докоснат.
	— Нито един бог не бива да бъде докосван — отвърна язвително тя.
	Баща ми побърза да се намеси:
	— Хората не мислят само това.
	— Те се боят от хетите — продължих аз, заставяйки се да не мисля за Нахтмин. — Търговците носят новини, разказват, че хетите нахлуват на север, вземат в робство жените и съсичат мъжете, и хората се питат колко време още ще мине, докато това се случи и тук.
	— В Египет? — извика тя и се обърна да види дали татко е на нейна страна. — Хората в Амарна мислят, че хетите ще нахлуят тук? — Срещна суровия му поглед и отново се обърна към мен. — Ние няма защо да се боим от хетите — каза самодоволно тя. — Ахенатон сключи договор с тях. — Татко изпусна свитъците, които държеше, а Нефертити запристъпя от крак на крак, готова да се защити. — Мисля, че това е мъдро решение.
	— Договор с хетите? — изрева татко.
	— Защо не? Какво ни интересуват Лакиса и Кадеш? Защо трябва да харчим пари, за да ги отбраняваме, когато можем да дадем тези средства…
	— Защото тези територии са спечелени с кръвта на египтяни! — Баща ми се тресеше от гняв. — Това е най-глупавото нещо, което си вършила някога! От всичките лоши решения, които допусна да вземе съпругът ти, това…
	— Бе решение и на двама ни. — Тя се изпъна, тъмните й очи гледаха гордо и предизвикателно. — Направихме онова, което счетохме, че е правилно за Египет. — Протегна ръка към него. — Мислех, че ти ще го разбереш най-добре от всички.
	Татко ме погледна да види реакцията ми.
	— Не поглеждай към Мутноджмет! — изкрещя Нефертити.
	Татко поклати глава.
	— Сестра ти никога не би направила тази глупост да преговаря с хетите. Да натика Кадеш в ръцете им! — Очите на татко горяха. — Какво следва, след като завземат Кадеш? Угарит, Газру и царство Митани?
	Сестра ми загуби част от своята самоувереност.
	— Няма да посмеят.
	— След като Кадеш падне, защо не? Какво ще им попречи да завземат царство Митани? А после, след като нахлуят в земите на Митани, след като изнасилят жените и превърнат мъжете в роби, какво ще им попречи да продължат на юг към Египет? Кадеш е последната крепост, която отбранява Митани. Когато падне Митани — татко извиси глас и аз се запитах колко ли слуги го чуват през вратата, — пада и Египет!
	Нефертити отиде до прозореца и погледна надолу към Амарна, града на слънцето и светлината. Колко ли дълго щеше да оцелее? Колко време оставаше, докато хетите стигнат до границите на Египет и решат да нападнат най-могъщото царство в света?
	— Подготви войската — предупреди я татко.
	— Не мога. Да сторя това би означавало да прекратя строителството в Амарна. Зад тези стени ние ще постигнем безсмъртие.
	— Зад тези стени ще бъдем погребани, ако не спрем хетите.
	Нефертити отвори стъклената врата и излезе на балкона. Горещият вятър залепи меката тъкан на дрехата към тялото й.
	— Подписали сме договор — каза тя с непоклатима решителност.

	* * *

	На другата сутрин пазарите бяха спокойни, но докато обикалях сергиите, почувствах тревога, сякаш зорки крокодилски очи ме дебнеха изпод самата повърхност на спокойни води.
	— Всички говорят само за този договор с хетите — каза Ипу.
	„И за корема на Нефертити“ — помислих горчиво. Изминали бяха едва единайсет месеца от раждането на Мекетатон, а тя вече бе бременна с трето дете.
	Ипу спря, огледа пазара и отбеляза:
	— Джедефхор не е тук.
	Аз също се огледах. Обикновено Джедефхор патрулираше на кея, но днес всичките войници ми бяха непознати. Месарят в другия край на площада позна Ипу и се провикна:
	— Добро утро, господарке! Сестрата на първата съпруга на царя да купи газела ли е дошла?
	Отидохме на отрупаната му с хора сергия, където чирачета размахваха палмови листа, за да гонят мухите.
	— Днес няма да купуваме газела. — Ипу се усмихна и се надвеси доверително над тезгяха. — Пазарът днес нещо е тих?
	Месарят повдигна дебелите си вежди и кимна, докато бършеше ножа.
	— Носят се разни слухове — каза той. — Слухове за…
	Прекъснаха го крясъци на деца. Гласовете им изпълваха улиците. Жените зарязаха сергията и хукнаха, викайки мъжете си, а месарят изпусна ножа си от вълнение.
	— Какво става? — възкликнах аз.
	Но той бе започнал да спуска завесите и да затваря. Потърси с очи чирака си и щом го видя, му викна възбудено:
	— Погрижи се за всичко тук. Аз отивам да видя.
	— Какво да видиш? — извика Ипу, но месарят изчезна.
	Около нас прииждаха стотици хора. Тя пусна кошницата, за да сграбчи ръката ми, и в този момент бяхме понесени от тълпата. Никога не бях виждала нещо така стихийно и неуправляемо. Продавачи зарязваха сергиите си, оставяйки дъщерите си да се грижат за тях. Жени късаха клонки от ниските палми и тичаха по улиците, крещейки хвалебствия, сякаш самите богове бяха слезли в Амарна.
	— Какво става? — опитах се да надвикам врявата.
	Жената до мен вдигна ръка и започна да сочи екзалтирано:
	— Хоремхеб и войниците му идват! Победили са хетите в Кадеш!
	Ипу ме погледна и почувствах как очите ми се разширяват. Тя ме поведе към челото на тълпата. Както бе казала жената, по улицата препускаха в колесници от злато Хоремхеб и хората му, все още облечени в бойните си доспехи.
	— Той тук ли е? — извиках аз.
	Ипу разблъска хората и се промъкнахме още по-напред толкова близо, че можехме да протегнем ръце и да докоснем конете. А после и двете го видяхме.
	— Тук е, господарке! Той е тук! — изкрещя тя.
	Процесията мина покрай нас и аз извиках името му, но приветствията на хората бяха твърде гръмки. Синовете им се връщаха вкъщи, египетските войници бяха победили. Те бяха герои. И тогава си спомних за Ахенатон.
	— Ипу! Трябва да вървим. Трябва да стигнем до двореца! — Но тълпата се движеше. Набъбваше и набъбваше. Деца припкаха след конете, жени хвърляха цветя в краката на Хоремхеб и тичаха подир войниците по Царския път.
	— Трябва да вървим! Ахенатон ще ги убие!
	Пробихме си път настрани и когато се измъкнахме от блъсканицата, се натъкнахме на Джедефхор, който стоеше отстрани и трескаво търсеше с очи някого.
	— Господарке! — извика той.
	— Джедефхор! — Едва не заплаках от облекчение. — Как са успели? Как са ги победили?
	— Генерал Нахтмин е голям тактик. Благодарение на това и на богатия опит на Хоремхеб хетите са били сразени! Хоремхеб е донесъл със себе си главата на хетския генерал.
	Аз отстъпих назад, ужасена.
	— Главата?
	Джедефхор кимна.
	— За да я сложи в краката на фараона.
	Представих си как Хоремхеб влиза триумфално с колесницата си в двореца, после нахлува в тронната зала, следван от своите воини, и хвърля главата на генерала в сандалите на Ахенатон. Представих си ужасеното изражение на фараона и тъмния поглед на Нефертити, който нямаше нито да трепне, нито да се отмести. А след това си представих как Ахенатон излива гнева си, как заповядва всеки войник, който се връща от фронта в Кадеш, да бъде убит. От страх повиших глас.
	— Джедефхор, можеш ли да ме заведеш в двореца?
	Той ме хвана под ръка и ме преведе през множеството. После събрах полите си и тримата побягнахме като крадци по задните улички на Амарна, докато не стигнахме до портите на двореца, охранявани от две дузини нубийци, доверените стражи на фараона. Процесията беше само на няколко пресечки след нас и шумът вече се чуваше дори в двора, където растяха в идеално подредени редици дърветата на Ахенатон.
	— Отворете портите! — извиках аз и тикнах пръстена с емблемата на Нефертити под носовете на стражите.
	Те размениха погледи, най-високият изръмжа утвърдително и ми отвориха неохотно.
	— Идвайте! — извиках аз на Джедефхор и Ипу, но висок нубиец застана пред мен.
	— Те остават навън.
	Погледнах Джедефхор, а той кимна към Ипу и каза:
	— Добре е тя да се прибере във вилата, а аз ще чакам тук, в двора.
	— Ще се върна — обещах аз. Ала не знаех с какви новини.

	* * *

	Чух гласа на татко в тронната зала още преди стражите да отворят тежките врати. Нефертити бе вътре с княгините Меритатон и Мекетатон. Ахенатон стоеше изправен пред троновете. Облечен беше в златни доспехи и носеше копие. Той отвори вратите към балкона и отдолу отекнаха овациите на множеството.
	— ХО-РЕМ-ХЕБ! ХО-РЕМ-ХЕБ!
	Вятърът довя възгласите в тронната зала и вените по врата на Ахенатон се издуха.
	— Арестувайте ги! — изкомандва той. Бялата наметка се усука около глезените му. — Арестувайте ги и се погрижете никой от тези мъже повече да не види дневната светлина! — Върна се в залата и очите му горяха като въглени. Не мисля, че ме видя, когато мина край мен. Не мисля, че изобщо виждаше някого. — Народът иска герои? Ай! — кресна той. — Донеси сандък със злато от съкровищницата.
	— Но, царю…
	— Веднага!
	Татко се поклони и тръгна да изпълни нареждането на фараона.
	Ахенатон се обърна към сестра ми. Очите му блестяха, студени като на пепелянка, и сграбчи Нефертити толкова силно за раменете, че аз изохках.
	— Когато баща ти се върне, ще се покажем на прозореца. Тогава хората ще си спомнят кой ги обича. Ще си спомнят кой издигна град от пясъците за славата на Атон.
	Тълпата отвън се раздвижи, видях, че Хоремхеб се беше качил на гранитен блок под балкона. Нубийските стражи го бяха наобиколили и чакаха да видят какво ще направи. Хо-рата започнаха да викат възторжено и той вдигна главата на хетския генерал, когото беше убил. Нефертити приближи да погледне.
	— Донесъл е тук главата — прошепна тя ужасено. — Донесъл е тук главата на генерала!
	Ахенатон се втурна на балкона. Долу, на двора, Хоремхеб бе вдигнал отсечената глава пред ликуващото множество. После се обърна и позна Ахенатон. Хвърли окървавения трофей на балкона и той се търкулна към белите сандали на фараона. Ахенатон, за когото това бе най-близкото съприкосновение с бойното поле, което бе имал някога, залитна назад. Аз също не бях имала толкова близко съприкосновение с подобна ужасна смърт и когато кръвта опръска крака на царя, закрих уста. Панахеси се втурна да го дръпне вътре и в този момент вратата на тронната зала се отвори. Баща ми се връщаше със седем мъже, шестима от които носеха сандък, пълен със злато.
	Ахенатон сграбчи ръката на Нефертити и викна:
	— Към парадния прозорец!
	После закрачи наперено през двореца, следван по петите от всички царедворци. Татко погледна кръвта по краката му и ми каза:
	— Стой до мен и не казвай нищо.
	Понесохме се по коридорите към моста между двореца и храма на Атон. Прозорецът там също гледаше към двора, в който се намираха Хоремхеб и хората му. Но за разлика от балкона в тронната зала, той имаше официално предназначение. Когато се отваряше парадният прозорец, цял Египет застиваше, за да чуе какво ще се каже. Влязохме в помещението и Панахеси се втурна да го отвори. Изведнъж скандирането долу замлъкна. Ахенатон почака Нефертити да му покаже какво да прави, а тя пристъпи напред и вдигна ръце.
	Хиляди египтяни паднаха на колене.
	— Народе на Египет — извика тя. — Днес е ден за празнуване. Защото днес Атон даде на могъщия фараон победа над хетите!
	Тълпата нададе радостни викове.
	Нефертити продължи:
	— Атон гледа фараона с гордост и ни обсипва със своите благословии!
	Ахенатон зарови ръце дълбоко в дървения сандък и започна да хвърля пълни шепи монети на хората. Жените пищяха, децата се прехласваха от смях, мъжете скачаха да ловят жълтиците и никой не забелязваше как стражите заобикалят войниците и ги подкарват към тъмниците на Амарна.
	Понечих да се хвърля напред, но татко ме държеше здраво.
	— Нищо не можеш да направиш за Нахтмин — прошепна ми той.
	Измъкнах със сила ръката си, ала до мен внезапно изникна Тий и ми каза тихо, но строго:
	— Не ставай глупава. Сега не е моментът.
	— Какво ще стане с тях?
	— Или народът ще се вдигне на бунт, или всеки един от тези войници ще бъде екзекутиран — предрече тя с жестока откровеност.
	Стояхме настрана и гледахме как Ахенатон хвърля шепи пари от балкона. В блъсканицата за лъскавите монети войниците бяха забравени. Стражите им наредиха да хвърлят оръжието, да излязат от множеството и да ги последват вътре в двореца. Всички се подчиниха.
	Дори Хоремхеб. Дори Нахтмин.
	— Защо не се съпротивляват? — извиках аз и пристъпих по-близо до прозореца.
	— Те са сто души, а нубийците са петстотин — каза Тий.
	Татко се обърна към мен.
	— Сега върви — каза той бързо. — Върви в покоите на Нефертити и я чакай там.

	* * *

	Две дузини светилници осветяваха рисунките по стените. Някакъв художник бе изобразил Нефертити и Ахенатон, протегнали ръце нагоре да прегърнат Атон; лъчите на слънцето завършваха с малки ръце, чиито пръсти милваха лицето на сестра ми. Двамата заедно приличаха на богове, докато Атон беше непознаваем, недосегаем, огнен диск, който изчезва всяка вечер и се появява отново в зори. Огледах се из стаята, но тук не присъстваше никой от боговете, направили Египет велик. Дори Сехмет*1, която беше донесла победата на Египет в Кадеш.
	[*1 „Могъщата“, богиня на битките. Според представите на древните египтяни нейният гняв носел епидемии и смърт. — Б.пр.]
	Взех в ръката си една от статуетките на Нефертити и някой шумно пое дъх зад гърба ми. Предупреждаващият ми поглед бе накарал стражите да замлъкнат, но те недоумяваха какво правя в жилището на фараона и продължаваха да ме наблюдават. Взрях се в миниатюрната фигурка на дланта си и я вдигнах към лампите. Ахнах, когато на светлината различих котешката глава. В тези стаи не бе отредено място на никакви други богове освен на Атон, но ето че богинята котка, господарката на небето, спътницата на Амон, великата майка Мут все пак бе допусната. Стиснах устни. Бях се отнесла жестоко към Нефертити. Обвинила я бях, без да знам със сигурност дали е знаела за намеренията на Ахенатон.
	Вратата се отвори и в светлината откъм коридора се открои висок силует. Ахенатон? Сърцето ми подскочи, а стражите протегнаха ръце в израз на почит.
	— Царице.
	Веднага въздъхнах облекчено. Короната я бе направила по-висока във вечерния здрач.
	— Мутноджмет? — Тя ме видя и приближи колебливо.
	Оставих фигурката на някаква ракла.
	— Какво става с Нахтмин?
	Погледът й падна на абаносовата статуетка и тя я посочи.
	— Моята заместница.
	— В какво? — Не ми харесваше, че сменя темата.
	— В твоите чувства. — Нефертити се обърна към стражите и кресна: — Вървете си! — Те излязоха и когато вратата се затвори, отново застана с лице към мен. — Бременна съм за трети път, а никое от децата ми не познава своята леля и се питам дали това ще се случи някога.
	Очите ми плувнаха в сълзи. Сестра ми отново бе бременна, но нямаше да й позволя да ме въвлича в тези спорове.
	— Нефертити, къде е Нахтмин?
	Тя взе статуетката на Мут и я върна обратно на масата. После каза:
	— Помниш ли как, когато бяхме малки, се смеехме, че един ден ще отглеждаме децата си заедно и ти ще бъдеш строгият родител, а аз ще им позволявам всичко. — Погледът й се плъзна из стаята, задържа се върху картините и стенописите. — Липсват ми онези дни.
	Повторих:
	— Къде е Нахтмин, Нефертити?
	Сестра ми извърна очи.
	— В затвора.
	Хванах ръцете й. Те бяха студени.
	— Трябва да го измъкнеш оттам. Трябва.
	Тя ме погледна тъжно.
	— Вече съм уредила да бъде освободен. Останалите ще бъдат екзекутирани; ще бъде пощаден само той.
	Примигнах от изненада.
	— Как?
	— Как ли? Казах на Ахенатон да го пусне. Той нищо не ми отказва, Мутноджмет. Разбира се, после избяга в покоите на Кия. Но какво от това? Аз съм тази, която е бременна от него. Аз съм царицата на Египет, не тя. — Приличаше на малко момиче, което пее високо в тъмното, за да си докаже, че не се страхува. Прегърнах я силно и двете останахме да стоим в светлината на лампите, опрени една на друга.
	— Ще ми липсваш — прошепна тя. — Исках да съм единствената, която има значение за теб. — Отстъпи назад да ме погледне и прошепна: — Но никога не бих отровила детето ти. Аз никога…
	Стиснах ръката й, приковала поглед в малката богиня котка.
	— Знам. — Отново склоних глава на рамото й и я притиснах до себе си.
	Тя кимна.
	— Върви. Върви тази нощ.

	* * *

	— Джедефхор, няма ли друг път?
	— Това е единственият път нагоре, господарке.
	Улиците гъмжаха от хора. Колесници си деляха пътя с блъскащи се каруци, а между тях сновяха десетки войници.
	— Какво правят хората? — попитах го аз.
	— Говорят — отвърна той. — Чули са, че генерал Нахтмин е избягал.
	— Избягал? Но той не е избягал. Сестра ми…
	Джедефхор вдигна облечената си в ръкавица ръка и понижи глас.
	— Хората искат да е било бягство. И няма да мине много време, докато войниците отидат при него и го помолят да поведе войската срещу фараона и сам да се възкачи на царския трон.
	— Той никога не би сторил това — казах аз твърдо. Джедефхор не отговори нищо, а колесницата пое нагоре към хълмовете и моята вила.
	— Той никога не би сторил това — повторих аз.
	— Може би. Но фараонът ще изпрати тази нощ хора. Убийци! Значи затова Нефертити каза, че децата й никога няма да опознаят леля си. Затова ме избута от стаята и ми каза да бързам.
	— Наистина ли мислиш, че ще дойдат тази нощ? — Наклоних се към него, за да ме чуе през шума на вятъра.
	Той кимна.
	— Знам, че ще дойдат, господарке.
	Затаих дъх, докато колесницата наближаваше вилата, която бях превърнала в свой дом. Спряхме на двора; толкова пъти го бях виждала на слънчева светлина, но в падащия здрач той ми се стори мрачен и застрашителен. Джедефхор ме хвана за ръката и влязохме заедно във вътрешния двор. Но когато отвори вратата на вилата, отстъпих назад. В откритата ми галерия се трупаха десетки войници. И Нахтмин беше там. Той се обърна и всички притихнаха.
	— Мутноджмет!
	Очите ми плувнаха в сълзи и той ме взе в обятията си. Вкопчихме се един в друг пред погледите на толкова непознати. Миришеше на пот, мръсотия и бойно поле. Отдръпнах се да разгледам лицето му. Беше почернял от слънцето и през бузата му минаваше белег, който не бе успял да зарасне. Представих си меча, който го бе ранил, и сълзите ми отново бликнаха.
	— Детето го няма — изхлипах.
	Нахтмин изтри сълзите ми.
	— Знам.
	Ахенатон ни беше отнел детето, а него бе хвърлил в затвора. Двамата с Джедефхор размениха погледи, в очите му се четеше заплаха.
	— Какво? — сепнах се аз. — Какво ще правиш?
	— Нищо.
	— Сестра ми е царица. Нали няма да въставаш срещу нея?
	— Разбира се, че няма. Нито аз, нито пък някой друг — закле ми се той високо и войниците се размърдаха нервно. — Боговете са счели за редно да сложат Ахенатон на престола и той ще остане там.
	— Докога? — извика един от войниците. — Докато хетите превземат Египет ли?
	— Докато фараонът не осъзнае своята грешка. — Баща ми се появи от дъното на преддверието в бяла наметка, която се влачеше по пода. — Дъще — каза той и хвана ръката ми.
	Едва сега забелязах, че мъжете бяха облечени в бойни доспехи.
	— Какво правят тук всички тези мъже? В моята къща?
	— Дошли са да убеждават Нахтмин да се възкачи на царския трон — каза баща ми. — Аз наредих да го докарат тук, за да е в безопасност, а тези мъже са дошли да го търсят. Щом като те знаят къде е, и фараонът ще знае. — Татко се изправи пред мен. — Дойде време да вземеш решение, Мутноджмет!
	Майка също се появи, застана до него и гърлото ми внезапно се стегна. Виждах Ипу на прага на кухнята и Бастет как наблюдава всичко от колоната, на която се беше покатерил. Обърнах се към Нахтмин.
	— Аз ще трябва да напусна Амарна — предупреди той. — И няма да се върна никога тук, освен ако сигурността ми не бъде гарантирана от фараона.
	— Но Нефертити те освободи. Тя може да ти я гарантира.
	Татко поклати глава.
	— Тази вечер сестра ти направи каквото можеше. Ако предпочетеш този живот, ако предпочетеш да се омъжиш за Нахтмин, трябва да напуснеш Амарна.
	Погледнах първо към Ипу, после към Бастет, после към моята добре поддържана градина.
	— Тий ще се грижи за нея, докато се върнеш — обеща татко.
	В гърдите ми се надигна страх, когато си представих живота без родителите ми.
	— Но кога ще бъде това?
	Очите на татко засияха като излъскан яркосин лазурит при мисълта, че някой ден дъщеря му ще стане фараон на Египет във всичко, освен по име. А може би дори и по име. Че в крайна сметка семейството ни ще бъде на върха.
	— Когато Нефертити стане достатъчно силна, за да се разпореди за това, със или без съгласието на съпруга си.
	— Но това може да не се случи никога — предупреди Нахтмин.
	Гледах ту родителите си, ту него. Накрая пъхнах ръка в неговата. Почувствах как раменете му се отпуснаха и се обърнах към майка.
	— Ще ни идваш на гости, нали? — прошепнах.
	Майка кимна бързо, но сълзите й продължаваха да се ронят.
	— Разбира се.
	— И Нахтмин ще е в безопасност?
	— Ахенатон ще забрави за него — предрече татко. — Няма да рискува да си навлече гнева на Нефертити, като почне да го преследва от град на град. Нефертити е тази, след която върви народът — каза той. — Няма да поеме риска тя да му се разсърди.

	* * *

	Ипу започна да тъпче дрехи и чаршафи в кошници, слугите също се размърдаха. Войниците си бяха отишли, а майка и татко бяха дръпнали Нахтмин настрана и си шушукаха с него за Тива. Стомахът ми се свиваше от страх и вълнение. Тий наблюдаваше от градината, докато товареха вещите ми на магарета. После дойде и ми подаде лотосов цвят.
	— Сестрата, която трябваше да стане царица — каза тя.
	— Не, аз не съм способна на онова, което стори Нефертити.
	— Да сключиш договор с хетите, да родиш две момичета едно след друго и да вдигнеш свои статуи на всеки кръстопът ли? — Леля погледна Нахтмин, по дрехите на когото още имаше следи от битката, кръв от неприятелите, които беше съсякъл, и му каза: — Съдбата беше великодушна към теб. — После се обърна отново към мен. — Може би ти си щастливата сестра. Онази, която ще намери спокойствие в този живот.
	В града под нас напрежението се надигаше като облак и когато жегата намаля, жените вдигнаха капаците на прозорците, а мъжете излязоха на Царския път.
	— Мъжете излизат на улицата! — извиках аз от балкона.
	— Научили са за плановете на сина ми да екзекутира Хоремхеб и хората му. С положителност са научили.
	— Тогава защо Хоремхеб се е върнал? Трябва да е знаел, че фараонът ще го хвърли в затвора.
	Тий погледна Нахтмин и отвърна.
	— Може би се е надявал на бунт.
	— Не знам — призна Нахтмин и гласът му омекна. — Може да е било и от гордост. Хоремхеб е изтъкан от високи амбиции. Знам само защо се върнах аз.
	Почувствах, че бузите ми пламнаха. От балкона виждах как тълпите по улиците набъбват.
	Леля проследи погледа ми и повдигна вежди.
	— Започва се значи.
	— А не се ли боиш — попитах я аз.
	Тий отметна глава, движение, което бях виждала Нефертити да прави хиляди пъти, и изведнъж ме обхвана дълбоко разкаяние, че съм способна да се измъкна в нощ като тази и да изоставя сестра си завинаги.
	— Това е цената на властта, Мутноджмет. Някой ден може би ще го разбереш.
	— Не. Никога не бих пожелала да бъда царица.
	Когато слънцето залезе, двамата с Нахтмин яхнахме коне. Джедефхор трябваше да кара пълен със слуги кораб след нас, докато ние се придвижваме по брега.
	— Ще ви идваме на гости когато можем — обеща майка, застанала пред вилата. Ипу, очите на която бяха зачервени, излезе напред и започна да прегръща за сбогом членовете на моето домакинство: готвачката, градинаря, момчето, което почистваше езерцата с лотосите. После застана до Джедефхор, тъй като щеше да пътува с него.
	— Не си длъжна да идваш с нас — казах й аз отново. — Можеш да останеш тук и да пазиш Бастет.
	— Не, господарке. Моят живот е с теб.
	Нахтмин преметна лъка на гърба си.
	— Трябва да вървим — каза напрегнато той. — Тази нощ ще бъде опасно.
	Татко стисна ръката ми в своята.
	— Какво ще стане, ако щурмуват двореца? — попитах го аз.
	— Войниците ще ги отблъснат.
	— Но войниците не са на страната на Ахенатон?
	— Те са на страната на онзи, който има сребро и злато — каза той и аз изведнъж разбрах защо нямаше възражения срещу женитбата ми с Нахтмин. Щом генералът беше на наша страна, на войниците не им оставаше никой, на когото да разчитат. Докато Хоремхеб беше в затвора, нищо не заплашваше да свали семейството ни от трона на Египет.
	Потеглихме под прикритието на мрака, ние двамата на коне, следвани от кервана натоварени магарета. Докато пречкахме по улиците, видяхме първите признаци на бунта. От къщите излизаха мъже с тояги и камъни и тръгваха да искат освобождаването на войниците, които бяха спрели цар Супилулиумас и победили хетите. Скандирането ставаше все по-силно, после се чу дрънчене на оръжие. Нагоре по склона там където се намираше моята вила с билковата градина, лумнаха пламъци. Обърнах коня назад и дълго се взирах в нощта.
	— Огънят няма да я достигне — успокои ме Нахтмин и премина на бавен галоп, когато наближихме градските порти, през които щяхме да напуснем Амарна.
	— Не казвай нищо — инструктира ме той. Подаде свитъка, който му бе дал баща ми, и на светлината на факлите успях да зърна печата на везир Ай, тъмен като засъхнала кръв, със сфинкс и око на Хор в средата. Стражът ни огледа един след друг, после кимна и даде знак портите да бъдат отворени.
	И изведнъж се озовахме на свобода.


>	Деветнайсета глава
>	Тива
>	Единайсети пайни

	Нашата нова къща беше край Нил, кацнала на скалата като мътеща чапла. В средата на нощта изглеждаше студена и празна, ала стопанинът й не започна да ни задава въпроси, когато се появихме на вратата му и поискахме да купим къщата на брега.
	— Беше построена за дъщерята на кмета, но тя каза, че била твърде малка за нейния вкус. — Човекът хвърли преценяващ поглед на бижутата и кройката на дрехите ми; очевидно се питаше дали няма да е твърде малка и за мен. После каза:
	— Среднощ е, странен момент да се купува къща.
	— Въпреки това ще я вземем — отвърна Нахтмин.
	Собственикът повдигна вежди.
	— Откъде знаехте, че се продава?
	Нахтмин извади свитък и човекът го доближи до светлината на лампата. После отново се взря в нас.
	— Дъщерята на везира? Значи ти си сестрата на първата съпруга на фараона?
	Изпънах рамене.
	— Да.
	Той вдигна свещ да ме разгледа по-добре.
	— Наистина имаш котешки очи.
	Нахтмин се намръщи, а собственикът се разсмя.
	— Не знаеше ли, че съм ходил на училище заедно с Ай? — Нави свитъка и ми го върна. — И двамата сме израсли в двореца в Тива.
	— Не знаех — отвърнах аз.
	— Уджай, синът на Шалам? — подсказа ми той.
	Примигнах недоумяващо.
	— Какво? Никога ли не ти е разказвал за приключенията ни като момчета? Как погаждахме номера на слугите на фараона, как тичахме голи из лотосовата градина и плувахме в свещените езера на Изида? — Забеляза скандализирания ми поглед и каза: — Ясно, Ай се е променил.
	— Не мога да си представя везир Ай да тича гол из лотосова градина — призна Нахтмин, гледайки с недоверие възрастния човек.
	— Ах. — Уджай се потупа по корема и се засмя. — Тогава бяхме още малки и имах по-малко косми по стомаха, отколкото по главата.
	Нахтмин се усмихна.
	— Хубаво е да знаем, че си приятел, Уджай.
	— За дъщерите на Ай — винаги! — Личеше си, че му се иска да каже още нещо, ала се обърна и махна с ръка. Влязохме след него в къщата. В коридора имаше куче, което наостри уши, но не си направи труда да помръдне. — Предполагам, че се нуждаете от дискретност — каза той. — По това време на нощта, без никакъв багаж и слуги… Не може да означава друго, освен че сте ядосали фараона. — Погледна туниката със златния лъв на Нахтмин и попита: — Ти кой генерал си?
	— Генерал Нахтмин.
	Уджай се закова на място и се обърна кръгом.
	— Генерал Нахтмин, който се би с хетите в Кадеш?
	Нахтмин се усмихна кисело.
	— Новините ни изпреварват.
	Уджай пристъпи към него и гласът му бе изпълнен с най-дълбоко уважение, когато каза:
	— Хората говорят само за теб. Но си бил хвърлен в затвора.
	Настръхнах.
	— И сестра ми го освободи.
	Най-сетне Уджай проумя защо бяхме пристигнали тук в най-тъмния час на нощта, без никакъв багаж и дори без храна поне за ден.
	— Значи е вярно, че фараонът ще екзекутира генерал Хоремхеб? — попита той шепнешком.
	Нахтмин се намръщи.
	— Да. И аз съм тук само по милостта на господарката Мутноджмет. Хоремхеб не може да се надява на подобен късмет.
	— Освен ако боговете не са с него — отвърна Уджай, обърнал очи към стенописа с изображението на Амон. Забеляза погледа ми и каза: — Хората не забравят бога, който им е вдъхнал живот и е направил Египет велик. — После тактично прочисти гърло, сякаш бе казал твърде много пред дъщерята на Ай, и попита: — Значи мислите да се криете от фараона?
	— Никой не може да се скрие от фараона — отвърна мрачно Нахтмин. — Дошли сме да започнем нов живот като семейство, далеч от двореца. До утре ще разберат къде сме отишли. Но фараонът не е безразсъден. Няма да изпрати хората си да ни преследват. Твърде много се бои от бунт.
	„И от Нефертити“ — помислих си аз.
	Уджай извади ключ от златна кутия.
	— Плаща се всеки месец, на първи. Или може да платите още сега.
	— Ще платим още сега — каза веднага Нахтмин.
	Уджай се поклони.
	— За мен е чест да съм в делови отношения с генерал с когото старият фараон би се гордял.

	* * *

	Потръпнах, докато се изкачвахме по каменната пътека. Над пустинята се бе спуснал студ, но ръката на Нахтмин беше топла и аз не се пусках от нея. Вътре в празната къща той запали мангала и по тавана заиграха сенки.
	Очите ми плувнаха в сълзи. Бяхме прекрачили заедно прага на празна къща, а във всяко египетско семейство това означаваше само едно. Преглътнах сълзите си и казах:
	— Сега сме женени. Едва преди няколко дни си мислех, че си мъртъв за мен, а ето ни изведнъж тук, заедно в нощния мрак като съпруг и съпруга.
	Нахтмин се притисна към мен, приглади черната ми коса.
	— Боговете са ни пазили, Мутноджмет. Съдбата има пръст в това, че сме заедно. Амон е чул молитвите ми.
	Целуна ме и аз се запитах дали е бил с друга жена; навярно бе имал възможността да избира между всички жени в Кадеш. Ала погледът и нетърпението му говореха друго. Той вдигна полите ми и се любихме в топлината на нашия малък огън, отново и отново. Призори той се претърколи настрани и ме погледна.
	— Защо плачеш?
	— Защото съм щастлива. — Засмях се, но в смеха ми имаше и тъга, и горчивина.
	— Мислеше ли, че ще се върна? — попита той сериозно.
	Ленената ми рокля беше захвърлена до мангала и той ме зави с наметката си. Притиснах буза в топлината на тялото му и кимнах.
	— Казаха ми да те забравя — прошепнах. Гърлото ми се сви при спомена за нощта, когато загубих детето. — И после отровата…
	Съпругът ми стисна челюсти, искаше му се да каже нещо грубо, но нежността надделя.
	— Ще имаме други деца — увери ме той, като сложи ръка на корема ми. — И никакви хетски войски, колкото силни и многобройни да бяха, не можеха да ме задържат далеч от теб!
	— Но как ги победи?
	Той ми разказа за нощта, когато нубийците на Ахенатон го бяха натоварили на кораб за Кадеш с още седмина мъже.
	— Не се съмнявам, че фараонът бе убеден, че ни изпраща на смърт, ала бе надценил войските на хетите. Те са пръснати по цялата ни северна граница и силите им не бяха достатъчни, за да пробият една координирана отбрана. Избрали бяха града, защото бяха заложили на това, че Ахенатон няма да изпрати войници да го защитават. Ала бяха сгрешили.
	— Само защото е мислел, че онези, които изпраща, ще срещнат там своята смърт.
	— Но хетите не знаеха това. И кметът на Кадеш не го знаеше. Спасихме Египет от нашествието, но те ще опитат отново.
	— И следващия път няма да има кой да защити Кадеш. А когато той падне, нахлуването им в Митани, а след това и в Египет, ще е неудържимо.
	— Можем да ги отблъснем — каза Нахтмин, сигурен в себе си и окрилян от спомена за страха, който бе всявала египетската войска по времето на стария фараон. — Можем да ги спрем и сега.
	— Обаче Ахенатон никога няма да го направи. — Във въображението ми изникна образът на фараона с белите кожени сандали и наметало, които никога нямаше да видят битка. — Ахенатон Строителя — казах презрително. — Докато хетите настъпват на юг, египетските войници ще полират камъни с пясък за неговия вечен град на Атон.
	Нахтмин замълча, обмисляйки следващите си думи.
	— Когато влязохме в града, войниците бяха изумени да видят сестра ти на всеки храм — сподели той. — Образът й е навсякъде.
	— За да напомня на хората кой царува в Египет — защитих я аз.
	Нахтмин ме наблюдаваше, погледът му бе предпазлив.
	— Някои хора твърдят, че е издигнала себе си по-високо дори от Амон.
	Не отговорих и когато видя, че нямам намерение да говоря против сестра си, Нахтмин въздъхна.
	— Така или иначе, аз се радвам, че нашите деца ще знаят какво е да обработваш земята и да ловиш риба в Нил, че ще вървят по улиците, без някой да коленичи пред тях, сякаш са богове. Ще бъдат скромни.
	— Ако родя син — казах аз, мерейки думите си, — Нефертити никога няма да ми го прости.
	Нахтмин поклати глава.
	— С това вече е свършено.
	— Не е свършено. Докато Нефертити е жива и сме сестри, никога няма да свърши.
	На другата сутрин слънцето се бе издигнало доста високо в небето, когато навихме и вдигнахме сламеника и се огледахме наоколо. Отвън имаше някакво раздвижване и аз се напрегнах.
	— Войници?
	Слухът на Нахтмин беше по-остър.
	— Джедефхор. И доколкото чувам, Ипу.
	Сега и аз долових неспирното бърборене на моята прислужница. Облякохме се набързо, отворих вратата и извиках радостно:
	— Ипу!
	— Господарке! — Тя остави кошницата, която държеше, и възкликна: — Каква къща! Толкова е голяма! Градината не е така хубава, но погледни какъв изглед! — Кошницата се прекатури и от нея излезе Бастет, оскърбен и сърдит. Щом ме видя, той скочи в ръцете ми.
	— О, Бастет. Толкова ужасно ли бе пътешествието по реката? — Почесах го под брадичката.
	— Нямам представа той пък от какво се оплаква. Джедефхор хвана две риби и ги даде и двете на него.
	Обърнах се към Джедефхор и той се поклони.
	— Господарке.
	Нахтмин го прегърна сърдечно.
	— Досега нямах възможност да ти благодаря — каза съпругът ми и хвърли поглед към мен. — Помолил бях Джедефхор да те наглежда, докато ме няма — обясни той.
	Аз сложих ръка на устата си, а Ипу сподави смеха си.
	Джедефхор повдигна рамене.
	— Не беше трудно. Няколко пътувания до вилата.
	— Няколко ли? Ти идваше всеки ден! — Погледнах Нахтмин и сърцето ми изведнъж преля от любов. Дори когато собственото ми семейство го бе прогонило от Амарна, той се беше погрижил да намери човек, който да бди над мен. Отидох при Джедефхор, хванах ръцете му и казах:
	— Благодаря ти.
	Джедефхор се изчерви.
	— За мен бе голямо удоволствие, господарке. — Погледна къщата и каза възхитено: — Намерили сте си хубав дом тук, горе. — Прокара ръка по гладките стени и добави: — Истинска зидария, а не кирпич и пясъчник.
	— Да. Истински град от варовик и гранит — отвърнах аз.
	Разтоварихме кошовете, които бяха пристигнали с кораба, и прекарахме следобеда в постилане на килими и пране. Съседи надничаха през прозореца ни, любопитни да видят кой се е нанесъл в къщата, построена за дъщерята на кмета.
	Докато подреждах възглавниците в откритата галерия, Ипу се върна от входната врата и завъртя очи.
	— Това е третият човек, който идва да пита за изгубен добитък. Всички в Тива ли са изгубили днес кравите си?
	Неусетно стана време Джедефхор да си тръгва. Всички го изпратихме до брега и останахме да му махаме за сбогом. Прегърнах Нахтмин през кръста и попитах дали вярва, че ще го видим отново.
	— Джедефхор ли? Разбира се — отвърна той.
	Поколебах се, но казах:
	— Ти вече не си във войската на фараона, Нахтмин.
	— Но ветровете ще духнат и пясъците ще се разместят. Ахенатон няма вечно да е фараон.
	Аз се сковах в прегръдките му.
	— Не казвам нищо против сестрата, миу-шер, но никой не е безсмъртен.
	— Моето семейство винаги е седяло на египетския трон.
	Нахтмин стисна устни.
	— Да. И тъкмо това ме тревожи.
	Прибрахме се в къщата и аз го последвах в откритата галерия.
	— Какво искаш да кажеш?
	— Нищо. Само че ако нашият цар умре, каква връзка ще ви остане с трона? Ахенатон няма законни братя и сестри. — Той ме погледна. — Оставаш само ти, миу-шер.
	Само аз. Дадох си сметка, че е прав, и потръпнах. Ако нещо се случеше с Нефертити, ако Ахенатон умреше, новият кандидат-фараон трябваше да има някаква връзка с трона, която да узакони претенциите му. Трябваше да вземе за съпруга жена от царското семейство. И коя от жените беше на възраст за женене, ако се случеше нещо сега? Не малките дъщери на Нефертити. Само аз.
	— Никога ли не беше мислила за това? — попита той.
	— Разбира се, че съм мислила… Поколебах се. — Но не сериозно.
	— Ако Ахенатон умре, без да остави син, един от генералите му ще бъде с най-добри шансове да поеме царската власт в Египет. Ами, и в момента хората си шушукат, че съм се оженил за теб, за да мога да претендирам за трона.
	Наблюдавах го внимателно.
	— И вярно ли е?
	Той ме взе в прегръдките си.
	— Ти как мислиш?
	Целувките му тръгнаха надолу и аз затворих очи.
	— Мисля, че беше по любов.
	Попречих на ръцете му да продължат нататък и се прибрахме в спалнята.
	Ипу беше достатъчно умна да не ни безпокои.

	* * *

	През първия си месец в Тива не вършехме нищо друго, освен да се наслаждаваме на спокойния живот край брега. Слушахме чайките, докато си търсеха храна по пясъка, и месинговите звънци на кравите, които селяните извеждаха на паша по бреговете на река Нил. Ходехме на пазара, избирахме кошове за новия си дом и се радвахме на своята анонимност. Въпреки че носех лен и злато, аз не се различавах много от дъщерите на жреците и писарите, по китките на които дрънкаха сребро и стъклени мъниста.
	На два пъти при Нахтмин идваха от Амарна мъже във войнишки дрехи и си шушукаха нещо с него. И всеки път му се покланяха много дълбоко, въпреки че той вече не бе генерал.
	— Това е лейтенант Небут — каза Нахтмин втория път, когато се свързаха с нас.
	Лейтенантът заслони с длан очите си и се усмихна.
	— Знаеш ли, че в Амарна хората не говорят за нищо друго освен за мъжа ти?
	— Дано да не говорят много високо — отвърнах аз, — защото ще поставят в опасност живота и на двама ни.
	Лейтенантът кимна.
	— Разбира се, господарке. Никой от нас не е забравил какво се случи с Хоремхеб. — Той сниши глас. — Обаче се носи слух, че фараонът в крайна сметка няма да го екзекутира.
	Хвърлих бърз поглед към Нахтмин.
	— Какво ще правят тогава?
	— Ще ги държат в затвора — отвърна съпругът ми.
	— Да. Докато хората забравят. Но те скандират пред портите на двореца вече цял месец. Стражите на фараона ги отблъскват с бой, ала тълпите не престават да се събират. Собственият му град се е обърнал срещу него. — Гласът на лейтенанта почти премина в шепот. — Вечерта, когато заминах, той обяви, че всеки, който скандира, е предател. Вече екзекутираха цяла дузина мъже.
	Нахтмин поклати глава.
	— Сега хората стоят безмълвно пред портите.
	Представях си яростта на Ахенатон, докато гледа гневната тълпа от своя параден прозорец и Панахеси нашепва на ухото му глупости.
	— Скоро ще се види принуден да реши този въпрос — предрече Нахтмин.
	— О, ще го реши — казах аз. — Ще обяви празненства в чест на Атон. Ще хвърля злато от колесниците си и народът ще забрави.
	Празненствата в чест на Атон бяха обявени на другия ден.
	Сърцето ми се свиваше при мисълта, че хората като Небут навярно ме мислят за хитра и амбициозна като всички останали в семейството ми. Знаех, че в чертозите на вечността моето име ще отеква редом с това на Нефертити и че ако боговете решат да зачеркнат нейното име от свитъците на вечния живот, ще зачеркнат и моето.
	Цяла Тива беше излязла по улиците, ние също обикаляхме из града да гледаме празненствата. На кея бе пълно с танцьорки и акробати, търговци продаваха печена риба и фазани. Спряхме да погледаме как хората се кланят пред изображение на слънцето върху една колона и докато наблюдавахме жените, които поднасяха дарове, Нахтмин изрече гласно онова, което вълнуваше и мен:
	— Чудя се само какво ли си мислят боговете.
	Празненствата продължиха до късно през нощта, песните и звънът на празничните камбани долитаха чак до нашата вила високо над Нил. Легнахме си да спим с крясъците на пияни гуляйджии в ушите и аз си помислих: „Ето как един народ може да бъде накаран да забрави. Безплатно вино, безплатен хляб, свободен от работа ден и Хоремхеб изведнъж се превръща в потънало в пясъка име.“
	На другия ден пристигна пратеник от Амарна.
	— От везир Ай — каза момчето.
	Прочетох свитъка, после отидох в градината при Нахтмин.
	— Новини от Амарна — казах.
	Разгънах папируса и му го прочетох:
C>
	„Надявам се, че това писмо ще те завари в добро здраве, Мутноджмет, и че си била достатъчно умна да пазиш новия си съпруг от градските клюкари и жените край кладенците. Излишно е да казвам колко липсваш на майка си. Но в града има бунт. Тих бунт, който яде фараона и вече нищо друго не може да го успокои освен царица Нефернеферуатон-Нефертити.“
C$
	— Царица Нефернеферуатон-Нефертити? — попита Нахтмин.
	— Съвършени са прелестите на Атон — преведох аз и не можех сама да повярвам.
C>
	„Ако хетите ни нападнат, нито ти, нито Нахтмин ще сте в безопасност. Ахенатон не е глупак. При първия знак за истински бунт ще екзекутира Хоремхеб, после ще изпрати хора в Тива. Не си мислете, че понеже живеете далеч от двореца сте в безопасност. Ако стане бунт, Уджай ще ви предупреди и ще избягате в Ахмим. Не ни пишете и не изпращайте нищо в града на фараона, докато вълната на размириците не отмине. Това са само предпазни мерки, котенце, но въпреки че сърцето ти може да принадлежи на съпруга ти, ако Ахенатон някога падне, ти имаш дълг към семейството.“
C$
	При тези думи Нахтмин вдигна очи към мен.
	— Баща ти не се церемони. Пуснах свитъка в скута си.
	— Просто е честен.


>	Двайсета глава
>	1347 година преди Христа
>	Първи мехир*1
	[*1 Вторият месец от перет, сезона на растежа. — Б.пр.]

	В Амарна нямаше бунт, въпреки че го очаквахме с всяко известие, което идваше от баща ми.
	Хоремхеб беше забравен и хората там, както и в цялото царство, се примиряваха с тежките данъци за славата на Атон. Ядяха по-малко, работеха повече и жените идваха все по-често да търсят акация и мед. По-малко гърла за хранене — по-малко разходи. Ала докато гледаха как строежите на Ахенатон се издигат колона след колона, жителите на Амарна се събираха тайно да се молят на Амон. В Тива ние си направихме собствено светилище в скрита от жасминови храсти беседка. Така отминаха късното лято и цялата есен. Знаех, че сестра ми трябваше вече да е наедряла от бременността. И ето че един ден, докато седях до Ипу и й обяснявах за какво се използват чуждоземните билки, вестта най-сетне пристигна.
	Очаквах да видя на свитъка печата на татко, неговите два клекнали сфинкса със символа на вечния живот между лапите. Но писмото беше от майка.
	„Месец мехир настъпи и сестра ти те вика в Амарна. Но не може да обещае на Нахтмин безопасност. Хоремхеб още лежи в затвора и най-съкровеното желание на фараона е да умре там. Баща ти му каза, че ако вдигне ръка да убие Хоремхеб, ще избухне гражданска война. Ала всичко това ще е без значение, ако Нефертити роди княз. Баща ти също настоява да дойдеш. Ще изпрати царския кораб за теб.“
	— Трябва да отидеш — каза просто Нахтмин. — Тя е твоя сестра. Ами ако умре при раждането?
	Сепнах се. Нефертити бе силна, неукротима. Нямаше да умре.
	— Но ти не можеш да дойдеш — възразих аз. — Ако хората те видят и се вдигнат на бунт, фараонът ще нареди да те убият.
	— Тогава ще остана тук и ще чакам да се върнеш. Вземи Ипу. Аз ще се справя. И освен това трябва да решим въпроса с гробницата ни.
	Да. Вече бяхме женени и работата по гробницата ни трябваше да започне. Спомних си гробницата на княз Тутмос, усойния и непрогледен мрак вътре, и потръпнах. Не исках аз да избирам мястото. По-добре беше да оставя на Нахтмин да обиколи хълмовете на Тива, докато ме няма, и сам да реши къде да построим дома на нашия вечен покой. Можеше да се спре на някоя издадена скала в близост до спящите фараони на Египет, в долината, където почиваха неговите и моите предци. Погледнах съпруга си в променящата се светлина и ме обзе нежност. Той чакаше да кажа нещо и аз кимнах.
	— Ще отида.
	Заминах с царския кораб заедно с Ипу достатъчно рано, за да избегна любопитните погледи на съседите, които щяха да се интересуват защо е дошъл корабът, кой заминава с него и къде отива. Плавахме нагоре по реката четири дни и аз си мислех колко много неща се бяха променили през осемте месеца, откакто напуснах града на фараона в пустинята. Сега бях омъжена жена, имах къща и собствена земя, овце и кокошки и вече не бях принудена да стоя в сянката на Нефертити. Нямаше нужда да й донасям роклите и да й правя сок, за да съм сигурна, че ме обича. Ние бяхме сестри и докато погледът ми се рееше над Нил, осъзнах, че това би трябвало да е достатъчно.

	* * *

	Баща ми и майка ми ни посрещнаха в голямата зала и щом ме видя, майка извика и започна да ме целува по лицето и по косата.
	— Мутноджмет!
	Татко се усмихна и сърдечно ме целуна по бузите.
	— Изглеждаш добре. Както и ти — обърна се той към Ипу.
	— Разкажи ни всичко — каза развълнувано майка и започна да ме разпитва за сто различни неща наведнъж. Как живея, как изглежда вилата ми и дали там Нил е пълноводен през този сезон на растежа. Чул, че съм пристигнала, Тутмос дойде и ме поздрави с дълбок поклон.
	— Жената, за която Амарна не спира да говори. — Той се усмихна. — И Ипу, най-добрата разкрасителка в Тива. Всички ще искат да се видят с вас.
	Ипу се изкикоти.
	— Какво? Нямат ли за кого другиго да клюкарстват?
	— В момента се обсъжда само арената на фараона.
	Хвърлих въпросителен поглед на татко и той каза мрачно:
	— Новият му подарък за народа.
	— Но нали вече няма кой да работи на строежите? — учудих се аз.
	— По тази причина нае нубийци.
	— Чужденци да работят редом с войниците? Но те може да са шпиони?
	— Разбира се — отвърна баща ми, когато тръгнахме към тронната зала. — Но Панахеси успя да го убеди, че може да се сдобие с арена незабавно и на ниска цена, ако бъдат наети нубийци.
	— И ти си го позволил? Тий не можа ли да го спре?
	Майка и Тутмос размениха тежки погледи.
	— Тий е прогонена от двореца — каза баща ми. — Живее в твоята вила.
	— Като затворница? — Гласът ми отекна в коридора и аз продължих по-тихо: — Като затворница в града на собствения си син?
	Татко кимна.
	— Панахеси е внушил на Ахенатон, че майка му е опасна, че стига да има възможност, тя ще си върне трона.
	— А Нефертити?
	— Какво може да направи Нефертити?
	Пред тронната зала баща ми спря и ме предупреди:
	— Когато влезеш, не се изненадвай.
	Стражите отвориха вратите и ни се поклониха дълбоко, глашатаят обяви имената ни.
	Слугите бяха облечени в златни нагръдници, на китките им имаше гривни от злато и лазурит. Жените, които седяха като статуи около трона на Нефертити, носеха мрежести рокли от нанизани мъниста без нищо друго отдолу, свиреха на арфи, пишеха стихове и се смееха. Почти завършената Амарна на фараона блестеше като шлифована скъпоценност и аз бях стъписана. Когато влязох в залата, се почувствах като чужденка в непозната страна.
	— Мутни!
	Помогнаха на Нефертити да се изправи на крака, тя слезе от подиума, присъстващите се отдръпнаха и отвориха пътека помежду ни. Вдъхнах познатото ухание на косата й и изведнъж си дадох сметка колко много ми бе липсвала. Над нас Ахенатон прочисти гърло.
	— Сестро, колко се радвам да те видя отново — поздрави той.
	— Винаги е удоволствие да съм в града на фараона — отвърнах безизразно аз.
	— Затова ли бързаше толкова да избягаш в Тива?
	В залата стана много тихо.
	— Не, царю. — Усмихнах се с най-сладката си дворцова усмивка. — Избягах, защото мислех, че съм в опасност. Но, разбира се, когато съм тук, в прегръдките на сестра си, всякакви подобни опасения изчезват.
	Лицето на Ахенатон почервеня от гняв, но погледът, който Нефертити му хвърли, го прати обратно на трона. Вече не бях онова момиче, което ще тръгне да бяга в Тива. Сега бях омъжена жена.
	Тишината, която се бе възцарила в тронната зала, изведнъж премина в нервни разговори. Нефертити ме прегърна.
	— Знаеш, че няма от какво да се боиш — увери ме тя. — Това е моят дом. Нашият дом. — Хвана ме под ръка и заедно тръгнахме към двойните врати на тронната зала под погледите на всички останали. Сестра ми притисна буза до рамото ми, а аз имах чувството, че очите на Ахенатон ще пробият дупка в гърба ми. — Знаех си, че ще дойдеш. Знаех си — каза тя.
	Придворните тръгнаха след нас по бляскавия коридор, всички бърбореха и се смееха, докато баща ми разговаряше с фараона.
	— Има новини от хетите в Митани, царю.
	Ала Ахенатон не желаеше да слуша никакви новини.
	— За всичко съм се погрижил — сопна се той.
	Нефертити се обърна и фараонът си придаде любезен вид, засмя се нервно.
	— Баща ти мисли, че съм подценил мощта на хетите.
	Влязохме в голямата зала и Нефертити каза остро:
	— Баща ми те обича. Опитва се да защити короната ни.
	— Тогава защо смята, че аз съм по-малко мощен от цар Супилулиумас? — изхленчи Ахенатон.
	— Защото цар Супилулиумас е алчен, а ти се задоволяваш да живееш в услуга на своя народ и за славата на Атон.
	Те се качиха на подиума, а аз седнах на старото си място на царската маса с татко и майка.
	— Отлъчилата се овца се завръща — каза Кия и погледна надолу към кръста ми. — Не си ли в очакване?
	Вече свиквах да използвам своята дворцова усмивка.
	— Не, но и ти май не си. — Сниших глас. — Както чувам, фараонът посещавал покоите ти само от дъжд на вятър. Вярно ли е?
	Една от придворните й побърза да се намеси:
	— Не я слушай. Ела.
	Двете тръгнаха да обикалят залата и да поздравяват гостите и майка ме подкани нетърпеливо:
	— Е, разкажи ни за Тива.
	— И за Уджай — добави татко.
	Казах му, че Уджай е станал по-пълен, отколкото е бил през детските им години.
	— Той винаги си е бил едър. А сега е земевладелец. — Татко кимна одобрително. — Уредил се е добре в живота. Но няма ли деца?
	— Три — отвърнах аз. — И жена от Митани. Тя готви костур с ким и Бастет винаги киха, когато се връща от тяхната градина.
	Майка се засмя. Забравила бях колко красиво звучи смехът й.
	— А къщата ти?
	— Моя е. — Усмихнах се доволно. — Само моя и на никого другиго. Насадихме градина и чакаме реколта през пахонс. Ипу ми е подредила цяла стая, където мога да работя, и Нахтмин обеща да гледа градината, докато се върна.
	Майка протегна ръка през масата да стисне моята. В залата свиреше весела музика.
	— Ти си благословена от боговете — каза тя. — Щом започна да плача, баща ти ми напомня, че имаш онова, което винаги си желала.
	— Така е, мауат. Мъчно ми е само, че сме толкова надалеч.

	* * *

	Масажирах стъпалата на Нефертити с кокосово масло, като втривах мехлема в грапавите й малки пети, докато тя лежеше в собствената си баня.
	— Какво правиш, боса ли ходиш цял ден? — попитах.
	— Когато мога — призна тя и изпъна гърба си. В царските покои беше монтирана голяма бакърена вана и водата бе парфюмирана с лавандула. — Ти просто не знаеш какво е да носиш дете.
	Очите ми срещнаха нейните, тя веднага седна и побърза да каже:
	— Нямах това предвид.
	Като продължавах да втривам кокосово масло в краката й, аз отговорих:
	— Опитвам от осем месеца. Нищо. Не мисля, че някога ще имам дете.
	Погледът й се плъзна към корема ми и тя ме прекъсна разгорещено:
	— Откъде знаеш? Всичко е в ръцете на Атон.
	Стиснах челюсти, а тя отново облегна глава на ваната и въздъхна.
	— Защо не ми разкажеш за Тива? Какво правиш по цял ден?
	Щях да й разкажа, но бяхме прекъснати от детски писъци и звук от тежки стъпки на жена, която тича след тях.
	— Меритатон, Мекетатон! — Нефертити се засмя. Двете момиченца се хвърлиха в мокрите й ръце и моят разказ беше забравен. Бавачката обаче не се смееше, въпреки че направи малък поклон, когато влезе в стаята на фараона.
	По-малкото момиче плачеше и се държеше за челото.
	— Мери ме дръпна за косата! — изхлипа то.
	— Не съм й пипала косата. Нали не й вярваш!
	Аз пуснах крака на Нефертити. Двете деца веднага прекратиха свадата и ме погледнаха с широко отворени любопитни очи. По-голямото приближи и ме зяпна в лицето със същата самоувереност, каквато бе имала Нефертити като дете.
	— Ти ли си нашата леля Мутноджмет? — попита то. Усмихнах се на Нефертити.
	— Да.
	— Имаш зелени очи.
	Меритатон присви своите, опитвайки се да реши дали ме харесва или не. Мекетатон захлипа отново.
	— Какво има? — попитах малката княгиня и протегнах ръце към нея, но тя се държеше за ръката на майка си.
	— Мери ме дръпна за косата.
	Погледнах Мери.
	— Ти не би сторила подобно нещо, нали?
	Тя примигна с големите си черни очи.
	— Разбира се, че не. — И погледна подкупващо майка си. — Иначе мауат няма да ни позволи да караме.
	Не разбрах за какво става дума.
	— Колесница — обясни Нефертити.
	— На две години и три месеца? Мекетатон е твърде малка.
	Стори ми се, че забелязах доволно кимане от страна на бавачката, която стоеше на вратата и наглеждаше поверените й деца.
	— Глупости — каза Нефертити, докато прислужница й помагаше да излезе от ваната. — Те карат не по-зле от всяко момче на тяхната възраст. Защо това, което е позволено на момчетата, трябва да се отказва на моите деца, понеже са момичета?
	Погледнах я смаяно.
	— Защото е опасно!
	Нефертити се наведе към Меритатон. Значи тя беше любимката.
	— Страх ли те е, когато караш колесница на новата арена? — попита тя и ароматът на лавандуловия й сапун изпълни банята.
	— Не. — По-голямата княгиня тръсна черния кичур коса над челото си и конската опашка падна като къдрица под брадичката й. Беше красиво дете.
	— Видя ли? — Нефертити се изправи. — Убастет, заведи децата на уроците им.
	— Не, мауат. — Меритатон отпусна рамене. — Трябва ли да ходим?
	Нефертити сложи ръце на хълбоците.
	— Княгини ли искате да бъдете, или необразовани селянки?
	Мери се изкикоти.
	— Селянка — каза палаво тя.
	— Наистина ли? — попита Нефертити. — Без коне, без бои за лицето и без скъпоценности, които да носиш?
	Меритатон затътри крака, но спря пред вратата — все пак искаше да получи някаква компенсация, преди да излезе.
	— Довечера ще ходим ли на арената? — попита умолително тя.
	— Само ако баща ви няма нищо против.
	В царската гардеробна Нефертити вдигна ръце. Прислужницата тръгна да й донесе роклята, но тя каза:
	— Не ти. Мутни.
	Взех ленената дреха, нахлузих я през главата й и изпитах завист за начина, по който тя прилепна на тялото й дори и сега, когато бе бременна.
	— Позволяваш им да ходят на арената нощем? Има ли нещо, което да не им позволяваш?
	— Когато бяхме деца, бих дала половината Ахмим, за да имам живота, който имат моите дъщери.
	— Когато бяхме деца, бяхме научени на скромност — казах аз.
	Тя повдигна рамене и седна пред огледалото. Косата й беше порасла. Подаде ми четката.
	— Винаги го правиш толкова по-добре от Мерит.
	Намръщих се.
	— Можеше да ми пишеш от време на време. — Взех четката и я прокарах внимателно през косата й. — Майка ми пише.
	— Ти беше тази, която реши да избяга с войник, не аз.
	Пръстите ми се стегнаха около четката и Нефертити отвори очи.
	— Мутни, боли!
	— Извинявай.
	Тя се облегна на абаносовия си стол и каза:
	— Тази вечер ще отидем на арената. Ти дори още не си видяла най-големия бисер на този град.
	— Нима не си ти?
	Тя не обърна внимание на горчивата ми ирония.
	— Мисля, че го постигнах, Мутни. Мисля, че построих нещо, което ще остане до края на света.
	Престанах да я реша.
	— Нищо не е вечно — казах предпазливо. — Нищо не остава завинаги.
	Тя разгледа отражението си в огледалото и се ухили безочливо.
	— Защо? Да не мислиш, че боговете ще накажат прекалените ми амбиции?
	Отвърнах:
	— Не зная.

	* * *

	Сред шумно гъмжило от стражи и обсипани със скъпоценности колесници поехме по Царския път към високата арена. За пръв път виждах Царския път в завършения му вид. Невъзможно широк, той се простираше като дълга бяла панделка през целия град. Тутмос, който бе придобил не по-малък авторитет от всеки везир в двора, пътуваше в моята колесница и го хванах, че ме наблюдава във вечерния здрач.
	— Приличаш повече на сестра си, отколкото съм запомнил — каза той. — Същите бузи, същите устни. — Художникът в него се колебаеше. — Но очите не са същите. Той се вгледа отблизо в мен, докато пътувахме. — Променили са се.
	— Заприличали са повече на татковите, зорки и недоверчиви. А Нефертити? — попитах. — Тя променила ли се е, откакто те извикаха за пръв път в двореца в Мемфис?
	И двамата погледнахме към Нефертити в колесницата пред нас. Короната й проблясваше във вечерния здрач и дългата й сребриста наметка плющеше на вятъра. Тутмос отвърна гордо:
	— Не, царицата си е абсолютно същата.
	„Все същото разглезено дете“ — помислих си аз. Но хората я обичаха. Докато препускахме към арената, те се трупаха по улиците, скандираха името й и хвърляха лотосови цветове пред колесницата. Щом новината, че царицата е в града, се разнесе, овациите станаха още по-бурни. Нубийските стражи направиха кръг около нея с излъсканите си колесници и започнаха да отблъскват с щитовете крещящите хора. „Назад! Назад!“ — викаха те, но египтяните напираха и молеха сестра ми да се застъпи за тях пред Атон, за да им донесе щастие.
	— Моля те, моля те, царице! — викаха те.
	— Винаги ли е така? — попитах Тутмос.
	— Винаги, господарке. За нея са готови да отидат в кариерите в Асуан. Редят се пред портите на двореца само за да зърнат, когато минава покрай прозореца на стаята си. Всяка статуя в Амарна е нейно светилище.
	— Значи тя е богиня?
	— За народа.
	— А фараонът?
	Трудно бе да го видиш. Заобиколен бе от плътна група нубийски стражи.
	Тутмос се наведе към ухото ми и каза:
	— Струва ми се, че той ревнува. Но тя отвежда любовта на хората към него и те го възхваляват, защото тя го възхвалява.
	Конете завиха рязко във входа и виковете на тълпата останаха зад гърба ни. Дъхът ми секна. Арената беше по-величествена от всичко, което бях виждала. Тутмос ми подаде ръка и ми помогна да сляза от колесницата.
	— Погледни горе! — Той привлече вниманието ми към горния край на откритата арена, където Нефертити и Ахенатон бяха най-старателно издялани с вдигнати към лъчите на Атон ръце.
	Ахнах.
	— Ти ли направи всичко това?
	— Под ръководството на Мая. И само за седем месеца!
	Всяка от статуите от пясъчник бе боядисана и позлатена.
	Събраните им ръце оформяха горния ръб на арената. Беше възхитителна гледка. Постройка, която можеше да съперничи на храмовете в Тива. Когато влязохме вътре, тишината на нощта бе обгърнала празните колонади. Гласовете ни нарушиха спокойствието, дългата ни процесия изпълни арената.
	— Какво мислиш? — Нефертити наблюдаваше внимателно изражението ми.
	— Великолепно е — отвърнах. — Тутмос наистина е талантлив.
	По стените на арената имаше портрети на царските деца, изобразени как карат колесници и как нанасят удари по хетите, но никъде не се виждаха нито Кия, нито княз Небнефер. Сестра ми ги бе изличила от Амарна, защото знаеше, че да назоваваш имената на мъртвите, означава да ги възкресяваш, и че когато се върнат в Египет, боговете дори няма да знаят, че Кия е съществувала.
	— Да я заведем ли при новите коне? — нетърпеливо попита Мери. — Те са асирийски.
	Ахенатон ни поведе към конюшните и Нефертити наблюдаваше със задоволство моя възторг от цялото това великолепие. Представях си колко много писма трябва да бе написал баща ми, за да набави толкова много животни за разплод.
	— Това е двойката от Асирия — посочи тя. — Ахенатон купи два коня за Мери и Мекетатон. Кой знае, скоро може да ни потрябва кон и за един малък княз. Това е най-голямата арена в Египет, нали?
	— Сигурно е била необходима много работна ръка.
	— Три хиляди нубийци — отвърна Нефертити.
	— Мислех, че ще се пазите от тях, защото може да са шпиони — подхвърлих предпазливо.
	— Нубийците са по-предани от половината Египет. — Ахенатон се усмихна презрително. — Предани са не само на мен, но и на славата на Атон. Има само един бог в Египет. — Той погледна към Нефертити. — Богът, на когото дължим царските си корони.
	Значи Нефертити вече беше спечелила пълната власт над него. Над нас.
	Тя облегна глава на рамото му и сложи ръка на корема си.

	* * *

	Раждането мина леко, както първото и второто, и аз се питах на колко ли още ще присъствам, преди да прекрача прага на собствения си родилен павилион. Казвах си, че ще си тръгна веднага, щом се роди детето, ала не можех да не изпитам завист към щастието на сестра си, когато видях детенцето притиснато до гърдите й.
	Трета княгиня. Три момичета едно след друго.
	Глашатаят обяви името на детето. Анхесенпаатон, тоест, тази, която живее за славата на Атон. И когато видях радостните сълзи в очите на Ахенатон, не можех да спра горчивия глас, който питаше защо той заслужава дете, а Нахтмин не.
	— За какво мислиш? — тихо попита майка.
	Гледах заобиколената от семейството си Нефертити. Ахенатон, Меритатон, Мекетатон, а сега и малката княгиня Анхесенпаатон, всичките наречени на бога на слънцето, бог, когото никой освен тях не разбираше.
	— Можеш да се досетиш — отвърнах и стиснах устни.
	— Това само ще те измъчва.
	Татко и Тий приближиха отзад и ме прегърнаха съчувствено.
	— Не съм ли аз тази, която току-що е родила? — извика Нефертити. — Тя какво е направила, освен че седеше и гледаше?
	Тий ми хвърли многозначителен поглед, после отиде да види новата княгиня на Египет и възкликна.
	— Велики Озирис! Има цветовете на Мутноджмет И същата форма на очите.
	Майка и татко побързаха да отидат до леглото и да се уверят лично, но аз останах на мястото си, твърде разстроена, за да видя каквото и да било.
	— Наистина! — потвърди майка.
	Нефертити ми хвърли горд и сияещ поглед.
	— Ела! Просто ти е одрала кожата!
	Когато се надвесих над третото му дете и надникнах в личицето му, фараонът стисна челюсти. Аз вдигнах глава и казах:
	— Да, точно каквато може би щеше да е собствената ми дъщеря. Ако не я бяха убили.

	* * *

	— Той ти е бесен. — Гневното й изражение накара стражите да замръзнат по местата си. Но мен това изобщо не ме вълнуваше.
	— Нека е бесен.
	Нефертити се надигна в леглото и изсъска:
	— Никога не биваше да казваш това! Никой в Амарна не вярва на твоите приказки.
	— Защото никой в Амарна не е толкова глупав да ти каже истината. Но аз няма да лъжа! Отивам си вкъщи.
	— В Тива ли? — извика тя и с усилие спусна крака от леглото в родилния павилион. Не биваше да й го позволявам. Тя хвана ръката ми да ме дръпне назад. — Не си отивай. Моля те, не си отивай, Мутноджмет. Не можеш да ме оставиш така.
	— Как така? — попитах. За момент си помислих, че няма да отговори.
	Тогава тя каза:
	— Така уязвима. Ахенатон никога не ходи при Кия, когато съм бременна. Сега ще иде при нея.
	Не можех да участвам в това повече. Да бъда нейна шпионка, да играя игрите й, да желая онова, което желае тя. Отново понечих да си тръгна.
	— Мутноджмет, моля те! — Нефертити се изправи бързо и краката й се заплетоха в чаршафа. — Не мога да върша това без теб.
	— И какво точно вършиш? — попитах презрително. — Не обработваш земята, не ловиш риба в Нил, не се бориш да държиш хетите далеч от Египет, както правеше Тий, когато това беше истинска империя.
	— Не! Правя се на богиня пред народа! — извика тя. — Правя се на спасител на това царство, когато маса египетски воини са на път да се разбунтуват и се спират само когато успея да ги убедя, че с моите уста говори Атон, който им обещава благоденствие. Аз съм тази, на която се пада да дърпа конците на куклите в тази пиеса, и само татко… — долната й устна се разтрепери, — само татко разбира колко трудно и уморително е това.
	Тя затвори очи и сълзите увиснаха на края на миглите й.
	— Моля те. Остани с мен. Само за известно време.
	— Не завинаги — предупредих аз.
	— Само за малко.
	Щом разбра, че оставам, Нефертити направи всичко по силите си да мисля по-малко за своя съпруг в Тива, докато той работеше на нашата гробница, дълбаеше наши подобия в камъка, та боговете да ни разпознаят, когато се върнат. Стараеше се да ме засипва със смях и ласкателства, да ме отрупва с подаръци: изумрудени обици и медальони в тон с очите ми, златни гривни за китките ми, дори тюркоазени мъниста за гъстата ми и лъскава коса, единственото нещо, за което ми бе завиждала някога. Всяка сутрин посещавахме храма на Атон; тя поднасяше дарове на слънцето, а Ахенатон удряше систрума.
	— Не може да стоиш и да не правиш нищо, докато ние поднасяме почитта си — мъмреше ме Нефертити.
	Но фараонът не спореше с мен, защото аз бях тази, която усмиряваше гневните изблици на Нефертити, играеше с нея сенет, четеше й митове и люлееше преждевременно развитата Меритатон на коляното си, когато той отиде за три нощи при Кия. Така че стоях в сянката на колоните и гледах. Нямаше да се кланям на някакъв диск в небето. Бях донесла скрити в багажа собствените си статуетки на Хатхор и Амон и това бяха боговете, на които се кланях всяка сутрин.
	— Какво? — проехтя глас в празния храм. — Сестрата на първата съпруга на царя не почита Атон? — От сенките се появи Панахеси. — Атон е богът на Египет — каза той заплашително.
	Но аз вече не се боях от везир Панахеси. Той не бе нищо повече от баща на втората фаворитка на фараона.
	— Значи ти вярваш в бог без лице? — попитах го аз.
	— Аз съм върховен жрец на Атон.
	Погледът ми се задържа върху скъпоценностите му. Той разбра намека ми и пристъпи по-близо до мен.
	— Знаеш, че фараонът прекара при Кия три нощи — изсъска той. — Отиде при нея веднага след като се роди княгинята. Кия е сигурна, че е забременяла. И този път както предишния ще е син.
	Взрях се в лъжливото лице на Панахеси и казах предизвикателно:
	— Откъде знаеш, че е бременна? Жената не може да каже, докато не минат два месеца, дори три.
	Панахеси се обърна към двора, където бяха коленичили Нефертити и Ахенатон, и се ухили.
	— Това беше знак свише.

	* * *

	Не казах на Нефертити за разговора си с Панахеси, но отидох при татко, който ме посъветва да си мълча.
	— Тя се възстановява след раждане, не я разстройвай с клюки. И без това си имаме достатъчно грижи заради хетите които всеки момент ще нападнат Митани.
	— Но Ахенатон е прекарал три нощи в двореца на Кия!
	Татко ме погледна така, сякаш не разбираше за какво става дума.
	— Три нощи!
	— И той трябва да има синове. Колкото и да е глупав, това поне му е ясно. Щом Нефертити не може да му роди момче, ще се обърне към някоя друга.
	Погледнах го ужасено.
	— Това не е изневяра — прочете мислите ми той. — Така е отредено от боговете. — Татко сложи ръка на рамото ми да ме успокои и аз забелязах колко много свитъци бяга разгънати на масата му и чакаха отговор. Доста от тях носеха клеймото на Митани.
	— В Митани наистина ли ще има война? — попитах аз, разглеждайки пергаментите.
	— Преди да е свършил месецът.
	— И после?
	— После, ако Египет не изпрати на помощ войска, Митани ще падне и ние ще сме на ред.
	Гледахме се в очите. И двамата разбирахме какво означава това за Египет. Войската ни не беше готова. Най-добрите ни генерали или лежаха в затвора, или бяха прокудени. Ние бяхме царство с велика история и голямо богатство, ала нямахме сили да се браним и щяхме да бъдем сразени.
	Върнах се при Нефертити в малката занималия, която Ахенатон бе построил за княгините. Фараонът бе там и се караха. Щом чу, че отварям вратата, Нефертити ми махна ядосано да приближа.
	— Попитай нея!
	Ахенатон ме погледна с омраза.
	— Попитай я! — кресна тя и Ахенатон отвърна, че няма нужда да пита мен колко нощи е прекарал с Кия в Северния дворец. Сестра ми профуча покрай мен към вратата и той се втурна след нея.
	— Чакай! Тази нощ ще бъда с теб!
	— Надявам се! — процеди Нефертити. — Или може би си _забравил,_ че си _и техен_ баща? — Посочи с брадичка към Меритатон и Мекетатон, които бяха престанали да си играят с боичките, за да наблюдават сцената.
	— Няма да се връщам повече в двореца й — извини се Ахенатон.
	Разколебана, Нефертити спря на вратата.
	— Довечера ще ходим ли на арената? — попита тя, въпреки че вече знаеше отговора.
	— Да. И може да вземем с нас Тутмос.
	— Хубаво. — Погледът й омекна.
	— А ние ще дойдем ли? — попита Меритатон.
	Затаих дъх в очакване да видя как ще реагира Ахенатон на това, че детето се обръща към него с въпрос. Моят баща не би го търпял, но фараонът вдигна Мери в ръцете си.
	— Разбира се, че ще дойдете, моя малка княгиньо. Ти си дъщеря на фараон, а фараонът не ходи никъде без най-близките си.
	Семейството се изниза и Нефертити започна да настоява да се присъединя към тяхното излизане в града, но аз отказах.
	— Уморена съм.
	— Ти винаги си уморена — оплака се тя. — Като те гледа човек как се влачиш наоколо, може да си помисли, че си царица.
	Хвърлих й остър поглед, а тя се засмя и ме прегърна през кръста.
	— Само се шегувам.
	— Кой ти търка петите, кой ти прави сок, кой ти реши косата?
	Тя завъртя очи.
	— Но ти си на осемнайсет години. Каква ще си, когато станеш на четирийсет?
	— Навярно мъртва — отвърнах аз саркастично и тъмните й очи се присвиха.
	— Не говори такива неща. Нали не искаш да те чуе Анубис?
	— Аз пък си мислех, че има само Атон.

	* * *

	След още петнайсет дни сестра ми кресна.
	— Празненства за какво?
	Вратите на тронната зала бяха затворени за всички, присъстваше само семейството ни.
	— Празненства в чест на второто дете на Кия — измънка Ахенатон.
	Нефертити запрати скиптъра си оттатък подиума и изчака дрънченето от падането му на каменния под да утихне. После избухна.
	— Означава ли това, че довечера ще вечеряш, както и че ще спиш в Северния дворец?
	Ахенатон наведе глава.
	— Празненството е в нейна чест и няма как да откажа. Но ти си царицата на Египет. — Той протегна ръка към нея. — Разбира се, че ще бъдеш добре дошла.
	За момент си помислих, че Нефертити ще се съгласи да отиде. Но тя се изправи и с гръм и трясък профуча покрай него. Блъсна двойните врати, хвърли ми повелителен поглед и излезе от залата. Когато вратите се затръшнаха зад гърба й, аз се обърнах към майка.
	— Върви — каза веднага тя.
	Затичах се след сестра ми и я намерих в преддверието на парадния прозорец. Погледът й беше отправен надолу към град Амарна. Храмовете на Атон се извисяваха в далечината, в здрача колоните им напомняха тъмни стражи. Страх ме беше да я безпокоя, но тя вече бе чула стъпките ми.
	— Аз съм тази, която искат — каза тя.
	Пристъпих по-напред да видя за кого говори. Богати чужденци със скъпоценни камъни по чалмите стояха долу, вдигнали глави към двореца, сякаш можеха да видят нейния силует на прозореца. Но нощният мрак я скриваше от погледите им.
	— Обичат го заради мен.
	— Той е принуден да ходи при Кия — прекъснах я аз. — Трябва да има синове.
	Сестра ми се обърна рязко.
	— И мислиш, че аз не мога да му родя?
	Отидох при нея; сега и двете гледахме към града в краката ни.
	— Ако не му родиш, той ще престане ли да те обича?
	— Той ме обожава — отвърна разпалено тя. — Кого го е грижа че Кия е бременна? Тази вечер отива само защото Панахеси го е повикал. Мисли, че Панахеси му е предан. — Тя се наежи. — Докато татко работи като роб, за да набавя кораби и да избягва войната, Панахеси шушне на ухото на Ахенатон и сякаш думите идват направо от устата на Атон. И влиянието му расте.
	— Но нали не е по-голямо от татковото?
	— Никога няма да бъде по-голямо от татковото. Аз имам грижата за това. — Тя погледна надолу към хората, които не можеха да я видят. Те се движеха из града, мъкнеха кошници овършано жито по преплетените като бели панделки улици. — Само Хатшепсут е разполагала с такова влияние като мен. Кия не е царица. Може да има пет синове и пак няма да стане царица. — Гневът се върна в очите на Нефертити. — Трябваше да отида — каза тя злобно. — Трябваше да отида на това тържество и да го проваля.
	Ако се съдеше по изражението й, говореше съвсем сериозно.
	Зад нас се чу шум и татко влезе в преддверието.
	— Хайде, Нефертити. — Той дръпна сестра ми от парадния прозорец и двамата си зашушукаха нещо. Докато разговаряха, аз прокарах пръсти по фаянсовите птици, които украсяваха стените. Чудех се какво ли би си помислил Нахтмин, ако можеше да види златото от храмовете да блести насреща му от позлатените образи на моето семейство. В някои от картините, рисувани от Тутмос по памет, присъствах и аз.
	Разгледах един от релефите, на който татко бе изобразен как приема златни огърлици от фараона. Разбира се, картината бе символична, тъй като татко никога не беше получавал подобни дарове, а и бе необходимо само да протегне ръка, за да разполага свободно с тях. Но в изобразената сцена Нефертити го беше прегърнала с едната ръка през кръста, а другата й ръка почиваше върху рамото на Ахенатон. Двете княгини присъстваха също и някой беше започнал да рисува трето дете в ръцете на кърмачка. Тий и аз стояхме встрани. Ръцете ни не бяха вдигнати към Атон, както ръцете на всички останали. Бяхме облечени в отворени поли и скулпторът Тутмос бе подчертал зеления цвят на очите ми. Моето семейство беше изобразено навсякъде в Амарна, отсъстваха само Кия и Панахеси. Ако Северният дворец някога рухнеше, техните гробници щяха да са единственото свидетелство, че са съществували някога.
	— Идваш ли? — повика ме Нефертити.
	Огледах се.
	— Къде е татко?
	Тя повдигна рамене и ме погледна хитро.
	— По работа.
	Самодоволното й мълчание ми подейства като предупреждение.
	— Какво става? — попитах.
	— Отиваме на празненството.
	— Нефертити.
	— Защо не?
	— Защото е жестоко.
	— Властта е жестока — отвърна сестра ми. — И ще е или моя, или нейна.

	* * *

	Сестра ми се гледаше в огледалото.
	— Тази вечер искам да съм красива като Изида. Неземно красива.
	Тя се изправи и мрежестата рокля, която беше облякла, очерта формата на гърдите и се спусна свободно по гърба й. Опаловите мъниста сияеха и създаваха илюзията, че самата тя е лъч лунна светлина. Среброто на миглите и на препаската й отразяваше блясъка на факлите. Заменила бе короната си със сребърни мъниста в косата, които искряха при всяко нейно движение. Почти ми дожаля за Кия. Но Кия бе не по-малко коварна от Нефертити и ако Нефертити не родеше на Ахенатон син, семейството ни щеше да се кланя на Кия, когато нейният се възкачи на престола. Тази беше причината, която ме караше да седя и да понасям мъчителното скубане на веждите и старателното гримиране на бузите и устните.
	Мисълта, че семейството ни може да служи на човек като Панахеси… Поклатих обсипаната си с мъниста глава. Това не биваше никога да се случва.
	Придворните дами на Нефертити ни чакаха в открития двор, бъбреха и се кикотеха като малки момичета. Смесихме се с тях и имах чувството, че сме като капчици сребърен дъжд в градина с цъфнали лотоси. Те се отдръпнаха да ни направят път и установих, че всичките са непознати за мен девойки, дъщери на писари и жреци на Атон, чиято работа беше да развличат сестра ми. Откъм конюшните се бе появила група стражи. Един лейтенант хвана ръката на Нефертити и й помогна да се качи в колесницата. Тя взе камшика от него.
	— Ти ли ще караш? — възкликнах аз.
	— Разбира се. Към Северния дворец! — викна тя.
	Размаха камшика и колесницата се понесе в нощта към светлините на масивната бяла постройка. Стражите се спуснаха презглава след нас, чуваше се буйният смях на жените, които препускаха отзад.
	— Не толкова бързо! — извиках, скована от страх да не се преобърнем, но вятърът отнасяше думите ми и колесницата продължаваше да лети.
	— Ще загинем, Нефертити!
	Сестра ми ме погледна тържествуващо.
	— Какво?
	Когато стигнахме до портите, тя дръпна юздите и конете се заковаха. Дворецът на Кия беше толкова величествен, че се стъписах. Изящното му отражение трептеше във водите на Нил, бяла крепост, изградена с любов и отдаденост. На всяка колона беше издялан лотосов цвят, устремен нагоре, сякаш за да прегърне Атон. През широката арка на фасадата се виждаше двор и осветена с факли градина. Стражите на Кия изпаднаха в паника, когато видяха кои сме. Струпаха се около нас, надпреварвайки се кой по-напред да се поклони и да ни въведе в двореца.
	— Царице, не знаехме, че ще дойдете.
	— Съобщете, че сме пристигнали — заповяда тя.
	Слугите в златни туники се втурнаха към залата, докато ние вървяхме бавно и самоуверено по стълбището от пясъчник с два реда светилници отстрани. Гостите ни се кланяха и шушукаха помежду си. Когато стигнахме до голямата зала, тръбачите се събраха отново.
	— Царица Нефертити и благородната Мутноджмет — обяви глашатаят.
	Влязохме вътре и голямата зала забръмча като кошер. Дамите на Нефертити, които ни следваха по петите, се пръснаха да намерят подходящо място и храна за царицата. Сребърните ни огърлици и гривни блестяха на светлината и знаех, че ние сме по-красиви от всички тук, дори от гордите и хубави дъщери на дворцовите везири и писари. Кия се обърна рязко, заговори бързо на своя съпруг, за да отклони погледа му, ала неговите очи бяха приковани в сестра ми, сребърна рибка, проблясваща в осветено езеро.
	— Заведете ме на почетната маса — каза Нефертити и веднага ни придружиха до другия край на залата, където седяха Ахенатон и бременната Кия. Нефертити се настани срещу тях. Помежду ни седяха всичките най-близки дами на Кия. Знаех, че никога не бих имала куража да сторя това, което току-що стори сестра ми — да вляза тържествено в леговището на лъва, вдигнала гордо глава.
	Панахеси, който седеше от дясната страна на Ахенатон, беше почервенял от гняв. На личното празненство на дъщеря му Нефертити поръчваше музиката и всички се смееха, пееха и пиеха. Кия бе в клопка; във всеки друг случай нейните дами биха сложили сестра ми на място. Но сега, в присъствието на Ахенатон, никоя от тях не дръзваше да се държи високомерно, а вместо това отрупваха Нефертити с любезности и ласкателства, разказваха й истории и клюки и колкото по-шумен ставаше подхранваният от виното смях, толкова по-трудно Кия сдържаше яростта си.
	— Какво има? — попита загрижено Ахенатон и Кия му хвърли зверски поглед изпод ресниците си.
	— Това тържество е мое, не нейно!
	Ахенатон се огледа, за да се увери, че Нефертити не е наблизо, и обеща:
	— Ще ти го компенсирам.
	— Как? — изкрещя пронизително тя.
	Ахенатон откъсна поглед от сестра ми, която беше отметнала глава и се смееше на една от шегите на Тутмос, и го чух да казва:
	— Ще накарам Тутмос да ти направи статуя.
	Кия побърза да се възползва от предразположението му.
	— И ако ни се роди още един син, ще бъде ли провъзгласен за твой наследник?
	Наведох се напред да чуя как ще й отговори.
	— Това е в ръцете на Атон.
	„На Атон и на нашето семейство“ — помислих си тържествуващо.

	* * *

	Когато празненството завърши, видях в очите на Нефертити напрежението от онова, което бе сторила. Щом влязохме в стаята й, тя каза с нетърпящ възражения тон:
	— Остани с мен, докато се върне.
	Пъхнах се в леглото й и започнах да я милвам успокояващо по косата.
	— Хетите са пред портите на Митани, а аз се правя на съблазнителка на собствения си съпруг — процеди тя. — После гласът й изневери. — Не може тя да роди още един син.
	— Може да не роди. Може да е дъщеря.
	— Но защо аз не мога да му родя престолонаследник? Какво съм сторила, за да ядосам Атон?
	„Какво си сторила, за да ядосаш Амон“ — помислих си аз, ала не казах нищо.
	— Взимаш ли меда?
	— И мандрагората.
	— А посещаваш ли храмовете?
	— На Атон ли? Разбира се.
	Оставих мълчанието ми да говори вместо мен.
	Нефертити попита тихо:
	— Мислиш ли, че трябва да потърся храм на Таурт?
	— Няма да навреди.
	Тя се поколеба.
	— Ти ще дойдеш ли? Ахенатон не бива да знае.
	— Можем да идем утре — обещах аз и тя стисна нежно ръката ми, обърна се на другата страна, притисна завивките към гърдите си и заспа. А аз лежах будна и се чудех къде в Амарна ще намерим светилище на богинята на раждането с образ на хипопотам.
	Рано на другата сутрин, преди още слънцето да беше изгряло, Мерит даде отговор на този въпрос. Каза, че някои жени от вилите имали собствени статуи на Таурт за случаите, когато дъщерите им отивали да раждат в тухларните. Помолих я да ни заведе в къщата с най-голямо светилище и още преди Ахенатон да се беше събудил, носачи занесоха закритата ни носилка до куп богати вили нагоре по хълма. Изгряващото слънце светеше ярко. Спящият град под нас тънеше в сенки с цвят на злато и кардамон. Разтворих завесите и вдъхнах дълбоко носещия се наоколо аромат на сладкиш от фурми и на греяно вино.
	— Пусни завесите — скара ми се Нефертити. — Трябва да свършим бързо с това.
	— Ти си тази, която пожела да дойдем — отвърнах аз строго.
	— Молила ли си се някога на Таурт?
	Знаех за какво ме пита.
	— Да.
	Носачите ни качиха на самия връх на хълма и оставиха носилката пред една вила. На вратата ни посрещна слугиня.
	— Царице. — Момичето се поклони дълбоко. — Господарката те чака в откритата галерия.
	Изкачихме стъпалата — Нефертити, Мерит и аз. Носачите останаха да чакат на двора, без да знаят защо сме дошли. Вътре ни поздрави жена в рокля от фин лен.
	— Благодаря ви, че оказвате тази чест на скромния ми дом. Казвам се Акана.
	Но Нефертити не я слушаше. Оглеждаше се за статуята на Таурт.
	— Нашата богиня е натам — прошепна благородната Акана. — Скрита е от хорските очи.
	Отидохме в стая в задната част на вилата със спуснати тръстикови рогозки на прозорците. На белите стени имаше ярки изображения на богинята хипопотам. Благородната Акана счете за нужно да обясни:
	— Мнозина държат богинята в къщите си, царице. Забранени са само публичните светилища, но хората крият своите тайни олтари.
	„Не толкова сполучливо, че да избегнат вниманието на Мерит“ — помислих си аз. Нефертити кимна безмълвно.
	— Тогава ще ви оставя. — Благородната Акана си тръгна. — Ако имате нужда от нещо, трябва само да ме повикате.
	Сякаш пробудена от сън, Нефертити се обърна и й благодари. Попитах:
	— Искаш ли да изляза и аз?
	— Не, искам да се молиш с мен. Мерит, остави даровете и затвори вратата!
	Мерит остави тамяна и лотосовите цветове на един стол и си тръгна по същия път, по който си беше отишла и стопанката на дома. Останахме сами в стаята. Богинята хипопотам ни се усмихваше, дебелият й търбух от полиран абанос блестеше в яркосиньо на слънчевата светлина, която се процеждаше през тръстиковите рогозки.
	— Ти почвай първа — подкани ме Нефертити и обясни: — Тя те познава.
	Отидох при богинята и коленичих пред нея, поднасяйки й шепа лотосови цветове.
	— Таурт — промърморих, — дошла съм да те помоля да ме благословиш с дете.
	— Дошли сме заради мен! — прекъсна ме рязко Нефертити.
	Погледнах я сърдито през рамо.
	— Дошла съм също заради царицата на Египет. — Притиснах лотосовите цветове към краката на Таурт — Дошла съм да те помоля да й позволиш да зачене.
	— Син — уточни Нефертити.
	— Не можеш ли да свършиш това сама? — попитах аз.
	— Не! Тя може да не ме чуе!
	Отново наведох глава.
	— Моля те, Таурт. Царицата на Египет се нуждае от син. Тя е благословена с три княгини, а сега моли да й изпратиш княз.
	— На мен, а не на Кия — изтърси сестра ми. — Моля те, направи така, че Кия да не роди син!
	— Нефертити! — извиках аз.
	Тя ме погледна озадачено.
	— Какво?
	Поклатих глава.
	— Просто запали тамяна.
	Тя стори, каквото й казах, и двете вперихме погледи в обгърнатата от дим богиня хипопотам. Тя сякаш ни се усмихваше благосклонно, въпреки че онова, което беше поискала Нефертити, бе злонамерено. Изправих се и Нефертити ме последва.
	— Всичките ти молитви ли са такива? — попитах я аз.
	— Какво искаш да кажеш?
	— Няма значение. Да вървим.

	* * *

	На другата сутрин в тронната зала пристигна вестоносец.
	— Великата съпруга Кия е болна.
	Веднага си спомних молитвата на Нефертити и пребледнях. Татко ме погледна и аз понечих да си призная.
	— Вчера…
	Но той разсече въздуха с ръка.
	— Върви да доведеш сестра си и фараона от арената!
	Доведох ги и въпреки че Нефертити непрекъснато питаше какво се е случило, успях да прошепна само:
	— Молитвата ти е чута.
	Нахълтахме в тронната зала. Слугите и просителите бяха отпратени. Баща ми се изправи веднага и каза:
	— Този пратеник носи вест за фараона.
	Пратеникът се поклони дълбоко.
	— Има вест от Северния дворец — съобщи той. — Великата съпруга Кия е болна.
	Ахенатон настръхна.
	— Болна? Какво искаш да кажеш? Колко болна?
	Човекът наведе очи към пода.
	— Тя кърви, царю.
	Ахенатон притихна и татко се приближи.
	— Трябва да отидеш при нея — посъветва го той.
	Ахенатон погледна въпросително Нефертити, която кимна.
	— Върви. Върви и се погрижи великата съпруга да се оправи.
	Любезността й го накара да се разколебае и тя се усмихна сладко и добави:
	— Кия ще предпочете да отидеш ти, а не аз.
	Присвих очи пред нейното лукавство и когато Ахенатон излезе, поклатих строго глава.
	— Какво става?
	Нефертити отърси наметката от раменете си.
	— Таурт е чула молитвата ми, точно както ти каза.
	Татко се навъси.
	— Още нищо не се е случило.
	— Кия е болна. И със сигурност ще загуби детето.
	Погледнах я ужасено, а тя се усмихна и каза:
	— Би ли ми донесла сок, Мутноджмет?
	Наежих се.
	— Какво?
	— Донеси й сок — повтори баща ми и аз разбрах какво става. Искаха да се махна, за да говорят насаме.
	— От нар — викна след мен Нефертити, но аз бях вече излязла от тронната зала.
	— Господарке, какво има? — Ипу скочи. — Защо всички бяха отпратени от тронната зала?
	— Закарай ме в старата ми вила — отвърнах аз. — Намери ми колесница да ме закара при Тий.
	Мълчахме по целия път. Къщата изглеждаше по същия начин, както я бях оставила. Широката открита галерия и заоблените колони искряха от белота на слънцето и зашеметяващо сините метличини се открояваха ясно на фона им.
	— Насадила е още мащерка — тихо отбеляза Ипу.
	На вратата ни посрещна слугиня и после бяхме въведени в някогашния ми дом. В салона имаше повече гоблени, както и няколко нови стенописа, изобразяващи ловни сцени. Ето какво бе останало на вдовстващата царица, след като цял живот бе управлявала Египет. Влязохме в откритата галерия и тя дойде да ме прегърне. Казали й бяха, че идваме.
	— Мутноджмет. — Тежки гривни подрънкваха мелодично на китките й, златното й елече бе обсипано с бисери. Задържа ме на ръка разстояние, за да разгледа лицето ми. — Отслабнала си. Но изглеждаш по-щастлива — каза тя, без да откъсва очи от моите.
	Спомних си за Нахтмин и изпитах дълбоко задоволство.
	— Да, сега съм много по-щастлива.
	Прислужница ни донесе чай и ние се настанихме на дебели възглавници, напълнени с пух. На Ипу бе разрешено да остане. Тя вече бе член на семейството. Ала не се включваше в разговора.
	— Разкажи ми всичките си новини — подкани ме весело леля. Имаше предвид Тива, градината ми, вилата ми. Но аз й разказах за раждането на Нефертити и за бременността на Кия. После я информирах за празненството и за болестта на Кия.
	— Казват, че ще загуби детето.
	Тий ми отправи изпитателен поглед.
	— Сигурна съм, че татко никога не би наредил да се убие дете — побързах да кажа аз.
	— Когато залогът е короната на Египет? — Тий се облегна назад. — Всичко това вече е правено за короната на Египет. Правени са и по-лоши неща. Само попитай сина ми.
	— Но е против волята на Амон — възразих аз. — И против законите на Маат.
	— Да не мислиш, че някой се е тревожил за това, когато са те отровили?
	Трепнах. Никой вече не споменаваше случилото се с мен.
	— Но нека не забравяме за съществуването на Небнефер — напомних аз.
	— Който вижда баща си веднъж на няколко месеца, когато Нефертити изпусне Ахенатон от погледа си. И наистина ли мислиш, че Ахенатон би допуснал свой син до трона? Той, който знае по-добре от всички колко коварен може да бъде един син?
	Прекъснати бяхме от стария глашатай на леля ми. Той се поклони от кръста.
	— Писмо от бившия генерал Нахтмин. До благородната Мутноджмет.
	Погледнах Тий. Слугите още наричаха съпруга ми генерал. Скрих задоволството си и попитах:
	— Но защо писмото е дошло тук?
	— Пратеникът е чул къде си и е дошъл да те потърси.
	Той се поклони и излезе, а леля следеше изражението ми, докато четях.
	— Гробниците ни са завършени. Релефите са издялани и вече започват да ги боядисват.
	Леля кимна одобрително.
	— А градината?
	Усмихнах се. Тя бе станала голям любител на градините. Погледнах дали в папируса няма новини за моите растения.
	— Добре се развиват. Жасминът вече цъфти, а лозите са отрупани с гроздове. А дори още не е настъпил пахонс. — Вдигнах поглед и зърнах копнежа в лицето на Тий. Собствен дом. После ми мина една мисъл и веднага я споделих с нея. — Трябва да напуснеш Амарна и да дойдеш да ги видиш. Напусни Амарна и се върни в Тива.
	Изведнъж леля притихна.
	— Съмнявам се, че някога ще изляза от Амарна — отвърна тя. — Ще се върна в Тива само в ковчега си.
	Погледнах я слисано.
	Тя се наведе към мен и ми довери:
	— Това, че не съм в двореца, не означава, че властта ми там е свършила. Баща ти и аз полагаме големи усилия влиянието ни да не се забелязва. — Усмихна се печално. — Панахеси успя да настрои Ахенатон против мен. Ала никога няма да успее да лиши Египет от баща ти. Не и докато Нефертити е царица.
	Взрях се в Тий в светлината, идваща от прозорците. Откъде взимаше сили да върши това, което вършеше? Да остане в Амарна и негласно да упражнява царската власт, докато нейният разглезен и арогантен син се перчи на подиума?
	— Не е толкова трудно, колкото изглежда — отговори тя на моя неизречен въпрос. — Някой ден може да го разбереш.

	* * *

	— Къде беше? — Нефертити прекоси стаята на няколко крачки.
	— В моята вила.
	— Ти нямаш вила — каза предизвикателно тя.
	— Ходих на гости на Тий.
	Сестра ми отстъпи назад, сякаш я бях зашлевила.
	— Докато аз чакам тук новини, ти си ходила да се видиш с Тий? — Гласът й се извиси гневно. — Изостави ме, докато Кия е болна?
	Прихнах.
	— Какво? Нужна ти е подкрепа заради потресаващата вест, че Кия е болна? Че може да загуби детето?
	Тя замръзна на мястото си. Никога досега не бях разговаряла така с нея.
	— Какво е това? — Гледаше свитъка, който държах.
	— Писмо.
	Дръпна го от ръката ми и започна да го чете.
	— Това е писмо от съпруга ми! — казах аз, протегнах ръка и си го взех.
	Нефертити се намръщи.
	— Кой го е донесъл тук?
	— Откъде да знам?
	— Кога е дошло?
	— Докато ти беше с татко.
	Изведнъж разбрах какъв бе смисълът на въпросите й и креснах възмутено:
	— Защо? И други ли е имало?
	Тя не отговори.
	— Имало ли е други? — викнах аз. — Крила си ги от мен, нали? Нахтмин е мой съпруг!
	— А аз съм твоя сестра!
	Гледахме се свирепо.
	— Ще дойда на вечерята и след това заминавам за Тива — казах решително.
	Тя застана пред мен.
	— Дори не знаеш какво се е случило с Кия…
	— Разбира се, че знам какво се е случило с Кия. Точно каквото ти каза. Загубила е детето.
	— Панахеси ще стане подозрителен…
	— Разбира се, че ще е подозрителен. Но ще трябва да се пазиш от него сама.
	— Не можеш да ме изоставиш! — извика тя и аз се обърнах с лице към нея.
	— Защо? Защото никой друг не може ли? Защото всички останали благоговеят пред твоята хубост? Имаш петдесет други жени в двореца, които ще вървят подире ти като кученца. Накарай някоя от тях да те пази.

	* * *

	Отидох на вечерята, както бях обещала, и Нефертити реши да подложи на изпитание моята преданост, като ми нареди да й намеря специални плодове, за които знаеше, че се държат само в задната част на кухните. Станах и казах на най-близката прислужница да донесе на сестра ми блюдо с жожоба.
	— Може да ме отровят — викна тя. — Искам ти да отидеш.
	Хвърлих й дълъг поглед, после профучах вбесена през голямата зала. Когато се върнах, тя беше заобиколена от жени. Между петнайсет-шестнайсетгодишните момичета сестра ми изглеждаше дори още по-ослепителна. Тя отметна глава назад и се усмихна, когато видя блюдото с плодове в ръцете ми.
	— Мутни, ти ги донесе!
	Сякаш се беше съмнявала.
	Жените се отдръпнаха, за да мога да й подам плодовете, и тя рече:
	— Ти си най-добрата сестра в Египет. Къде са музикантите? — Плесна с ръце. — Искаме музика!
	Момичетата заеха местата си, аз седнах до майка пред подиума и слугите донесоха печена газела и агнешко с мед.
	— По този начин тя показва, че те обича — каза майка.
	— Как? Като ме превръща в своя слугиня ли?
	Музиката започна и Нефертити изръкопляска, когато се появиха танцьорките, издокарани в ярки рокли и гривни със звънчета. Пет-шест жени наблюдаваха Нефертити, докато пие, и се стараеха да държат чашите като нея, между палеца и показалеца.
	— Докога трябва да остана? — попитах. Майка се намръщи.
	— Докато свършат танците.
	Но татко каза:
	— Чух, че си ходила при Тий.
	— Казах й какво се случи с Кия — отвърнах аз.
	Той кимна.
	— Разбира се.
	— И тя не бе изненадана.
	Той ме погледна странно и за момент се почудих дали изобщо е имало тровене или е било просто каприз на съдбата. Нефертити погледна надолу към нас и тънките й вежди се смръщиха. Тя изви пръст към мен. Татко посочи с брадата си.
	— Иска да отидеш при нея.
	Изправих се и Нефертити потупа празен стол на подиума, където се позволяваше да сядат и разговарят гости.
	— Надявам се, че не си говорила с татко за Кия.
	— Разбира се, че не.
	— С темата е приключено.
	— Както и с детето й.
	Очите на Нефертити се разшириха.
	— Гледай да не те чуе Ахенатон — предупреди ме тя и Ахенатон се обърна да види за какво си приказваме. Тя му се усмихна, а аз му отвърнах с безизразен поглед. — Виж това тържество, наложи ми се да го организирам, за да отвлека мислите му от нея.
	— Колко мило от твоя страна — отвърнах аз.
	— Защо си ми толкова ядосана? — избухна Нефертити.
	— Защото застрашаваш своята безсмъртна ка и вървиш против законите на Маат. И заради какво?
	— Заради короната на Египет — отвърна тя.
	— Мислиш ли, че има поне един везир, който да не се е питал дали Кия не е била отровена?
	— Тогава грешката си е тяхна — отсече тя. — Аз не съм я отровила.
	— Значи някой друг го е сторил вместо теб.
	Музиката затихна и разговорът ни спря. Нефертити се усмихна весело, та Ахенатон да помисли, че си бъбрим за глупости. Когато музикантите засвириха отново, тя се наведе към мен и каза рязко:
	— Необходимо ми е да разбереш какво си говорят жените от свитата на Кия.
	— Не — казах аз и отказът ми беше категоричен. — Връщам се в Тива. Казах ти, че ще си замина. Казах ти го още преди Анхесенпаатон да се беше родила.
	Музиката още свиреше в другия край на залата, но онези, които седяха най-близо до нас, можеха да чуят какво си говорим. Аз слязох от подиума, а тя се наведе напред и ме заплаши:
	— Ако ме изоставиш сега, не можеш никога повече да се върнеш!
	Всички се обърнаха да ме погледнат и тя си даде сметка, че са ни чули. Изчерви се и викна:
	— Избирай!
	Видях как очите на Ахенатон светнаха одобрително. После се обърнах да погледна към татко на царската маса. Лицето му представляваше безупречна маска на везир, който отказва да покаже какво мисли за двете си дъщери, които съскат като котки една срещу друга на публично място. Поех дълбоко въздух и отвърнах:
	— Направих своя избор, когато се омъжих за Нахтмин.
	Нефертити се облегна на трона си и прошепна:
	— Върви. — След това изкрещя: — Върви и никога не се връщай!
	Видях решителното й изражение, горчивината, която се четеше в очите й, и оставих вратите на голямата зала да се блъснат зад гърба ми.
	Когато се прибрах в стаята си, Ипу вече беше разбрала какво се бе случило.
	— Ще си заминем, господарке. Ще си заминем с първия царски кораб, който потегля тази нощ. Багажът ти вече е събран.
	Готовите ми сандъци бяха сложени на кревата и аз бях стъписана от бързината, с която се случваше всичко. Бях прокудена.
	После изведнъж се появи майка.
	— Мутноджмет, премисли още веднъж какво правиш — примоли се тя. Баща ми стоеше като страж на вратата. — Ай, моля те! Кажи нещо на дъщеря си! — извика тя, но той не пожела дори да опита да ме разубеди.
	Отидох при майка и хванах лицето й между дланите си.
	— Аз не умирам мауат. Просто се връщам при своя съпруг, при своята къща, при своя живот в Тива.
	— Но ти имаш живот тук! — Погледна към татко, който взе ръката й в своята.
	— Мутноджмет направи своя избор. Едната ни дъщеря протяга ръце към слънцето, а другата е доволна да усеща лъчите му в своята градина. Различни са, това е.
	— Но няма да може никога повече да се върне — разплака се майка.
	— Нефертити ще размисли — обеща татко. — Ти прояви добрина, че изобщо дойде, котенце.
	Прегърнах го и притиснах майка до гърдите си, докато слугите изнасяха сандъците, като ги балансираха един върху друг.
	— Ще идваме два пъти в годината — обеща татко. — Ще уредя среща с царя на Митани, докато сме там.
	— Ако Ахенатон ти позволи.
	Татко не отговори и разбрах, че е твърдо решен да го стори, със или без съгласието на фараона. Тогава чух шум, обърнах се и видях две малки момиченца да надзъртат към мен иззад колоната. Повиках ги с пръст.
	— Заминаваш ли? — попита по-голямото.
	— Да, Мери. Искаш ли да дойдеш на кея да ме изпратиш?
	Тя кимна, после се разплака.
	— Но аз искам да останеш.
	Бях трогната. Познаваше ме едва от месец.
	— Дори още не си видяла всичките ми коне! Исках да ти ги покажа всичките.
	Затворих очи за нейния егоизъм, наведох се, целунах я по челото и обещах:
	— Някой ден ще се върна и ще ги видя.
	— И моя храм ли? — успя да каже тя между хлиповете.
	— И твоя храм — отвърнах аз и прехапах устни да не издам какво мисля за разглезването й, което преминаваше всякакви граници. Неин собствен храм на Атон? Що за царица щеше да стане това момиченце, щом му се позволяваха всякакви луксове? Как щеше да се научи на въздържание и търпение?
	С майка отидохме пеша до кея и когато корабът беше готов да потегли, аз се разплаках въпреки волята си. Можеше ли някой да каже какво щеше да се случи, след като се сбогуваме? Дали аз нямаше да умра при раждане, или майка да стане жертва на някоя от многото епидемии, които върлуват край Нил? Държахме се за ръцете и аз остро почувствах колко много съм я разочаровала. Донесла й бях само скръб, а от една дъщеря се очакваше да носи на майка си радост.
	— Прости ми — казах й аз. — Ако бях по-добра дъщеря, щях да се омъжа за одобрен от фараона човек и да остана близо до теб. Щях да ти народя внуци, които да държиш в скута си и за които да си благодарна. Вместо това ти донесох само болка.
	— Живееш живота, който ти е предопределен от Амон. Няма за какво да съжаляваме.
	— Но ти си самотна — възразих аз.
	Тя се наведе към мен и прошепна, за да не чуе баща ми:
	— И всяка нощ се утешавам с мисълта, че от двете ми дъщери ти ще си тази, която ще бъде озарена от усмивката на вечността. Макар и да нямаш злато, деца и корона.
	Тя ме целуна по главата и дори татко изглеждаше трогнат, когато махнах за сбогом към извисяващия се над нас град, скъпоценност, която моето семейство бе изваяло от пясъка. Амарна бе само жалък съперник на Тива, пълен с парвенюшки блясък и злато, и все пак когато си тръгнах от нея, изпитах и чувство на загуба; защото това бе наследството, което оставяше моето семейство, а аз го напусках завинаги.


>	Двайсет и първа глава
>	Тива
>	Четиринайсети фаменот

	Съпругът ми дотича на кея още щом корабът влезе в пристанището. Заведе ме вкъщи и ме настани на нашето легло. Погледнах стените; когато пристигнахме тук, те бяха матовобели. Сега ги изпъстряха речни сцени и фаянсови плочки.
	— Кой направи това? — попитах.
	— Наех художник от града. Свърши всичко само за три дни.
	Подложих на преценка работата на художника. Хубаво беше. Не толкова внушително, колкото щеше да е, ако го бе нарисувал Тутмос, но въпреки това красиво. Цветовете, които беше избрал за реката, бяха наситени и разнообразни.
	— Е, казвай.
	Въздъхнах и започнах да му разказвам за раждането на Анхесенпаатон, после за Кия и за прогонването ми от Амарна. Той ме прегърна и ме притисна към себе си.
	— Какво има у теб, миу-шер, та обсебваш толкова хората? Аз мислех за теб всеки ден и се чудех дали сестра ти няма да скалъпи някакъв план; да изпрати убийци и след като ме премахнат, да те омъжи за друг.
	— Нахтмин! — възкликвах аз.
	— Ти си всичко за нея — каза той сериозно.
	— А ти си всичко за мен. Нефертити разбира това. И ако чуе и дума за кроеж против теб, ще спре ръката на фараона…
	— Толкова силна ли е станала?
	— Трябваше да видиш хората на арената и по улиците. Те биха сторили всичко за нея.
	— А за него?
	— Не знам.
	Нахтмин ме помилва по бузата.
	— Хайде сега да помислим за други неща.

	* * *

	Онзи следобед се любихме и после Ипу ни донесе да хапнем смокини и бадеми с парчета риба и пресен ечемичен хляб. Докато се хранехме, Нахтмин ми разказа за нашата гробница сред хълмовете край Тива, колко солидно е построена и колко красива са я направили работниците.
	— Намерих майсторите, които фараонът уволни, преди да се премести в Мемфис. Сега те предлагат услугите си на всеки велможа, който е готов да плати. Фараонът сглупи, като не ги взе със себе си.
	— Фараонът направи много глупости — казах аз. Вратата изскърца и ръката на Нахтмин веднага посегна към ножа. Погледнах надолу и прихнах.
	— Това е само Бастет. Ела тук, голямо коте!
	Нахтмин се намръщи.
	— Погледни само колко е порасъл! — Вдигнах Бастет на скута си и той започна да мърка, доволен от моето внимание. — Изненадана съм, че не ми се сърди, задето заминах.
	Нахтмин повдигна вежди.
	— О… И той беше доста вкиснат, докато те нямаше.
	— Пакости ли правеше, коте?
	— Питай любимата си ленена рокля.
	Сепнах се.
	— Онази, която…
	Нахтмин кимна.
	— Скъсал си официалната ми рокля? — викнах аз и ушите на Бастет се залепиха за главата му, сякаш знаеше точно за какво става дума.
	Нахтмин каза:
	— Съмнявам се, че те разбира.
	— Естествено, че разбира. Съсипал е любимата ми рокля!
	— Може би това ще ти послужи за урок да си седиш вкъщи — каза игриво той.
	Мушнахме се под тънките ленени завивки, а Бастет се сви на кълбо до леглото. Описах на Нахтмин Амарна, Северния дворец и арената, в чието построяване бе вложен трудът на хиляди работници. Когато се свечери, отворихме вратите и седнахме на балкона да гледаме как луната изгрява над река Нил. Във водата се отразяваха големите къщи, потънали в светлината на стотици лампи.
	— Как изобщо е могъл да помисли, че Амарна ще може да се сравнява с това? — попитах аз и бях безкрайно благодарна на Амон, че съм жива и седя с мъжа, когото обичам, на балкона с изглед към най-великия град на Египет.

	* * *

	На другата сутрин, когато отидох в градината, похвалих моя съпруг за усилията които беше положил да полива мандрагората и да тори хибискуса. Дори Ипу бе впечатлена от уменията, които бе проявил в наше отсъствие.
	— Мислех, че ще заварим всичко в кал и в бурени — призна тя.
	И двете прихнахме, а Нахтмин попита на какво се смеем.
	— Само на градинарските ти способности — казах аз.
	Не беше трудно да се върна към живота си в Тива. Нил се разливаше, птичките пееха, чаплите се съешаваха и Бастет се разхождаше из къщата, сякаш бе владетелят на Египет.
	С Ипу отидохме на пазара да купим риба за Бастет и това ми припомни още веднъж какъв приказен град беше Тива. Поруменелите от изгрева хълмове и скалите с цвят на старо злато излъчваха свежест. Възрастни жени подреждаха стоката си между сергиите и дъвчеха бетел, докато разговаряха помежду си. Зимното слънце хвърляше златни отблясъци край реката, където мъже с тежки мрежи мъкнеха товари от търговските кораби. Вървяхме през тълпата и мъжете поглеждаха първо мен, привлечени от моите златни и сребърни картуши, но очите им се задържаха по-дълго върху Ипу, която се носеше покрай сергиите със своята полюшваща се походка и се усмихваше на шегите им.
	Дърводелецът Пазер попита дали фараонът е доволен от сандъчето, което му бе направил преди седемнайсет години.
	— Още е в неговите покои, отредено му е най-видното място — увери го Ипу.
	Старият майстор започна да пляска с ръце.
	— Чухте ли това? Работата на Пазер Дърводелеца е в двореца край реката!
	Хвърлих поглед на Ипу, която беше много доволна от лъжата си.
	Пазер се наведе към нас.
	— Можех да работя на гробниците. Обзалагам се, че щяха да ме вземат, ако бях отишъл в Амарна, и щях да дялам ушабти*1 за фараона.
	[*1 Малки фигурки, поставяни в саркофазите редом с мумиите. Те представлявали слуги, от които се очаквало да извършват селскостопанските работи, изисквани от покойниците в царството на мъртвите. — Б.пр.]
	— Но какво щеше да прави дъщеря ти без теб? — рече Ипу.
	— Можеше да дойде и тя — отвърна развълнувано Пазер, а после въздъхна тежко. — Е, това са само старчески мечти.
	— Не си толкова стар — отвърна любезно Ипу и дърводелецът се усмихна.
	Продължихме нататък и аз й напомних за рибата на Бастет.
	— Ще идем на сергията на Рензи — отвърна тя. Той винаги има от най-добрата.
	— Нали е за Бастет. Не съм сигурна, че той ще забележи разликата.
	Ипу ме погледна.
	— Този котарак знае всичко. — Тръгна уверено към последната сергия на пазара, но спря изведнъж, когато видя някакъв младеж на мястото на Рензи. Той беше висок и добре сложен, с ръце, които не принадлежат на рибопродавец.
	— Какво да ви предложа, уважаеми?
	— Къде е Рензи? — попита Ипу.
	— Баща ми има работа в Мемфис през следващите два месеца. През това време аз ще обслужвам сергията.
	Ипу сложи ръце на хълбоците.
	— Рензи никога не ми е споменавал, че има син.
	— А баща ми никога не ми е споменавал, че има такива красиви клиентки.
	Погледна и двете ни, но се виждаше, че комплиментът му е адресиран към Ипу.
	— Ами, добре. Искаме костур. Пресен костур. Не риба, която си хванал преди два дни и си я натрил с тамян.
	Младежът изглеждаше слисан.
	— Наистина ли мислите, че бих ви продал вчерашна риба?
	— Не знам. Синът на Рензи почтен ли е колкото баща си?
	Той й подаде дървена паница с вече нарязан костур.
	— Занеси си я вкъщи и ако това не е най-хубавата риба в Тива, ела да ми кажеш.
	— Боя се, че няма да може — обадих се аз. — Рибата е за котката.
	Младежът погледна Ипу така, сякаш тя не беше с ума си, и посегна да си прибере рибата.
	— Костур за котка?
	— Вече ми я продаде — отвърна Ипу. — Късно е да си я искаш обратно.
	— Това е най-хубавата риба в Тива! — Младежът ме погледна в очакване да получи подкрепа.
	— И ще я дам на най-хубавата котка в Тива — обеща Ипу.
	— Не може да даваш костур на котка!
	— Как се казваш? — попита тя.
	Рибопродавецът се намръщи.
	— Джеди.
	— Е, Джеди, когато баща ти се върне — тя сръчно мушна завитата риба под мишница, — моята господарка няма да пропусне да те похвали пред него.
	Той остана с отворени уста и когато Ипу си тръгна, се обърна към мен.
	— Виждал съм я и друг път. Винаги ли е толкова нахална?
	Усмихнах се.
	— Винаги.

	* * *

	През необичайно топлия пахонс започнах да почиствам изсъхналите листа и да чукам яйчени черупки, за да подсилвам почвата. Градината почервеня от ярките цветове на каната и хибискуса два месеца по-рано от обичайното, но когато се наведох да накъсам лотосови цветове, си спомних за Нефертити и ме обзе чувство за загуба. В гнева си бях отказала да се извиня и сега си представях как майка седи сама в своята стая, докато татко се затваря в Пер Меджат да изпраща шпиони и да пише писма, за да се информира колко са напреднали хетите в царство Митани. Седнах на балкона, а Ипу дойде при мен и каза:
	— Ти пожела да бъде така, господарке.
	Кимнах печално.
	— Да, знам.
	— И друг път си се разделяла с тях — каза Ипу, неспособна да разбере терзанията ми.
	— Но никога по този начин. Сега сме разделени, защото Нефертити ми е ядосана. Майка ще се тревожи, а татко ще има нужда от мен, ако сестра ми стане несговорчива, само че аз няма да съм при тях. — Погледнах през балкона и си помислих, че ако имах деца, всичко щеше да бъде различно. Щях да се грижа за сина си или да уча дъщеря си как да поддържа почвата. Никога нямаше да вземам кърмачка за детето си. То щеше да е само мое. Щеше да е всичко за мен. И нямаше да имам любимки между дъщерите си. Ала Таурт не беше благословила мен. Богинята бе предпочела да се усмихне на Нефертити.
	— Ела. — Ипу се опитваше да ме откъсне от мрачните мисли. — Ще идем на пазара да погледаме огнегълтачите.
	— На това слънце?
	— Можем да вземем слънчобран.
	Отидохме на пазара втори път за една седмица и се потопихме в пъстрото множество. Нямахме какво да купуваме, но рибопродавецът на Ипу успя някак си да ни открие. Подаде ни два увити в папирус пакета, като се опитваше да издуха косата от очите си в жегата.
	— За най-хубавите жени в Египет — каза той.
	— Много мило. — Ипу погледна рибата. — Но знаеш, че сестрата на първата съпруга на фараона не може да приема храна от непознати. — Връчи му обратно пакетите и той се направи на дълбоко засегнат.
	— Кой казва, че съм непознат, господарке? Виждам ви тук вече два пъти. И преди да напуснете Тива, съм те виждал веднъж. Ти може да не си забелязала обикновен неженен мъж като мен, но аз те забелязах.
	Ипу се ококори, а аз се засмях и го поздравих:
	— Ти май успя да накараш Ипу да онемее. Струва ми се, че това се случва за пръв път.
	— Ипу — повтори многозначително името й рибопродавецът. — Приветливата. — После сложи рибата обратно в ръцете й. — Вземи я. Не е отровна.
	— Ако е, ще се върна от отвъдния живот да те намеря.
	Джеди се засмя.
	— Няма да стане нужда. Довечеря ще ям от същата риба. Може би утре ще дойдеш да кажеш вкусна ли е била?
	Ипу отметна коса с престорена свенливост и мънистата й изтракаха.
	— Може би.
	Когато излязохме от пазара и завихме по пътя, аз възкликнах:
	— Той се интересува от теб!
	— Но е само продавач на риба — отвърна пренебрежително тя.
	— Повече от това е. Не видя ли златото по ръцете му?
	— Тогава може да е рибар.
	— С такива пръстени? — поклатих глава. — Не беше ли казала, че искаш съпруг с малко състояние? Ами ако това е той?
	Спряхме на пътеката, която водеше нагоре към моята градина и Ипу стана сериозна.
	— Моля те, не казвай на никого за това — рече тя.
	Намръщих се.
	— На кого например?
	— Например на която и да е от жените, които идват при теб да купуват билки.
	Аз се дръпнах, обидена.
	— Никога не съм разпространявала клюки.
	— Помолих те само защото искам да бъда предпазлива, господарке. Може да е женен.
	— Той каза…
	— Мъжете казват много неща. — Но очите й светеха. — Искам само да съм предпазлива.

	* * *

	На другия ден не отидох с Ипу на пазара, но я видях да тръгва и пошушнах на Нахтмин, че си е облякла по-хубава рокля от обикновено.
	— Мислиш ли, че ще се срещне с него? — попита той и ме притисна до гърдите си.
	— Разбира се! Имаме много месо и не ни трябва риба. Защо отива тогава? — Усмихнах се при мисълта, че Ипу най-сетне е влюбена.
	Сега, когато вече се беше разчуло, че съм се върнала, клиентките започваха да се появяват отново пред прага ми. Търговията ми се въртеше главно около акацията с мед, сместа, която жените от вилите в Тива се бояха да искат от своите лекари. Прислужниците им се прокрадваха по пътеката в ранни зори, винаги се стараеха да крият имената на своите господарки и носеха пълни кесии с пари, за да плащат за сигурността им, че от срещите с любовници и от несполучливите бракове няма да се родят деца. Опитвах се да не забелязвам иронията в това, че давах на жените билки, за да не раждат деца, когато това бе единственото, за което се молех самата аз.
	Понякога жените идваха и за други лекове, растения, които премахват брадавици и церят рани, за които не казваха как са получени, пък и аз не ги питах. Една жена ми показа синините си и попита шепнешком:
	— Имаш ли нещо, което може да покрие това?
	Страх ме бе да докосна подутото място върху тънката й ръка. Прекосих стаята, която Нахтмин бе обзавел с лавици, за да имам къде да държа своите гърненца и стъкленици. Свалих свитъка с пациентите си и го разгърнах.
	— Идвала си преди шест месеца за акация с мед. Сега идваш за нещо, с което да покриеш синините по тялото си?
	Тя кимна.
	Не казах нищо. Просто отидох до полираната кедрова полица, на която държах маслата си.
	— Ако почакаш, ще ти разбъркам малко розмариново масло с жълта охра. Ще трябва да го нанасяш с четчица на няколко слоя.
	Тя седна до масата и ме наблюдаваше, докато стривах на прах глината в хаванчето си. Ако се съдеше по тена на кожата и, щеше да й е нужно мазило с бакърено жълт цвят. Бях горда от себе си, когато тя протегна ръка и синината изчезна под моята смес. Плати ми два дебена, а аз погледнах златната й огърлица и я попитах дали богатствата на мъжа й си струват това.
	— Само понякога — отвърна тя.
	Прислужниците се точиха цял следобед; някои познавах, други виждах за пръв път. Когато къщата утихна, излязох навън и в открития двор на нашата вила, между колоните на който блещукаха сребристосините води на реката, зърнах Нахтмин. Беше свалил ризата си и на топлото слънце торсът му лъщеше от пот. Той се обърна, видя, че го гледам, усмихна се и извика:
	— Отидоха ли си всички клиенти?
	— Да. Но не съм виждала Ипу от сутринта. — Тревожех се.
	— Може да е започнала изведнъж да се интересува от риба.

	* * *

	Помислих си колко е странно, че помагам на Ипу да се облече за вечерята си с Джеди — който се оказа собственик не на един, а на цели три търговски кораба. Сложих на главата й най-хубавата си перука. Всеки кичур от нея бе втъкнат в златна тръбичка и напръскан с лотосов парфюм. Беше облечена в права, прилепваща по тялото туника и моята обточена с кожа наметка. Плетените папирусови сандали на краката й също бяха мои и когато я погледнах в огледалото, си спомних за Нефертити и за това колко пъти я бях обличала за вечеря. Всяка вечер слагах благовонни масла пред моето малко светилище на Таурт, но продължавах да кървя всеки месец. Бях на двайсет години, а още нямах нито едно дете. Възможно беше изобщо да не родя. А сега щях да се лиша и от Ипу.
	Изведнъж пламнах, ужасена, че съм способна дори да мисля като сестра си. Може би си приличахме повече, отколкото предполагах. Отидох в кухнята и намерих хляба и козето сирене, които Ипу беше приготвила.
	— Тази вечер Ипу вечеря с търговеца на риба — казах на Нахтмин.
	Той четеше някакъв свитък в откритата галерия. Дори не вдигна очи към мен.
	— Какво е това? — попитах, докато му подавах храната.
	— Петиция от местните хора — отвърна той мрачно и ми я подаде.
	Беше от мъжете на Тива. Разпознах в някои от имената хора, заемали важни постове при предишния фараон. Стари приятели на татко и бивши жреци на Амон.
	Дъхът ми секна.
	— Искат от теб да превземеш Амарна?
	Нахтмин не каза нищо. Погледът му бе устремен към водите на Нил оттатък балкона.
	— Трябва веднага да покажем това на баща ми.
	— Баща ти вече знае.
	Седнах и се втренчих в него на светлината, която проникваше през спуснатите тръстикови рогозки.
	— Как е възможно да знае?
	— Той знае всичко. Наблюдава всичко. Ако още не са дошли въоръжени мъже да прережат гърлото ми, то е защото той е наредил да остана невредим. Знае, че няма да поведа войска против Амарна, защото за мен ти си по-важна от всякаква корона.
	— Но защо не арестува тези хора? Те са предатели!
	— Само ако ги поведа на бунт. Докато това не стане, те са приятели. Ако Амарна някога падне и Амон обърне гръб на Египет, към кого ще се обърне за помощ баща ти?
	Вдигнах бавно очи към него. Започвах да разбирам.
	— Към теб. Ти ще се ползваш с доверието на хората на стария фараон. — Той кимна и аз внезапно изпитах страхопочитание към баща си. — Той прави планове за в случай че Ахенатон умре или че народът се обърне против него. Затова ми е позволил да се омъжа за теб.
	Нахтмин се усмихна.
	— Смея да се надявам, че е било заради нещо повече. Но няма нужда да му го изпращаме. — Той взе свитъка и го смачка в ръката си. — Аз няма да поведа народа на бунт и той знае това.
	— Обаче Ахенатон не знае.
	— Ахенатон не действа извън своята сфера в Амарна. Може цял Египет да рухне, но стига Амарна да бъде оставена цяла и непокътната, той ще бъде доволен.
	Почувствах как кръвта нахлува в бузите ми.
	— Сестра ми никога не би…
	— Мутноджмет — прекъсна ме той, — твоята сестра е дъщеря на княгиня от Митани. Знаеш ли, че днес царство Митани е било нападнато?
	Дъхът ми заседна в гърлото.
	— Хетите са нахлули в Митани?
	— И Египет не е предприел нищо — каза той мрачно. — Ала историята ще запомни, че сме стояли и сме гледали безучастно. Ако Митани падне, ние ще бъдем следващите. Ако оцелее, никога няма да ни прости, независимо че царицата ни е от тяхното царско семейство.
	— Нефертити никога не е познавала майка си. Не можеш да я виниш…
	— Никой не я вини. — Лицето му се открояваше ясно на лунната светлина. — Но войните, пред които днес си затваряме очите, може да ни оставят слепи за вечността. — Нощният бриз развя завесите и той се надигна. — Искаш ли да се поразходим?
	— Не — отвърнах аз бързо, покрусена до дъното на душата си. — Ти върви.
	Той повдигна брадичката ми в дланта си.
	— Амон бди над нас. Ние винаги ще останем заедно, независимо какво ще се случи в Митани или в град Амарна.
	Нахтмин излезе и аз се прибрах в стаята си, ала не можах да заспя. В горещината нямаше какво друго да правя, освен да седна на балкона и да мисля. Когато Ипу се върна, станах да видя как е минала нейната вечер. На двайсет и четири годишна възраст тя изглеждаше млада и лъчезарна. Грижите понякога ме караха да забравям, че и двете сме още млади.
	— Виж! — Тя протегна ръката си и ми показа гривна. — Той ми я купи. Имам чувството, че сме се познавали цял живот, господарке. Израсли сме край същия град, край същия храм на Изида. Баба му е била жрица, моята също!
	Направих й знак да седне до мен в откритата галерия и останахме да си говорим до късно през нощта.


>	Двайсет и втора глава
>	Четиринайсети пахонс

	— Има една изненада за теб, която те чака на кея — прошепна ми Нахтмин още щом отворих очи на другата сутрин.
	Веднага седнах в леглото и запримигвах срещу светлината.
	— Какво е?
	— Стани и виж — отвърна съпругът ми.
	Бутнах Бастет от леглото, отидох до прозореца и изкрещях от радост, когато зърнах синьо-златните флагове на кораба на родителите ми. Бързо облякох най-хубавата си рокля и викнах:
	— Ипу! Пристигнали са везир Ай и майка. Подготви къщата и извади от хубавото вино!
	Ипу се появи на прага на стаята ми.
	— Какво чакаш? Намери виното!
	Двамата с Нахтмин си размениха съзаклятнически усмивки.
	— Вече е сторено.
	Отново се обърнах към мъжа си, който ме гледаше хитро, досущ както Бастет. Тогава разбрах.
	— Ти знаеше ли?
	— Разбира се, че знаеше — нетърпеливо отвърна Ипу. — Крие тази тайна повече от десет дни.
	Зарязах онова, което се мъчех да сторя — да закопчея клипса на златната верига около врата си. Очите ми плувнаха в сълзи.
	— Върви! — подкани ме той. — Те те чакат.
	Втурнах се да посрещна родителите си като дете, което тича да се срещне с приятели на пазара. Когато майка ме видя, изражението й се промени.
	Мутноджмет! — извика тя и ме сграбчи в прегръдките си. — Изглеждаш добре. — Отдръпна се да ме разгледа. — Вече не си толкова мършава. И къщата!
	— Хубава вила е — отсъди баща ми, докато разглеждаше фаянсовите плочки и околните хълмове. Отражението на къщата трептеше в Нил, издигащото се слънце пръскаше златни петна по водата. Тиванците вече надничаха през прозорците от двете страни на реката, разпознаваха царските цветове и се чудеха кой ли е дошъл на посещение в техния град.
	— Ипу! Намери папирус и напиши, че днес няма да приемам клиенти! — извиках аз. — Закачи го на вратата.
	Докато развеждах майка и татко из градината, прислугата им остана на кораба. Баща ми поздрави загрижено Нахтмин.
	— Е, казвай какво става в Тива — попита той.
	Не ги слушах какво си говорят. Вече знаех. И докато те седяха и мъдруваха в откритата галерия на печена гъска и специално вино, ние с майка се разположихме в градината. Тя гледаше надолу към Нил и сравняваше града с Амарна.
	— Тук е някак по-хубаво — каза тя.
	— Тива е по-стара. Няма я тази пищност и тази припряност.
	— Да, в Амарна вечно се бърза — съгласи се майка.
	— А Нефертити? — попитах аз и взех чашата си.
	Тя въздъхна.
	— Все още е силна.
	„Тоест амбициозна“ — помислих си аз.
	— А племенничките ми?
	— Нямаше да са така разглезени дори ако бяха дъщери на Изида. За тях никой кон не е достатъчно голям и никоя колесница — достатъчно разкошна. — Изцъка с език.
	— Не е хубаво да ги възпитават така.
	— Казвам на Нефертити, но тя не иска да чуе. — Майка сниши глас, въпреки че в градината нямаше никой друг освен мен. — Разбра ли за Митани?
	— Да. — Затворих очи. — И предполагам, че не сме изпратили войници да им помогнем.
	— Нито един — прошепна тя. — Тъкмо това е причината баща ти да дойде тук, Мутноджмет.
	— Не е ли дошъл да ме види?
	— Разбира се — побърза да каже тя. — Но и за да говори с Нахтмин. Той е герой за народа и ценен съюзник за нас. Ти постъпи мъдро, като го избра за съпруг.
	— Защото сега той може да ни помогне? — попитах горчиво аз.
	И веднага съжалих за тона си. Майка, която не беше нито по-хитра, нито по-претенциозна от мен, се стъписа.
	— Египет ще има нужда от него, ако Ахенатон някога падне от трона.
	— И под Египет разбираш нашето семейство.
	Тя остави чашата, пресегна се през масата и сложи ръката си върху моята.
	— Такава е съдбата ти, Мутноджмет. Пътят към царския трон е бил проправен много преди ти да бъдеш родена, преди Нефертити да бъде родена. Същата съдба, както на баба ти, на прабаба ти и на нейната майка. Можеш да я приемеш или да я оставиш да те настигне, след като се умориш от цялото това бягане.
	Представих си как баща ми заговорничи с Нахтмин в откритата галерия, как го въвлича в паяжината, която ще ни впримчи и ще ни върне в Амарна.
	— Нефертити винаги ще е царица — продължи майка. Ала й трябва син. Нужен й е наследник, за да е сигурна, че Небнефер никога няма да управлява Египет.
	— Но ражда само момичета.
	— Още има надежда — каза майка и нещо в тона й ме накара да се наведа напред.
	— Да не би да е…
	Майка кимна.
	— Три месеца след Анхесенпаатон?
	Устната ми се разтрепери. Това вече с положителност щеше да е момче, Небнефер щеше да бъде забравен и семейството ни щеше да е в безопасност. Значи Нефертити бе бременна с четвърто дете. _Четвърто!_
	— О, Мутноджмет. Не плачи. — Майка ме прегърна.
	— Не плача — отвърнах, ала сълзите ми рукнаха и зарових лице на гърдите й. — Не си ли разочарована, мауат? Не си ли разочарована, че никога няма да имаш внуче?
	— Шшт… — Тя ме помилва по косата. — Не ме е грижа дали ще имаш едно или десет деца.
	— Но аз нямам нито едно! — извиках. — Нахтмин не заслужава ли да има дете?
	— Това го решават боговете — каза решително майка. — Изобщо няма значение кой какво заслужава.
	Изтрих сълзите си. Баща ми и Нахтмин излязоха в градината, лицата и на двамата бяха мрачни.
	— Утре вечер ще се срещнем с бивши жреци на Амон — каза баща ми.
	— В моята къща? — възмутено извиках аз.
	— Царство Митани е изгорено, Мутноджмет — каза Нахтмин.
	Погледнах ужасено към татко.
	— Тогава не трябваше ли да си в Амарна? Царят на Митани ще иска помощ. Сигурно сега…
	— Не. По-добре е да съм тук и да планирам нещата за времето, когато може би няма да има Амарна.
	Трепнах.
	— Нефертити знае ли какво правиш?
	— Знае, каквото иска да знае — отвърна той.

	* * *

	На другата вечер, когато луната беше като тънка сребърна резка на небето, слугите на родителите ми преместиха голямата маса от кухнята в средата на откритата галерия. Ипу я застла с ленена покривка и сложи най-доброто ни вино. Запали мангала и хвърли в жарта канелени пръчици. Аз си бях сложила най-хубавата перука и обици, а Нахтмин излезе, за да застане на стража пред нашия хълм. После започнаха да пристигат мъже в наметки с качулки и позлатени сандали, чиито имена като дете бях чувала да се произнасят с най-дълбоко уважение. Те приближаваха мълчаливо, на вратата смъкваха качулките и приветстваха почтително Ипу в името на Амон и голите им глави проблясваха в светлината на лампите.
	— Колко мъже ще дойдат? — попитах аз.
	— Около петдесет — отвърна баща ми.
	— А жени?
	— Осем-девет. Повечето от гостите, които очакваме тази вечер, са бивши жреци на Амон. Били са хора с власт — каза многозначително татко — и продължават да служат на бога в тайни светилища.
	Нямаше официално посрещане. Когато реши, че всички повикани са дошли, баща ми отиде лично да доведе Нахтмин, седна с кръстосани крака на възглавница и обяви:
	— Всички тук знаят, че аз съм везир Ай. Познавате и бившия генерал Нахтмин. — Съпругът ми наведе глава. — Жена ми. — Майка се усмихна меко. — И моята дъщеря, благородната Мутноджмет.
	Шейсет безмълвни лица се обърнаха към мен, опитвайки се да уловят погледа ми на трепкащата светлина. Наведох глава, а тя ми се стори тежка и трудно подвижна в перуката. Знаех, че ме сравняват с Нефертити: моята тъмна с нейната светла кожа, моите обикновени с нейните изваяни черти.
	— Всички знаем, че царство Митани е нападнато — продължи татко. — Хетите са прекосили Ефрат и са превзели Халаб, Мукиш, Ния, Арахати, Апина и Кватна. Никой тук не си прави илюзии, че Египет ще изпрати войници в помощ на цар Тушрата. Градовете им са изравнени със земята. — Хората в откритата галерия се размърдаха. — Но фараон Ахенатон намира утеха в договора, който е подписал с хетския цар.
	Някои от присъстващите надигнаха глас.
	Нахтмин се обърна към мъжете, които гледаха татко с тревога:
	— Вие говорехте за бунт Везир Ай е на наша страна. Той иска да отблъснем хетите, иска генерал Хоремхеб да бъде освободен от затвора, иска да се върнем към великия бог Амон. Но сега не е моментът за бунт.
	Чу се хор от протестиращи гласове, десетки бръснати глави се вдигнаха възмутено.
	— Аз нямам желание да ставам фараон и жена ми няма желание да става царица.
	— Тогава издигни везир Ай! — каза високо един от мъжете.
	Татко се изправи.
	— Моята дъщеря е царица на Египет — каза той. — Хората в Амарна искат гегата и млатилото да останат в нейни ръце. И аз я подкрепям.
	— Но кой подкрепя фараона? — извика някой.
	— Всички сме принудени да го подкрепяме. Чрез него на Египет ще бъде даден наследник. Царицата отново е бременна — обяви той.
	— Да се надяваме, че ще е момче — добави тихо Нахтмин.
	— Надеждата ни доведе до задънена улица — обади се един от мъжете. Всяко от ушите му бе пронизано от златна обица. Той се изправи; кройката на ленената му тога беше безупречна. — По времето на стария фараон аз бях върховен жрец в Мемфис. Когато той прегърна Озирис, аз се надявах да се върна в моя храм. Надявах се да не ми се налага да предлагам услугите си като писар, за да слагам храна на трапезата си, но надеждата не ми помогна особено. Добре че имах спестявания и че бях скромен човек. Но не всички тук могат да кажат същото. — И той вдигна украсената си с гривна ръка. — Кой египтянин можеше да предвиди какво ни очаква след смъртта на стария фараон? Нова религия, нова столица. Повечето мъже тук загубиха всичко. А ние не сме хора без възможности, везире — предупреди той. — Имаме синове във войската; имаме дъщери в занемарения харем на фараона. Надявахме се, че твоята дъщеря ще внесе разум в управлението на Египет, ала се уморихме да се надяваме. Уморихме се да чакаме.
	Той седна и баща ми се обърна направо към него.
	— Но трябва да чакате — отвърна той просто. После продължи тихо: — Срещата ни тук е предателство. Предложението да се премахне фараонът е дори още по-опасно. Да се премахне фараонът означава да се създаде ужасен прецедент. Царицата на Египет се грижи за хората си.
	— Да, в Амарна. А в Тива? — каза същият жрец.
	— И времето на Тива ще дойде — обеща татко.
	— Кога? — Изправи се възрастна жена. — Когато и аз прегърна Озирис? Тогава ще е твърде късно. — Тя се подпря на бастунчето си от слонова кост и огледа с присвити очи присъстващите. — Знаете ли коя съм аз?
	Баща ми кимна почтително.
	— Аз бях бавачка на княз Тутмос. Грижех се за него дори на смъртното му легло. И тук няма човек, който да не знае историята за онова, което съм видяла онази нощ. — Хората в откритата галерия се размърдаха нервно. — Князът сред разбърканите чаршафи — продължи тя, — възглавницата, покрита с дупки от зъби! — Аз хвърлих ужасен поглед към татко, който позволи на старицата да продължи своя разказ за братоубийството. — Ахенатон ме изхвърли от двореца Малката още щом брат му беше погребан. Можеше да убие и мен, но реши, че съм стара и негодна за нищо. И сега кое семейство ще ме наеме — изплака тя, — мен, бившата бавачка на мъртвия княз?
	Тя седна и в галерията се възцари смутено мълчание. Затаих дъх. Старицата току-що бе обвинила фараона в убийство.
	— Всички имаме деяния, които ще натежат пред Озирис — някои повече, други по-малко — отвърна Нахтмин. — С всички ни е постъпено несправедливо. Всички сме се борили след смъртта на стария фараон и всички сме свикани тук, за да ни бъде напомнено, че съдбите се определят от боговете, а не от бившите жреци на Амон. Трябва да чакаме царицата да роди престолонаследник и везир Ай ще го подготви като достоен воин на Египет.
	— За това ще са нужни най-малко петнайсет години! — викнаха неколцина от присъстващите.
	— Може би — съгласи се баща ми. — Но знайте, че аз съм с вас, че дъщеря ми, царица Нефернеферуатон-Нефертити, също е с вас. Амон не е загубен за Египет завинаги.
	Той се изправи и за всички бе ясно, че срещата е приключила.
	Нашите гости се поклониха почтително пред семейството ни и когато излязоха, аз споделих с Нахтмин шепнешком:
	— Не виждам как тази среща ще предотврати бунта.
	— Сега, когато знаят, че Амон още живее в сърцето на най-приближения съветник на фараона, тези хора вече няма да бързат толкова много с войната срещу Ахенатон — отвърна той. — В края на краищата египтяните са търпеливи хора. Най-лошото мина. Сега трябва само да чакат промяна. — Нахтмин стисна рамото ми. — Не се тревожи, миу-шер. Баща ти знае какво върши. Той искаше да успокои страховете им, да им каже, че бъдещето не е толкова черно, колкото им се струва, докато той го кове. И да видят тук теб, неговата втора дъщеря, редом с бивш генерал, готов да се бие с хетите. В това се съдържа много силно послание.
	— И какво е то?
	— Че не всички египтяни са попаднали под магията на Амарна. Има надежда в самото царско семейство.
	Родителите ми останаха до края на пахонс и когато дойде време да си заминат, аз прехапах устни и се заклех, че няма да плача, макар да знаех, че няма скоро да ми дойдат отново на гости.


>	Двайсет и трета глава
>	1346 година преди Христа
>	Перет, сезонът на растежа

	Новината, че Нефертити ще ражда, дойде през първия месец от перет, само че този път не ми бе наредено да присъствам. Ако сестра ми умреше, аз дори нямаше да съм там, за да се сбогувам с нея.
	Влязох в моето магазинче и Нахтмин ме последва. Седна на яркооранжевата възглавница за клиенти и се зае да ме наблюдава, докато свалях кутията с кора от канела, която предпазва от въшки и се използва за парфюмиране на дома. Беше за една жена, която идваше на всеки десет дни по това време, дъщеря на уважаван писар, която можеше да си позволи подобен лукс от страната Пунт.
	Нахтмин продължаваше да ме гледа и аз се обърнах.
	— Рядко те виждам, когато работиш — каза той. — Винаги съм навън. — Кожата му бе потъмняла от ученията, които провеждаше с местни войници, и контрастът с косата и очите му беше зашеметяващ. Струваше ми се, че няма по-красив мъж.
	Той стана и ме взе в прегръдките си.
	— Радвам се, че няма да ходиш в Амарна. — Целуна ме по врата. — Липсваш ми, когато те няма.

	* * *

	Докато чакахме вест от Амарна, научихме друга новина. Една вечер с Нахтмин се разхождахме край Нил и си говорехме колко храбри трябва да са войниците на Митани, щом продължават да се сражават с хетите, въпреки че половината им градове вече са паднали. Залязващото слънце хвърляше трепкащи отблясъци по водата и само пляскането на рибата нарушаваше вечерната тишина. Изведнъж видяхме, че Ипу тича към нас по брега на реката, облечена в най-хубавата си рокля. Тя размаха ръка насреща ни и извика:
	— Ще се женя!
	Спряхме и Нахтмин пръв поздрави моята лична прислужница; прегърна я и обеща, че ще дадем в нейна чест най-пищния пир в Тива.
	Хванах ръката й да разгледам пръстена. Дебела златна халка. Трябва да беше струвала колкото три месечни надници.
	— Кога стана това?
	— Този следобед. — Бузите на Ипу бяха поруменели. — Отидох на сергията му и той ми подари малък кораб, който сам беше издялал. Каза, че един ден ще отплаваме в точно такъв кораб. После ми каза да погледна в миниатюрната кабина и там намерих това.
	— О, Ипу! Ще трябва веднага да започнем да планираме празненството. Кога ще се преместиш?
	— В края на тиби.
	— Много скоро! — възкликнах аз.
	Тя се усмихна.
	— Знам. Но няма да те напусна.
	— Не искам да…
	— Да, но няма да те напусна. Къщата му не е много далеч. Ще идвам всяка сутрин и ще си тръгвам вечер, когато и той си тръгва от сергията — обеща тя.

	* * *

	Сватбеното празненство на Ипу се състоя на десети тиби, благоприятен ден. Онази вечер я облякох в най-финия лен на Тива, очертах очите й и й заех едно от моите златни елечета, обшито с тюркоази. На ушите си носеше сини фаянсови обици, косата й бе прибрана назад със синьо нилско цвете. Дойдоха жени да къносат ръцете и гърдите й и когато се появи на вратата на стаята, Нахтмин подсвирна тихо и й направи комплимент.
	— Булка, която може да съперничи дори на Изида!
	Ипу се погледна в огледалото.
	— Иска ми се да можеше да ме види майка — прошепна тя и вдигна ръка, та гривните й да блеснат на вечерното слънце.
	— Тя би се гордяла с теб — казах аз и хванах ръката й. — Сигурна съм, че безсмъртната й душа бди над теб.
	Ипу преглътна сълзите си.
	— Да, вярвам в това.
	— Сега ела, Джеди те чака.
	В осветената с факли нощ по река Нил плаваха кораби и млади момичета хвърляха лотосови цветове във водата. Триста души наблюдаваха сцената от нашия двор. Триъгълните платна приличаха на бели нощни пеперуди.
	Установих с изумление, че Ипу знаеше всичко за своите гости — мъже и жени, деца и баби. Покрай пътеката в градината горяха светилници, хората идваха и си отиваха цялата вечер, носеха дарове от злато и подправки за младото семейство, целуваха Ипу по челото и я търкаха по корема, за да благословят утробата й. Докато наблюдавах всичко това отстрани, имах чувството, че собственото ми щастие се люлее нагоре-надолу като везните на Анубис.
	— Иска ли ти се и ти да бе имала такова празненство? — попита ме Нахтмин по време на гощавката. Масите около нас бяха отрупани с печена гъска с чесън, напоени с мед лотосови цветове и ечемичена бира. Цялата нощ се лееше вино и жени танцуваха под звуците на оркестър от флейти.
	Усмихнах се и се пресегнах през масата да хвана ръката му. Тя бе грапава, не като ръката на баща ми, но в нея имаше сила.
	— Не бих те разменила за всичките дарове на Тива.
	Ипу и Джеди се появиха, косите им бяха покрити с цветя, на лицата им се четеше чудесното задоволство на младоженци.
	— За домакините на това празненство! — надвика врявата Джеди и стотиците гости вдигнаха чаши за наше здраве, а музикантите засвириха весела мелодия.
	— Елате да танцуваме! — викна ни Ипу.
	Подадох ръка на Нахтмин и прекосихме двора натам, където мъже и жени пляскаха с ръце, удряха систруми и гледаха младите танцьорки от Нубия с блестяща като полиран абанос черна кожа, които кършеха тела и подскачаха под звуците на мъжките възгласи.
	Всеки случаен минувач по отсрещния бряг на Нил можеше да стане свидетел на фантастичната гледка как златните светлини на стотиците факли блещукат като звезди на фона на индиговото небе, изкачват се стъпаловидно нагоре и озаряват вилата на сестрата на първата съпруга на царя. Празненството завърши в ранните утринни часове, когато пристигнаха носилките, за да върнат най-важните гости във вилите им покрай реката. Дворът най-сетне опустя и аз прекарах своята първа нощ без Ипу от детството си насам.
	На другата сутрин пристигна слуга от Амарна. Подаде ми свитък, който нямах търпение да прочета.
	— Какво пише? — попитах, затаила дъх, и лицето на момчето помръкна.
	„Царицата роди княгиня Неферуатон. И двете са живи.“
	Четвърта княгиня.


>	Двайсет и четвърта глава
>	1345 година преди Христа
>	Седми тот

	В продължение на осем дълги месеца след раждането на четвъртата дъщеря на Нефертити Египет не видя друго освен суша. Над напуканата земя вееше горещ вятър, изгаряше реколтата и изсмукваше живота от Нил. Започна още през сезона перет. В началото беше само топъл ветрец нощем, когато пустинята трябваше да е скована от студ. После горещината завладя сенчестите места, промъкна се там, където трябваше да е хладно, и старите хора слизаха край реката, нагазваха във водата и плискаха лицата си под изпепеляващото слънце.
	Жените край кладенците приказваха и мъжете пред градските храмове шушукаха, че великият бог на живота Амон Ра излива гнева си, задето фараонът му беше обърнал гръб. Сушата изтреби половината от добитъка на съседите и прати децата на рибарите да просят по улиците. Само Джеди изглеждаше неуязвим за глада и каза на Ипу, че сега е моментът да отплават, че могат да заминат за Пунт*1 и да донесат оттам съкровища, много по-ценни от рибата. Абанос, канела и зелено злато*2 от Аму.
	[*1 Страната Пунт (в превод Страна на боговете) е област на източния бряг на Африка, на южното крайбрежие на Червено море. Богатствата на страната са легендарни и затова египтяните предприемат пътешествия до Пунт и докарват смола за миро, дъски, абанос, слонова кост, злато, парфюми и електрум. — Б.ред.]
	[*2 14–18-каратово злато с примеси от сребро, кадмий или цинк, което има зеленикав оттенък. — Б.пр.]
	— Но Ипу не е моряк — извиках аз. — В Пунт тя ще загине!
	Нахтмин се засмя.
	— Джеди е способен мъж. Той ще наеме моряци, ще вземе търговци, които ще вложат пари в експедицията му.
	— Но Ипу иска деца!
	Нахтмин повдигна рамене.
	— Тогава ще ги роди в Пунт.
	Ужасът, който ме обзе при мисълта за това, ме накара да онемея.
	— Тя сама си го избра — напомни ми той. — И на твое място бих се сбогувал още днес с нея.
	Отидох в дома на Ипу с натежало сърце; губех своята най-добра приятелка. Тя бе с мен още откакто прекрачих прага на двореца Малката, а сега щеше да отплава за чужда страна, от която можеше да не се върне никога. Наблюдавах безмълвно как моята лична прислужница, която за мен бе много повече от това, тъпче дрехи в кошове и завива в папирус мазила и бои.
	— Не отивам на края на света — опита да ме успокои тя.
	— Поне знаеш ли как се отнасят в Пунт към жените? Ами ако е както във Вавилон?
	— Знам, защото египтяни са ходили там и преди.
	— Египетски жени?
	— Да. По времето на фараон Хатшепсут Пунт е бил управляван от жена.
	— Но това е било по времето на Хатшепсут. И освен това ти всъщност никога не си плавала по море. Откъде знаеш, че няма да те хване морска болест?
	— Ще вземам джинджифил. — Тя хвана ръката ми. — И ще внимавам. Когато се върна, ще ти донеса билки, каквито никой в Тива дори не е виждал. Ще обиколя тамошните пазари още щом пристигна.
	Кимнах и се опитах да се примиря с онова, което не можех да променя.
	— Пази се. — Накарах я още веднъж да ми го обещае. — И да не си посмяла да раждаш дете без мен в чужда страна!
	Ипу прихна.
	— Ще му кажа да почака, докато се върнем при кръстницата му.
	На другата сутрин тя и Джеди отплаваха със своя пълен с моряци и търговци кораб за страна, която на нас, египтяните, ни се струваше далечна като слънцето.

	* * *

	— Не е толкова далече, колкото си мислиш — каза съпругът ми на другата сутрин, докато остреше стрелите си в двора. — До ахет ще се върне.
	— След година? — извиках аз. — Но какво ще правя без нея? — Седнах на пъна на паднала палма, обзета от самосъжаление.
	Нахтмин погледна към мен и бавна усмивка се разля по лицето му.
	— О, сещам се за някои неща, които можем да правим, докато Ипу я няма.
	Имах чувството, че с радост щеше да се лиши за известно време от неспирното й бърборене.
	Ала месечното ми кървене продължаваше.
	Отгледах си мандрагора, слагах си мед в чая, посещавах светилището на Таурт в града всяка сутрин и й поднасях най-отбраните билки от градината. Започвах да свиквам с мисълта, че никога няма да даря Нахтмин с децата, които искахме. Че няма да забременея никога повече. Но вместо да ми обърне гръб, както биха постъпили много съпрузи, той каза само:
	— Значи боговете са искали вместо сама да раждаш, да караш земята да ражда. — Помилва ме по бузата. — С деца или без деца, няма да престана да те обичам.
	Но в очите му имаше пламък и това ме изплаши. Само заради мен, заради моето семейство той бе отказал да освободи Египет от човека, който не биваше да става никога фараон. Ала не обелваше дума за писмата от войници в царската армия, които продължаваха да пристигат.
	Нахтмин ме прегърна, притисна ме до гърдите си и попита дали искам да се разходим покрай реката.
	— Преди съвсем да е пресъхнала — пошегува се мрачно той.
	— Чух жриците в светилището да си говорят, че сме наказани с тази суша заради нещо, което фараонът е сторил — споделих аз.
	Нахтмин не го отрече. Отвори портата на градината, за да минем през нея и после да продължим по късата пътека до Нил.
	— Той пренебрегна Амон и всички останали богове.
	И двамата погледнахме към реката. На откритите брегове играеха голи деца, подхвърляха си топка и се смееха, а родителите им ги наблюдаваха, скрити под слънчобрани. Три жени ни кимнаха почтително, когато минахме покрай тях, и Нахтмин каза.
	— Удивително е с колко неща са готови да се примирят египтяните, преди да се разбунтуват. — Обърна се към мен в светлината на залязващото слънце. — Казвам ти това, защото те обичам, Мутноджмет, и защото баща ти е велик мъж, принуден да служи на погрешния фараон. Хората няма вечно да прекланят глави и аз искам да съм сигурен, че ти няма да се прекършиш. Че ще бъдеш готова.
	Думите му ме плашеха.
	— Обещай ми, че няма да вземаш глупави решения — настоя той. — Обещай ми, че когато настъпи моментът, ще вземаш решения, които ще са съобразени и с нас двамата, а не само със семейството ти.
	— Нахтмин, не знам за какво говориш…
	— Но ще разбереш. И тогава искам да си спомниш този момент.
	Хвърлих поглед към реката пред нас и към слънцето, отразено в нейната свиваща се повърхност. После надникнах в очите на Нахтмин, който чакаше моя отговор, и казах:
	— Обещавам.


>	Двайсет и пета глава
>	1344 година преди Христа
>	Ахет, сезонът на разливите

	Съпругът ми не спомена повече за моето обещание край реката и докато се усетя, сезоните перет и шему отминаха и пристигна вест, че корабът на Джеди е пристигнал в пристанището. Аз си сложих перуката и най-пъстрия ленен колан.
	Нахтмин повдигна вежди.
	— Човек може да си помисли, че пристига самата царица.
	Отидохме на пристанището. Корабът беше все така голям и внушителен, както си го спомнях. Въздухът бе натежал от миризма на подправки. Пробихме си път между хората, които се бяха натъпкали като сардели на кея. Много от тях бяха дошли да посрещнат свои близки. С Джеди бяха отплавали повече от петдесет моряци и сега техните жени и деца се блъскаха към кораба с цветя в косите. Най-сетне зърнах Ипу на пристана и зяпнах от изненада. Тя беше в доста напреднала бременност!
	— Господарке! Господарке! — Ипу се втурна насреща ни през тълпата. Хвърли се на врата ми и аз едва успях да събера ръцете си зад гърба й.
	— Виж! — Тя се усмихна и посочи кръглия си корем. — Той те изчака.
	— На колко месеца е?
	— Почти девет.
	— Девет — повторих аз. Не можех да повярвам. Ипу Моята Ипу. Бременна.
	Тя се обърна към Нахтмин и призна:
	— Мислих за теб, докато ме нямаше. По бреговете на Пунт войниците носят оръжия, които не приличат на вашите. Мъжът ми ти носи образци от тях. Най-различни са. От абанос и от кедър. Дори едно от метал, който там наричат желязо. — Тя цяла сияеше, сложила ръка на кръглия си корем, и изглеждаше по-здрава от всякога.
	Нахтмин каза нежно:
	— Защо вие двете не си отидете вкъщи. Аз ще помогна на Джеди, а вие ще можете да си поговорите. Тук не е място за жена, бременна в деветия месец.
	Придружих Ипу до къщата й, която не бе виждала почти от година. Докато вървяхме натам, тя ми разказа за страната, където хората били по-тъмни от египтяните и по-светли от нубийците.
	— И носят в косите си странни украшения. Бронз и слонова кост. Колкото е по-богата жената, толкова повече украшения има в косата.
	— А билките? — нетърпеливо попитах аз.
	— О, господарке, билки, каквито никога не си виждала. Джеди ти носи пълен сандък.
	Плеснах с ръце.
	— Разпита ли местните жени за какво се използват?
	— Записала съм повечето неща — отвърна Ипу, но вече бяхме наближили дома й и тя забави крачка. Вдигна очарован поглед към бялата двуетажна къща с кафява украса около прозорците и вратите. — Забравила бях колко е хубаво да се прибереш у дома — каза тя, обгърнала с ръце корема си, и аз почувствах как ме облива странно чувство на завист.
	Отворихме вратата и се потопихме в дълбока тишина, усещане за спокойствие, каквото помнех само от гробниците в Тива. Ипу огледа статуите на Амон; всичките си стояха на мястото, където ги беше оставила. С изключение на тънкия слой прах, нищо не се бе променило. Освен нея. Аз бях тази, която заговори първа.
	— Трябва да отворим прозорците и да пуснем малко светлина вътре. — Започнах да навивам нагоре тръстиковите рогозки, а Ипу стоеше и гледаше. Тогава се обърнах и я попитах: — Какво има?
	Тя се отпусна на една пейка и сложи ръце на корема си.
	— Чувствам се толкова зле, че аз съм тази, която ще ражда. Така исках ти да имаш дете!
	— О, Ипу — отвърнах й нежно, накарах я да ми направи място и я прегърнах. — Такава е волята на боговете. За всичко си има причина.
	— Но каква? — попита горчиво тя. — Каква може да е тази причина? Молих се за теб, докато бях там. На една местна богиня.
	Изхълцах.
	— Ипу!
	— Не може да навреди — каза тя твърдо и с най-сериозен тон, както рядко я бях чувала да говори.
	Погледнахме се на меката слънчева светлина, която се процеждаше през спуснатите рогозки и аз казах:
	— Ти си ми добра приятелка, Ипу.
	— Както и ти на мен, господарке.
	Говорехме и почиствахме едновременно, изтупвахме праха от гоблените по стените и миехме покрития с плочи под. Тя ми разказа за всичките си приключения по Нил. Те започнали с плаването нагоре по реката до Коптос, където оставили кораба под грижите на един от моряците и продължили на изток с керван през Уади Хамамат. Когато пристигнали на морския бряг, Джеди купил три кораба за всичките стоки, които възнамерявали да докарат, а после наели още моряци и започнали пътешествието на юг Ипу си спомни как един от мъжете без малко не бил изяден от крокодил, когато отишъл да плува, и как вечер не можела да заспи от дрезгавото мучене на хипопотамите.
	— И не се ли боеше?
	— Джеди беше до мен. И още петдесет въоръжени моряци. По вода нямаше от какво да се боим, освен от животните, а когато стигнахме по на юг, имаше животни, каквито никога не си виждала.
	Оставих парцала за бърсане на прах.
	— Какви?
	— Змии, дълги колкото тази стая, и котки, големи колкото… — Ипу се огледа наоколо. — Големи колкото тази маса.
	Ококорих се.
	— По-големи от статуите в храма на Амон?
	— Много по-големи.
	После започна да ми описва вълшебните билки, които беше открила, и канеленото дърво, от чиято кора бяха донесли пълни сандъци.
	— Ходихме навсякъде, господарке. Там няма носилки за жените. Само магарета. А когато наедрях, ми беше по-лесно да вървя пеш, отколкото да яздя.
	Джеди й позволявал да обикаля чуждите пазари, където жени продавали тъмни шушулки с миризма на джинджифил и лимон, които се използвали за ароматизиране на медени сладки и хляб. Видяла възрастни мъже с ръст на деца и високи петнисти животни, които ядели листа от върховете на дърветата. Продавали се сушени подправки и ароматизиран чай и цветовете, които преобладавали по пазарните площади, били ярко шафрановожълто, зелено като млад босилек и огненочервено. Каквито били и дрехите им.
	— Всички хора ли носят червено?
	— Само богатите. Не е както в Египет, където хората от всички класи се обличат в бяло.
	Когато Джеди се върна от пристанището с Нахтмин, след него вървяха моряци и носеха сандъци със стока. Къщата се изпълни с миризма на кедър. Всички насядахме в откритата галерия да разгледаме най-интересните им находки и да чуем историята, с която бе свързана всяка от тях. Част от сандъците бяха подарък за нас. Между тях имаше сандъче от слонова кост, пълно с билките, които лично Ипу беше открила, и дървен сандък с оръжия за Нахтмин. Ипу ми беше донесла и рокля в ярък индигов цвят, а за Нахтмин имаше колан, украсен със слонова кост. Останалото бяха вещи за дома им и скъпоценности за детето, което щеше да се роди. Това щеше да е неговото наследство, слонова кост и злато от страната Пунт.
	Онази вечер хапнахме добре и останахме до сутринта да слушаме разказите на Джеди, между които беше и придружената от веселия му смях история за моряк, който ял някакво местно ястие и цял ден не могъл да се откъсне от своята дупка в земята. Защото в Пунт, за разлика от Египет, нямало такова нещо като клозети. Не можеше да се каже кой от двамата ни домакини се смее по-звънко, но когато си тръгнахме, натоварени с моето сандъче с билки и новите оръжия на Нахтмин, имахме чувството, че никога не сме се разделяли с тях.

	* * *

	В Египет има поговорка: когато късметът погледне към нас, прави го тройно, по веднъж за всяка част от окото на Хор — горния клепач, долния клепач и самото око. Същата сутрин, когато Ипу пристигна бременна в деветия месец, сушата свърши. Проливен дъжд заплиска в Нил и покри нивите с кални локви, а вечерта, докато Нахтмин вечеряше край мангала, а аз си бъбрех с Ипу, пристигна пратеник от Амарна, който донесе свитък, носещ семейния ни печат. Джеди, които беше отворил вратата, ми го подаде с разширени от любопитство очи. Не мисля, че някога беше виждал везирски печат — тежък златен восък върху най-финия папирус, отглеждан в делтата. Разчупих го веднага и прочетох писмото на глас:
C>
	„Сестра ти отново е бременна, много е едра и жриците на Атон хранят надежда, че ще се родят близнаци или че е знак за княз. Но на нея често й прилошава и те вика тук. Нахтмин е добре дошъл.“
C$
	Ипу ахна.
	— Пето дете?
	Знам какво още й бе на устата. Че само благословена от боговете царица може да е така плодовита. Всяка година Нефертити забременяваше — и при дъжд, и при суша. И неочаквано очите ми плувнаха в сълзи.
	Нахтмин остави чашата.
	— О, миу-шер — каза той нежно.
	Засрамено изтрих сълзите си и казах:
	— И ти трябва да дойдеш. Татко не би позволил на майка да изпрати такова писмо, ако допускаше, че си в опасност. Ще дойдеш ли?
	Той се поколеба, но когато видя надеждата на лицето ми, отвърна:
	— Разбира се, че ще дойда. Ще отплаваме веднага щом Ипу влезе в родилния павилион.
	Побързах да отговоря на майка, че ще потеглим веднага щом Ипу роди. „Ще е най-рано след петнайсет дни“ — написах й аз. Писмото от Амарна, което последва още след пет дни, беше лично от Нефертити.
C>
	Ще чакаш раждането на своя кръщелник, когато твоите племенници, князете на Египет, може да се родят всеки момент? Аз повръщам сутрин и по цели нощи не мога да спя, а ти искаш да останеш в Тива, въпреки че може да не доживея до атир?
C$
	Сякаш чувах обвиняващия й глас, който казваше, че ако умре, а аз не съм там да я благословя, моята ка никога няма да намери покой. Дочетох писмото.
C>
	Знам, че ти никога не би ме изоставила, не и когато Анубис е толкова близо до вратата ми, затова ти изпратих кораб. Щом пристигне, той ще те докара възможно най-бързо в Амарна. И тъй като знам, че няма да дойдеш без Нахтмин, той също ще е добре дошъл. И двамата можете да отседнете в стаите за гости до тронната зала.
C$
	Смачках свитъка в ръката си.
	— И така, започва се отново. Изпратила е кораб. Но аз няма да замина, не и преди да видя как моето кръщелниче получава благословия.
	Ипу поклати глава.
	— Този път сестра ти е права, господарке. Когато корабът пристигне, трябва да тръгнеш. Ако е бременна с близнаци… — Тя съчувствено разпери ръце.
	Нахтмин кимна.
	— Излишно е да ти обяснявам как умря моята майка — тихо промълви той. — Братята ми също не оживяха.
	Нямах друг избор, освен да се върна в Амарна, в града, от който бях прокудена.
	— Ами ако раждането на Ипу завърши зле? — прошепнах аз и Нахтмин се обърна към мен в мрака. Изображенията на Таурт, издялани в стълбовете на леглото, ни гледаха благосклонно на лунната светлина.
	— Знаеш какво казват лекарите, Мутноджмет. — Той сложи палец на челото ми, за да изглади следите от тревогата.
	— Те мислят, че Ипу ще роди през следващите седем дни. Но може и да грешат. — Прехапах устни при мисълта, че корабът на Нефертити наближава Тива. — Ами ако корабът пристигне, а Ипу още не е родила?
	Останах будна, потънала в мисли как да забавя кораба. До раждането на Нефертити оставаха цели месеци. Тя можеше да почака. Ако раждането на Ипу се забавеше още дълго…
	Ала не бе имало нужда да се тревожа. На другата сутрин Ипу отиде в родилния павилион, който Джеди бе построил в съседство с тяхната къща. Цяла сутрин се напъва и вика. Отвън пред украсената с дърворезба врата Нахтмин утешаваше Джеди, докато Ипу стискаше ръката ми и ме караше да обещая, че ако не остане жива, ще се грижа за момчето или момичето, което ще се роди.
	— Не ставай глупава — гълчах я аз, приглаждах назад гъстата и коса, а тя продължаваше да настоява на своето. В края на краищата й обещах, но беше излишно. До вечерта мъките й свършиха и Джеди стана баща на здраво момченце.
	— Виж колко е тежък! — похвалих аз повитото бебе, докато й го подавах. Енергичният му плач цепеше въздуха. — Как ще го наречеш?
	Ипу погледна окървавените чаршафи; отвън долитаха радостните викове на Джеди и Нахтмин.
	— Камос — отвърна тя.

	* * *

	До пристигането на кораба от Амарна прекарвах дните си с Ипу и й завиждах, като я гледах как къпе Камос, как го люлее и как не сваля очи от неговите равномерно повдигащи се гърдички, докато спи. И въпреки че детето не бе много лакомо, докато сучеше от гърдите й, личицето му се изпълваше със задоволство и тази картина ме караше да тръпна от копнеж.
	Вечер се връщах у дома при Нахтмин, двамата се пъхахме заедно в леглото и по цели нощи се трудехме за свой собствен син. През последната ни нощ в Тива Нахтмин вдигна косата от лицето ми.
	— Ако никога не ни се роди дете, аз ще се примиря. Но не и ти, миу-шер. Виждам това.
	Примигнах, за да прогоня сълзите.
	— Не искаш ли син?
	— Да. Или дъщеря. Но това е дар от боговете.
	— Дар, който ние върнахме!
	— Дар, който ни беше откраднат — уточни той и гласът му прозвуча мрачно.
	— Понякога сънувам, че ще имаме дете — казах аз. Обърнах лице към него и той изтри сълзите ми. — Мислиш ли, че това означава нещо?
	— Боговете си имат причина да ни пращат сънищата.
	На другия ден корабът пристигна, но този път ми бе по-трудно да напусна Тива. Махнахме за сбогом на Ипу и Джеди, които стояха на кея и си подаваха един на друг Камос с гордостта на отскорошни родители. Те щяха да се грижат за къщата ни, докато ни няма, да поддържат градината и да хранят Бастет. Ипу щеше да обслужва жените, които идват за мед и акация. Тя бе наблюдавала работата ми с билките в продължение на девет години и й бях обещала да й платя добре.
	— Разбира се, че не е нужно да правиш това, господарке — възразила бе тя, но аз й бях отговорила:
	— Така е справедливо. Може да минат няколко месеца, докато се върнем.
	Стоях на носа на кораба, примигвах срещу утринното слънце и нямах и най-малка представа колко време ще отсъстваме и при какви обстоятелства ще се върнем.

	* * *

	Пристигнахме в Амарна, когато топлото есенно слънце залязваше. Смаях се, когато видях колко много се беше разраснал градът и колко красив изглеждаше. За нас бе изпратена носилка и с нея прекосихме града на път към двореца край реката, скрити от залязващото слънце зад завеси от платнени ленти. Аз ги разделих, за да мога да надзъртам навън. На всички нови храмове и светилища имаше изображения на Нефертити: по вратите, на стените, в лицата на клечащите лъвове. Образът й беше изсечен на всяко обществено място, ликът й бе издълбан там, където би трябвало да се виждат Хатхор и Изида. А от масивните колони, поддържащи двореца, вместо Амон гледаше профилът на Ахенатон. Когато носачите оставиха носилката зад укрепените порти, Нахтмин вдигна очи към пилоните, а после обърна поглед към града отвън.
	— Те са се обожествили.
	Появи се татко и аз сложих пръст на устните си.
	— Мутноджмет. Нахтмин. — Той прегърна топло съпруга ми. Когато дойде при мен, понижи глас и каза сериозно:
	— Твърде много време мина.
	— Близо година, откакто идвахте в Тива.
	Татко се усмихна.
	— Майка ти чака в родилния павилион.
	— Нефертити вече е влязла в павилиона си?
	— Тя не е добре — каза той тихо. — Този път раждането й ще е много тежко.
	— В четвъртия месец?
	— Някои от лекарите казват, че може да е и шестият.
	Въведени бяхме в двореца, той изглеждаше по същия начин, както когато заминах. Бели колони от пясъчник се издигаха до небесата и огрените от слънцето градини във всеки двор бяха потънали в цвят. Някой бе насадил мирта и жасмин и жасминът превземаше водните градини, вече потапяше уханните си филизи в езерцата. Минахме покрай голямата зала и татко каза:
	— Стаите ви ще бъдат тук. — Той посочи гостните за чужди дипломати и пратеници и на мен нещо ми се обърна, но Нахтмин кимна с благодарност — Елате — каза татко. — Ще ви заведа в павилиона.
	Хвърлих поглед към Нахтмин.
	— Да, но…
	— Това е Амарна — каза кисело татко. — Нефертити пуска всички при себе си. Мъже, жени.
	Влязохме в родилния павилион и изведнъж се надигна хор от гласове. Погледнах към леглото, където лежеше Нефертити. Ахенатон седеше неподвижно до нея и гледаше подозрително Нахтмин. После попаднахме изведнъж сред смеещи се и подскачащи деца, които искаха да видят своята леля Мутноджмет и да се запознаят със своя вуйчо Нахтмин. Пресметнах наум и стигнах до извода, че Меритатон е вече на осем години. Хитрата й усмивка ми напомняше за Нефертити.
	— Майка каза, че ще донесеш подаръци — каза тя и протегна ръка.
	Обърнах се към Нахтмин, а той повдигна вежди и отвори торбата. Всеки подарък беше завит в папирус; Ипу ги беше надписала, преди да заминем.
	— Къде е Меритатон? — извика той.
	— Ето ме — каза най-голямата княгиня. Сложи внимателно своя подарък под мишница и представи на Нахтмин сестрите си: — Това е Мекетатон — посочи тя пълничко момиченце с къдрава коса. — Тя е само с една година по-малка от мен. И Анхесенпаатон. — Меритатон посочи красиво дете, застанало зад сестрите си, което чакаше търпеливо да получи своя подарък. — Тя е на четири. А ето я и нашата малка сестричка Неферуатон.
	Малката дощъпурка при нас и после всяка от тях получи своя подарък и нетърпеливо започна да го разопакова. Майка използва момента и дойде да ме прегърне и целуне по двете бузи. После гласът на Меритатон звънна като кристал:
	— Никога не съм виждала подобно нещо! — каза тя и думите й прозвучаха така, сякаш беше с десет години по-голяма. Отиде до леглото на майка си. — Мауат, виждала ли си някога такова нещо?
	Нефертити се вторачи в дъската за писане от слонова кост. Нахтмин беше изрязал по една и на четирите с помощта на каменоделец, който работеше по нашата гробница. На всяка бяха гравирани йероглифи с името на съответната княгиня, имаше място за четчиците и плитка вдлъбнатина за мастило. Сестра ми опипа гладките ръбове и тънките четки и когато вдигна очи да благодари на Нахтмин, погледът й беше различен.
	— Красиви са. В двореца нямаме нищо такова — призна тя. — Откъде са?
	— Искам да ги видя — нареди Ахенатон. Момичетата му занесоха своите дъски за писане и той ги разгледа небрежно.
	— Нашите работници могат да направят по-хубави.
	Нахтмин наведе глава почтително.
	— Аз работих върху тях заедно с един каменоделец от Тива.
	— Изящни са — похвали го Нефертити.
	Ахенатон стана, лицето му беше почервеняло.
	— Меритатон, Мекетатон! Отиваме на арената.
	— Генералът ще дойде ли с нас? — попита Меритатон.
	Ахенатон спря на вратата и всички замръзнахме. Той се обърна, после погледна Меритатон.
	— Кой казва, че този човек е генерал?
	— Никой. — Меритатон трябва да бе доловила заплахата в гласа му, защото прояви достатъчно разум и премълча истината, която навярно би уличила везир Ай. — Видях мускулите му и разбрах, че сигурно работи на открито.
	Ахенатон присви очи.
	— А защо не го помисли за рибар или за художник?
	Никога няма да забравя отговора, който му даде Меритатон, защото той свидетелства за нейната хитрост още от осемгодишна възраст.
	— Защото нашата леля никога не би се омъжила за рибар.
	Последва миг напрежение, после Ахенатон се разсмя и грабна Меритатон в прегръдките си.
	— Да вървим на арената и ще ти покажа как препуска воинът. С щит!
	— Ами аз? — извика Анхесенпаатон.
	— Ти си само на четири години — сопна й се Меритатон.
	— Ще дойдеш и ти — обяви Ахенатон.
	Когато четиримата излязоха, татко попита Нахтмин:
	— Да те заведа ли в твоята стая?
	— Мисля, че така ще е най-добре — отвърна съпругът ми.
	— И трябва да ви назначим лични прислужници, докато сте тук.
	Майка стана да отиде с тях и Нефертити извика отчаяно:
	— Но ще се върнете за вечеря, нали?
	— Разбира се — отвърна татко, сякаш не съществуваше друга възможност.
	Придърпах стол до леглото на Нефертити.
	— Съпругът ти е хубав мъж — призна сестра ми. — Нищо чудно, че предпочиташ да си с него, а не с мен.
	— Нефертити — понечих да възразя аз, но тя вдигна ръка.
	— Сестрите не могат цял живот да са заедно. Мерит и аз се сприятелихме. Тази година направих баща й везир. Той пропиляваше способностите си като писар.
	Огледах се, но Мерит я нямаше.
	— Отиде да ми донесе сок. Прави прекрасна жожоба. И не иска да се омъжва — добави многозначително тя.
	Въздъхнах.
	— Е, как се чувстваш?
	Сестра ми повдигна рамене.
	— Добре, доколкото е възможно. Казват, че детето е достатъчно тежко, за да е син. — Тъмните й очи проблеснаха. — Но други считат, че може да са близнаци. Чувала ли си някога за жена, преживяла раждане на близнаци?
	Стиснах устни, за да не бъда принудена да излъжа.
	— Никога ли? — прошепна изплашено тя.
	— Рядко се раждат близнаци. Трябва да има и жени, които са издържали.
	Тя погледна корема си.
	— Четири княгини, Мутноджмет. Мисля, че Нехбет ме е изоставила.
	Гласът й бе мрачен и аз се запитах дали не споделя своите истински страхове за пръв път от последното ми идване в Амарна. На кого другиго можеше да се довери? На майка, която би я уверила, че всичко ще бъде наред? На баща ни, който би й отвърнал, че трябва да мисли за царството? На Мерит, която не знаеше нищо за раждането и родилните мъки? Тя хвана ръката ми и изведнъж разбрах каква ужасна загуба е било за нея моето заминаване за Тива и изпитах огромна вина, задето я бях оставила сама с нейните страхове и амбиции. Въпреки че тя беше тази, която ме бе прогонила.
	— Мутноджмет, ако умра при това раждане, обещай ми, че ще направиш Меритатон царица. Обещай ми, че Кия няма да стане първа съпруга.
	— Не говори така, Нефертити…
	Ръката й ме стисна по-силно.
	— Трябва да преживея това раждане. — Тя трепереше. — Трябва да преживея, за да видя моя син на престола.
	Погледна ме в лицето с надежда, но аз не й обещах нищо. Само Нехбет знаеше. Само Таурт можеше да каже. Вместо това я попитах:
	— Колко месеца остават?
	Тя погледна надутия си корем, малък и добре оформен както при другите бременности, но този път по-закръглен, някак по-тежък.
	— Три. Три месеца, докато свърши. — При нито една от предишните си бременности не беше такава, никога не бе чакала с такова нетърпение всичко да свърши. — Но ти ще ми помогнеш, нали?
	— Разбира се.
	Тя кимна бавно, възвръщайки своята увереност.
	— Защото мислех… — Очите й плувнаха в сълзи. — Мислех, че си ме изоставила.
	Напълно беше забравила за моето заточаване, заключила бе паметта си, за да не я преследва и тя да е тази, която е била оскърбена.
	— Не съм те изоставила, Нефертити. Човек може да обича едновременно двама души, също както ти обичаш Меритатон и татко.
	Погледът, който ми хвърли, беше изпълнен с дълбоко недоверие.
	— Ще остана тук, докато родиш своите синове.


>	Двайсет и шеста глава
>	Перет, сезонът на растежа

	Раждането започна призори. Никога досега болките й не бяха продължавали толкова дълго. Акушерките си разменяха тревожни погледи в ъгъла и се съветваха дали да не й дадат ревен и седефче.
	— Какво казват те? — извика Нефертити.
	— Че никога не си имала толкова силни болки — отговорих й честно.
	— Ще ми кажеш, ако нещо не е наред, нали? — помоли задъхано тя. — Ако те знаят нещо…
	— Няма нищо. — Сложих ръка на челото й да я успокоя, а тя се вкопчи в дръжките на родилния стол и изкрещя:
	— Къде е татко? Толкова ме боли!
	— Напъвай! — викнаха в един глас акушерките и Нефертити се напрегна, нададе писък, който бе в състояние да пробуди Анубис, и те се родиха.
	Не едно, а две деца.
	Акушерките извикаха: „Близначета!“, и Нефертити попита:
	— Какви са? — Напрегна се да погледне. — Какви са?
	Жените си размениха тревожни погледи. После една от тях излезе напред и отвърна:
	— Дъщери, царице.
	Силният плач на новородените раздра въздуха. Нефертити рухна на родилния стол. Опитала беше пет пъти. Пет пъти за шест момичета. В павилиона се чуха радостни възклицания. Майка вдигна високо едната княгиня.
	— Върнете ме в леглото — прошепна сестра ми.
	Едва я бяха облекли и я бяха сложили да си легне, когато Ахенатон нахълта в родилния павилион.
	— Нефертити! — Той потърси с поглед жена си и щом видя, че е жива, погледна към новородените.
	— Близначета! — Радостта на акушерките беше престорена, но неговото изражение бе наистина тържествуващо. После нещо го разтревожи.
	— Синове ли? — попита той бързо.
	— Не. Две красиви дъщери — отвърна най-възрастната и, странно, едва ли някой мъж би могъл да изглежда по-зарадван от него.
	Ахенатон веднага отиде при Нефертити.
	— Как ще ги наречем?
	Пред него тя се усмихна, макар да знаех, че е горчиво разочарована.
	— Сетепентре — отвърна тя. — И…
	— Нефернеферуатон. Не. Нефернеферуре.
	Погледнах Нефертити и решителността в очите й ми подсказа, че не желае да нарече децата на бог, който й бе дал шест дъщери. Чудех се дали Амон щеше да я дари със син.
	Ахенатон взе ръката на сестра ми и я притисна към гърдите си.
	— Нефернеферуре — съгласи се той, — на името на най-красивата майка в света.
	Когато чу новината, татко седна пред родилната зала и поръча да му донесат питие.
	— Шест момичета — каза той глухо. Не можеше да повярва. — Ахенатон подарява на Кия син, а сестра ти има шест момичета.
	— Но той ги обича. Луд е по тях.
	Татко впери очи в мен.
	— Може да ги обича повече, отколкото обича Атон, ала хората ще си кажат тъкмо това.

	* * *

	Докато новината се разнасяше из Амарна, отидох в градината да потърся съпруга си.
	— Научи ли? — попитах го и се загърнах в наметката си.
	— Близначета.
	— Не просто близначета — казах аз тихо и дъхът ми образува облаче във въздуха. — Момичета.
	— Той как прие новината? — попита Нахтмин.
	Седнах до него на пейката край езерото с лотосите и се зачудих как ли плуват рибите, когато стане толкова студено.
	— Ахенатон или баща ми?
	— Баща ти. Мога да си представя как се чувства фараонът. Никакъв син, с когото да дели обичта на Нефертити. Никакъв княз, от когото да е принуден да се пази, когато остарее. Панахеси може да си мисли че е спечелил играта, ала дори и не подозира колко много се бои фараонът от Небнефер.
	— Но Небнефер е на десет.
	— А когато стане на петнайсет или шестнайсет?
	Наблюдавах как рибите изплуват нагоре и кръглите им уста търсят храна.
	— Ти би ли ревнувал, ако имаше син?
	— Да ревнувам ли? — Той се засмя. — Дори не бих могъл да си представя по-голямо щастие от това — каза той сериозно. После добави: — Разбира се, ако това никога не се случи.
	Хванах ръката му и нежно я стиснах.
	— Да, но ако се случи?
	Нахтмин ме погледна изпитателно и аз се усмихнах. Той скочи от пейката.
	— Ти да не би…
	Кимнах и усмивката му се разтегна чак до ушите. Дръпна ме от пейката и ме грабна в прегръдките си.
	— Откога знаеш? Сигурна ли си? Нали не е…
	— Вече съм в третия месец. — Разсмях се, не бях на себе си от щастие. — Не съм казала на никого. Дори на Ипу. Изчаках, за да съм сигурна, че не е грешка.
	Радостта, която се четеше на лицето му, беше неудържима.
	— Миу-шер! — Притисна ме до себе си и ме помилва по главата. — Дете, миу-шер!
	— През пахонс.
	— Дете през сезона на реколтата! — каза той удивено. Няма нищо _по_-обещаващо от дете, родено по време на жътвата. Стояхме, стиснали ръцете си, загледани в езерото, и въздухът сякаш вече не беше така студен.
	— Ще кажеш ли на сестра си?
	— Ще кажа първо на майка.
	— Трябва да й го съобщим, преди да заминем за Тива. Тя ще иска да се подготви, за да бъде на твое разположение.
	— Ако сестра ми не пожелае да родя тук — казах аз. — Ще е напълно в неин стил да постъпи по този начин. — Нахтмин ми хвърли бърз поглед и аз добавих: — Ще откажа, разбира се. Но трябва да останем още един-два месеца. Допълнителното време ще успокои Нефертити, особено ако е син.
	— Всичко ли трябва да се съобразява със спокойствието на Нефертити?
	Погледнах към гладните риби в езерото и му казах истината — в нашето семейство винаги беше така.
	— Да.
	Нахтмин дойде с мен да кажем новината на майка. Тя беше с баща ми в Пер Меджат и се грееше на мангала, докато той пишеше послание до царете на чуждите страни, че фараонът на Египет е благословен от боговете с още две наследнички.
	Стражите отвориха тежките врати и щом видя изражението на Нахтмин, майка веднага се досети.
	— Ай! — извика тя на баща ми и се изправи.
	Татко се стресна и остави тръстиковата писалка.
	— Какво? Какво има?
	— Знаех си! — Майка плесна силно с ръце и дойде да ме прегърне. — Знаех си, че ще стане!
	Нахтмин се ухили на татко.
	— Това семейство също ще си има наследник!
	Татко ме погледна.
	— Бременна?
	— В третия месец.
	Той се засмя — толкова рядък, безценен звук, — после също стана и дойде да ме прегърне.
	— Моята най-малка дъщеря — каза той и повдигна брадичката ми в дланта си. — На път да стане майка. А аз ще стана дядо за седми път!
	За няколко вълшебни мига аз бях дъщерята, постигнала нещо значимо. Щях да родя дете. Част от тяхната кръв и плът и част от нас двамата, която ще остане да съществува, докато пясъкът в пустинята свърши. Стояхме като едно щастливо, засмяно семейство, после вратата се отвори, влезе Меритатон и впери очи в нас.
	— Какво става?
	— Ще имаш братовчедче — отвърнах й аз и, твърде просветена за своята възраст, тя попита съвсем на място:
	— Бременна ли си?
	Усмихнах й се щастливо.
	— Да, Меритатон.
	— Но не си ли много стара?
	Всички прихнаха и Меритатон се изчерви. Майка я смъмри тихо:
	— Тя е само на двайсет и четири. Майка ти е на двайсет и шест.
	— Да, но това й беше _петата_ бременност — обясни Меритатон, сякаш всички бяхме твърде глупави, за да го проумеем.
	— Ами, при някои жени минава повече време, докато си родят дете, отколкото при други.
	— Защото Нахтмин беше заминал ли? — попита тя.
	В Пер Меджат се възцари неловко мълчание.
	— Да — каза накрая татко. — Причината е, че Нахтмин замина.
	Меритатон разбра, че е казала нещо, което не е бивало да казва, и дойде да ме прегърне.
	— Двайсет и четири години не са чак толкова много — каза тя сериозно, все едно че ми даваше разрешение. — Сега ще кажеш ли на майка?
	Поех дълбоко въздух.
	— Да. Мисля да й кажа още сега.
	Нефертити беше още в родилния павилион. Очаквах гняв, сълзи и драми. Детето щеше да ме раздели с нея. Не бях подготвена за радостта й.
	— Сега ще трябва да останеш в Амарна! — извика щастливо тя.
	Но това бе пресметната радост. Жените в родилния павилион ме гледаха с интерес. Тихата свирня на лирата не им пречеше да чуват какво си говорим.
	— Нефертити! — прекъснах я рязко, — накрая ще си отида вкъщи, за да родя детето.
	Сестра ми се обърна към мен; изражението й показваше недвусмислено, че това е жестоко предателство; изиграно беше безупречно, така че аз да изляза тази, която е неразумна.
	— Това е твоят дом.
	Хвърлих й дълъг поглед.
	— Ако родя син, мислиш ли, че в Амарна той ще е в безопасност?
	Тя вдигна глава и изпъна рамене.
	— Разбира се, че ще е. Ако е син.
	— Ще остана още два месеца — обещах аз.
	— После какво? Ще заминеш и ще вземеш майка със себе си?
	— Не се безпокой. Майка няма да те остави сама — сопнах се аз. — Дори и за да присъства на раждането на моето първо дете.
	Тя се засмя, смутена от изречената пред толкова много жени истина.
	— Мутни! Не това имах предвид. — Премести се и седна на възглавниците, които изглеждаха огромни и тежки около нейното дребно тяло. — Ела. Седни.
	„Сега ще ми прави мили очи“, помислих си аз.
	— Знаеш ли, че утре ще има празненство? — поде тя. — Ще продължи три нощи. И Тутмос ще извае нов семеен портрет за храма. За да подсеща Панахеси.
	Върховният жрец щеше да е принуден да го гледа всеки път, когато минава покрай олтара на Атон. Нефертити със змията и короната на главата. Нефертити и шестте й красиви деца.
	Тя сниши глас.
	— Той си мисли, че като съм родила две дъщери, никога вече няма да имам син. Мисли си, че короната на Египет ще иде при Небнефер. Но аз ще попреча това да се случи, Мутни — закле се тя.
	Погледнах дали няма някой зад мен и попитах:
	— Как?
	— Не знам — призна тя. — Но ще намеря начин.

	* * *

	На третия ден от празненствата Нефертити тресна вратата на стаята си, заслепена от неконтролируем гняв. Преди да успея да я успокоя, запрати четката си в огледалото и то се пръсна.
	— Аз му раждам две дъщери, а сега той отново е с Кия?
	Баща ми нареди на една от прислужниците да събере парчетата и после добави с остър тон:
	— Измети и затвори вратите след себе си.
	Почакахме момичето да свърши, каквото му бе заръчано, а през това време Нефертити направо кипеше. Щом то излезе, татко се изправи.
	— Контролирай се малко! — смъмри я той.
	— Току-що му родих две деца и това не му стига?
	— Родила си му шест момичета.
	— Трябва да отидем отново при нея.
	— В никакъв случай — рече татко. — Сега е твърде опасно.
	— Този път може да иде Мутни!
	Татко я погледна сурово.
	— Няма да намесваш сестра си в това.
	Помъчих се да убедя сама себе си, че онова, за което говорят, няма нищо общо с помятането на Кия.
	— Ще го оставим в ръцете на боговете — каза баща ми.
	— Но тя ще забременее още този месец — прошепна сестра ми.
	— Тогава ще трябва да намерим друг начин да задържим трона. Независимо че имаш шест момичета.

	* * *

	Шест дни по-късно, на първи фаменот, в тронната зала пристигнаха двама жреци и обявиха пред всички:
	— Царю, нашите жреци получиха прекрасно видение!
	Баща ми и Нефертити се спогледаха. Очевидно това не бе тайно лекарство, забъркано от тях двамата.
	Ахенатон се наклони напред.
	— Видение ли? — попита той. — Какво видение?
	— Видение за бъдещето на Египет — прошепна загадъчно старият жрец.
	Панахеси се надигна нетърпеливо от стола и веднага разбрахме, че е негово дело. Беше чакал този момент още откакто Нефертити бе използвала хитрината със съня, за да убеди Ахенатон да го направи върховен жрец, а не ковчежник. Сега извика театрално:
	— Защо не ми бе съобщено за това видение?
	Старият жрец направи поклон, придружен от широк жест с ръката.
	— Случи се едва тази сутрин. Двама жреци бяха благословени с видение от Атон.
	Погледнах Панахеси и втория жрец, който имаше кръгло, добродушно лице. Не един жрец, а двама. Панахеси бе подбрал отлично своите кукли.
	— Пази се от фалшиви пророци — пропя от трона си Нефертити. Залата се изпълни с нетърпеливо бърборене.
	— Какво беше видението? — не се сдържа Ахенатон.
	По-младият от жреците излезе напред.
	— Царю, в храма на Атон днес ни бе пратено откровение.
	— Къде точно? — попита Нефертити и Ахенатон се навъси на грубия й тон.
	— В двора под слънцето, царице.
	_Все по-хубаво и по-хубаво_.
	— Славехме Атон с тамян, когато пред нас се спусна ярка светлина и ни озари…
	Старият жрец се намеси:
	— Озари ни видение!
	Ахенатон бе развълнуван.
	— Какво бе то?
	— Небнефер с короната на Египет.
	Панахеси нетърпеливо пристъпи напред.
	— Небнефер? Искаш да кажеш синът на нашия фараон?
	— Да — кимна старият жрец.
	Всички се напрегнаха в очакване да видят как ще реагира Ахенатон.
	— Много интересно видение — каза баща ми и изви многозначително вежди. — Небнефер с короната на Египет?
	— Виденията от Атон винаги са точни — каза остро Панахеси.
	— Да — съгласи се баща ми. — Атон никога не лъже. И, разбира се, са били двама. Двама жреци са станали свидетели на видението.
	Панахеси се размърда притеснено в леопардовата си тога, това ново уточнение не му се понрави.
	— Един син се възкачва на трона — продължи баща ми. — И носи короната, която преди е стояла на главата на неговия баща. Не беше ли получил подобно видение и старият фараон?
	Залата разбра накъде бие, Ахенатон пребледня.
	Баща ми добави бързо:
	— Но Небнефер е предан син. Сигурен съм, че той ще служи вярно на фараона.
	Това бе обрат, който Панахеси не бе предвидил.
	— Разбира се, че Небнефер е предан син — запелтечи той. — Разбира се, че е.
	Ахенатон погледна към татко, който хитро сви рамене.
	— Това е риск, какъвто всички фараони поемат със синовете си.
	_А кой знаеше това по-добре от Ахенатон?_ Изпитах вълнение от победата, чувство на триумф, каквото баща ми навярно изпитваше винаги, когато успее да надхитри свой опонент.
	Кия почервеня от гняв.
	— Никой не може да докаже, че князът е нелоялен! — кресна тя.
	Ахенатон погледна жреците.
	— Какво имаше по-нататък във видението? — строго попита той.
	— Да! — Нефертити стана от мястото си и побърза да полее семето, което беше посял татко. — Имаше ли кръвопролитие?
	Цялата зала се вторачи в жреците и по-младият отговори:
	— Не, царице. Нямаше кръвопролитие. Нямаше предателство. Само прекрасна златна светлина.
	Ахенатон погледна по-стария жрец, за да получи потвърждение.
	— Да — побърза да се съгласи той. — Нямаше никакво насилие.
	Панахеси се поклони дълбоко.
	— Царю, мога веднага да доведа принц Небнефер и сам да се увериш в предаността му!
	— Не! — Ахенатон погледна дъщерите си, наредени на своите малки тронове. — Ела тук, Меритатон.
	Меритатон стана, отиде и се качи на коляното на баща си. Залата тръпнеше в очакване.
	— Ти ще бъдеш винаги вярна на своя баща, нали? — попита я той.
	Меритатон кимна.
	— А учиш ли сестрите си да бъдат верни на баща си?
	Меритатон кимна отново и Ахенатон се усмихна като любящ баща.
	— Дворът чу ли това? — каза настоятелно той. Свали Меритатон от коляното си и се изправи. — Княгините на Египет са ми предани. Никоя от моите дъщери никога няма да посегне към короната ми.
	Кия погледна отчаяно Панахеси. Той заговори:
	— Царю, княз Небнефер никога не би…
	— Чудесно — заяви Нефертити, прекъсвайки молбата на Панахеси. — Чухме за видението от Атон и не ни интересува нищо повече. — Тя махна на жреците да си вървят и дворцовият съвет се изправи заедно с нея да се оттегли.
	Кия решително отиде при Ахенатон и застана до него.
	— Онова, за което разказват жреците, е било само обикновено видение — каза тя бързо. — Светлина и корона на главата на Небнефер. Аз съм научила нашия син да ти е предан. Също както аз самата съм предана на теб и Атон.
	В погледа на Ахенатон нямаше прошка.
	— Разбира се, че си ми предана. Всичко друго би било глупаво — отвърна той.


>	Двайсет и седма глава
>	Амарна
>	Девети пахонс

	Въпреки победата на баща ни над Панахеси, когато настъпи сезонът на реколтата, Кия вече бе бременна. Дори след катастрофата, която го сполетя в тронната зала, Панахеси продължаваше да обикаля двореца и да раздава заповеди, сякаш вече усещаше бляскавата корона на Египет в ръцете си. Един син можеше да бъде пренебрегнат, ала нацията не може да отмине току-така двама князе, двама престолонаследници. Ако Кия успееше отново да роди син, издигането му щеше да е окончателно.
	Ахенатон откри Мерит в голямата зала и й нареди да предаде новината на Нефертити. Беше твърде голям страхливец, за да й я съобщи лично.
	— Не пропускай да й кажеш, че никое дете няма да заеме мястото на Меритатон в моите чувства. Тя е нашата златна рожба, нашето дете на Атон.
	Наблюдавах го, докато отвеждаше дъщерите си, боготворящите го княгини. Дъщерите, за които вярваше, че никога няма да се обърнат срещу него, както често постъпваха синовете и както той самият беше постъпил с брат си и с баща си. И си казах: „Ахенатон не разбира момичетата, ако си мисли, че те не могат да бъдат коварни.“
	Мерит ме гледаше с нарастващо отчаяние.
	— Как да й кажа?
	Бяхме стигнали до вратата на тронната зала.
	— Просто й кажи. Тя сама го беше предвидила; не би трябвало да се изненадва.
	Вътре Нахтмин играеше сенет с майка ми. На подиума татко и Нефертити бяха събрали глави и обсъждаха нещо; по някакво изключение сестра ми не бе заобиколена от своите придворни. Те бяха отишли да гледат как Ахенатон препуска с колесницата.
	— Не си ли навън? — попитах я аз.
	— Нямам време за арената — сопна се тя. Той може да се забавлява когато си иска, но аз трябва да следя проектите за градските стени. Ако бъдем нападнати, няма да имаме никаква защита срещу хетите. Но него това не го интересува. — Тя млъкна и погледна внимателно първо мен, а после и Мерит. — Какво искате?
	Кимнах на Мерит и татко остави архитектурните планове в скута си.
	— Царице — поде Мерит, — имам новина, която няма да те зарадва. — И веднага добави, бързайки да приключи с това възможно най-бързо: — Говори се, че Кия е бременна.
	Нефертити нито каза нещо, нито помръдна. Когато мълчанието й се проточи, Мерит продължи колебливо:
	— Това е едва второто дете на Кия, царице. Ти имаш шест дъщери и Ахенатон иска да ти предам…
	Нефертити скочи и свитъците се разпиляха по плочите.
	— Съпругът ми е изпратил теб да ми кажеш? — кресна тя.
	Баща ми побърза да се изправи и да застане до нея.
	— Трябва веднага да идем там — каза той. — Да го накараме да покаже пред цял Египет, че Меритатон е тази, която ще остави да царува над Небнефер.
	Нещо неизречено премина помежду им и аз попитах:
	— Но как? — Никой не отговори на моя въпрос. — Как можете да постигнете това?
	В очите на Нефертити се появи странен блясък.
	— По единствения начин, до който никога не съм прибягвала.

	* * *

	Ахенатон обяви дурбар*1 в чест на Нефертити. Това бе празник на съвместното им царуване и от ревнива съпруга тя моментално се преобрази в победила царица. Не каза повече нито дума по адрес на Кия. Нахтмин се питаше само колко ли още ще се изпразни съкровищницата, за да се организира най-грандиозното честване в историята.
	[*1 Дворцов прием (инд. и перс.). — Б.пр.]
	— Мутни, ела — викна весело сестра ми. Влязох в гардеробната й с десетките ракли, претъпкани с пъстри дрехи от най-фино ленено платно. По пода бяха разхвърляни бръсначи с бронзови дръжки и небрежно прекатурени гърненца с въглен.
	— Коя перука да сложа? — Заобиколена бе от перуки.
	— Онази, която струва най-малко — веднага отвърнах аз.
	Тя продължаваше да чака отговор, който би й харесал.
	— Късата.
	Нефертити нахвърля останалите на куп, който Мерит да оправи по-късно. Похвали се:
	— Татко е изпратил покани на всички царе от Изтока. Когато тук се съберат князете на най-големите държави в света, ще бъде направено съобщение, което ще запише името на семейството ни във вечността.
	Погледнах я косо.
	— Какво искаш да кажеш?
	Нефертити отправи поглед към своя град отвън.
	— Това ще е изненада.


>	Двайсет и осма глава
>	Переш, сезонът на растежа

	Подготовката за посрещането на гостите от десетки страни — князе и придворни, второстепенни царици с придружаващите ги свити и хиляди велможи от Митани и Родос — се проточи чак до тиби. Войниците се трудеха от зори до мрак, за да тапицират трибуните на арената в платно с втъкани златни нишки и да завършат статуите на Атон във всяко светилище. Трябваше да се планират празненствата за седем нощи, да се приготвят стаи за хиляда знатни гости, да се набави вино. Дворецът не миряса цял месец и докато всички си мислеха, че първият дурбар от двайсет години насам се организира в чест на царуването на Нефертити и Ахенатон, само нашето семейство знаеше истинската причина.
	Татко стоеше на прага на Нефертити и я гледаше как си избира сандали.
	— Вярно ли е? — попита той.
	Аз също бях чула слуха, че Ахенатон сам е написал писмо и го е пратил на хетския цар Супилулиумас, за да покани нашия враг да види блясъка на Амарна.
	Татко влезе.
	— Вярно ли е, че съпругът ти ще посреща тук хетите? Хетите — изсъска той, — в сърцето на този град?
	Нефертити се изправи в цял ръст.
	— Да — заяви тя. — Нека видят какво сме построили.
	— И ще им позволим да пренесат тук чумата? — извика баща ми. — Черната смърт — изрече той бавно, та смисълът на думите му да стигне до нея. — И това ли ще позволим да се случи? — Размаха пред лицето й свитъците, които държеше.
	Нефертити започна да ги разгръща яростно един по един и да преглежда съдържанието им.
	— Чума навсякъде на север — каза татко.
	— Ахенатон вече знае това. — Тя бутна свитъците настрани.
	— Значи е още по-голям глупак!
	Двамата се гледаха свирепо.
	— Знаеш какво се готвя да направя — каза Нефертити.
	— Да. Готвиш се да докараш чумата в този град.
	— Всички трябва да видят онова, което ще се случи. Трябва да разберат. Всички царства от Изтока!
	Знаех какво бе на езика на татко. Че гордостта, гордостта на цялото царско семейство, ще бъде нашата гибел. Вместо това той каза:
	— Тогава поканете царя на Нубия, но не рискувайте с хетите. Не рискувайте да докарате чумата в този град.
	— Кога за последен път е имало чума в Египет?
	— Когато царуваше старият фараон. Когато войниците я донесоха от север — каза той, изпълнен от лошо предчувствие.
	Тонът на сестра ми омекна.
	— Ами, Ахенатон няма да се откаже от решението си.
	Татко я гледаше настойчиво.
	— Ти никога не си виждала какво е черната смърт. Как крайниците на хората почерняват, как под кожата им се появяват отоци, които се превръщат в огромни черни топки. — Сестра ми се дръпна, а той се наведе към нея. — Не знаем какви зарази носят онези от север. Може да минат дни, докато някои от болестите се проявят. Те трябва да бъдат спрени!
	— Твърде късно е.
	— Никога не е твърде късно! — отвърна той и Нефертити извика:
	— Той няма да промени решението си! Хетите ще дойдат и когато тържествата свършат, ще изчезнат.
	— И какво ще оставят след себе си?
	Нефертити се усмихна самодоволно.
	— Своето злато.
	Татко отиде при Ахенатон, но не успя да го разубеди, точно както бе казала Нефертити.
	— Защо Атон би позволил чумата да засегне този град? — попита той. — Това е най-великолепният град на Египет.
	Баща ми отиде при сестра си и тя предложи да бъде направен един последен опит. Но Панахари само се изсмя.
	— Никой не е виждал чума от петнайсет години — каза с насмешка той.
	— Но на север са виждали — отвърна твърдо баща ми. — Край Кадеш са измрели стотици моряци.
	— Какво има, везире? Да не се боиш, че хетите ще дойдат и ще видят колко беззащитен е всъщност този град? Че ще видят колко много се нуждае фараонът от силен син, който да поведе неговата армия, ако изобщо се надява да го защити? Никое от твоите момичета не може да поведе мъжете на бой. Само въпрос на време е Небнефер да бъде провъзгласен за престолонаследник.
	— Тогава не познаваш Ахенатон — каза баща ми и аз се запитах дали това не беше голямата тайна на Нефертити. Дали по време на дурбара Меритатон нямаше да бъде провъзгласена за престолонаследница. — Ако това е причината да допуснеш хетите в Амарна, тогава си по-глупав, отколкото предполагах.

	* * *

	Те се стичаха от всяко кътче на пустинята: нубийци, асирийци, вавилонци, гърци. Жените, които пристигаха от далечните покрити с пясък предели, забулваха дори лицата си, докато ние ходехме почти голи, къносвахме гърдите и глезените си и слагахме на главите си перуки с мъниста, които звънтяха мелодично при всеки полъх на топлия вятър от запад. Прислужниците пърхаха около сестра ми като пеперуди, оправяха грима и наместваха короната й. Тутмос я скицираше на папирус, докато тя седеше търпеливо под грижите на Мерит, свикнала на цялата тази суетня.
	— Няма ли да ми кажеш каква е изненадата? — попитах я аз. — Нали не си пак бременна?
	— Разбира се, че не съм. Това е нещо по-важно от син за Египет. Това _е_ Египет — каза окуражаващо тя.
	Тутмос й отправи заговорническа усмивка и аз се нахвърлих върху него.
	— Ти знаеш? — Обърнах се отново към Нефертити. — Казала си на Тутмос, но не и на собствената си сестра?
	— Тутмос трябва да знае. — Тя вирна брадичка. — Нали ще пресъздава всичко това.
	Тромпетите засвириха и Мерит се отдръпна. Нефертити пръскаше около себе си блясъка на най-ценните украшения на Египет. Дори дъщеря й, нейна потомка, наследила красотата й, не можеше да си съперничи с нея. Меритатон отиде при нея.
	— Хубава ли ще е изненадата, мауат?
	— Ще се отнася за онова, което ще остане след теб и след мен — отвърна тя, хвана под ръка дъщеря си, после извика и мен. След нас вървяха Мекетатон и петгодишната Анхесенпаатон.
	— Къде е фараонът?
	— На парадния прозорец — отвърна тя.
	Овациите се чуваха дори от вътрешния двор и когато стигнахме до прозореца, където родителите ми си разменяха бързи реплики с Ахенатон, аз затаих дъх. Под нас бяха издигнати и увенчани с мирта двеста олтара на Атон. Пред тях бяха събрани хиляди жреци и сред пламъците на всяка жертвена клада се принасяше в дар на Атон по един вол; двеста жертвоприношения, за да се покаже богатството и величието на Амарна. За дурбара, който щеше да остане навеки в историята, не бяха щадени никакви средства. Навсякъде блестяха халцедон, лазурит и други полускъпоценни камъни — и по вратовете на знатните матрони, и по глезените на писарите. Хората стояха под стрехи и навеси, пиеха, хапваха и поглеждаха нагоре в очакване да се появи богът на земята, който беше организирал за тях този спектакъл. Жреците бяха целите в злато, от глезените до блестящите нагръдници, а пред тях, на най-високия от всички олтари, бе Панахеси, който раздухваше огъня, обгърнал най-едрия вол на Египет.
	— Впечатлена ли си? — Ахенатон бе застанал до мен и ми се стори странно, че го интересуваше моето мнение. Погледнах отново надолу и се заслушах в смесицата от смях и арфи, които придружаваха хвалебствените песнопения на жреците към великия бог Атон, към бога, създал толкова много злато и вино. Насищащата въздуха миризма на печено месо и мирта стигаше чак до най-високите части на двореца; вятърът носеше дъх на бира.
	— Ще се помни във вечността — отвърнах.
	— Да, вечността.
	Ахенатон хвана ръката на Нефертити и се показа на парадния прозорец.
	— Дурбар за най-великите фараони на Египет — обяви той и хората посрещнаха думите му с радостни възгласи. — Фараон Ахенатон и фараон Нефернеферуатон-Нефертити!
	— Какво означава това? — попита Меритатон.
	Нефертити и Ахенатон застанаха един до друг на прозореца, вдигнаха едновременно ръце към небето, облизвано от пламъците на жертвените клади, и народът нададе вик, който бе в състояние да оглуши боговете.
	— Какво означава това? — повтори въпроса си Меритатон.
	Отговори й моят съпруг, защото аз бях в шок.
	— Означава, че майка ти ще направи нещо, каквото не е правила нито една друга царица преди нея. Ще стане фараон и ще управлява Египет редом с баща ти.
	Това бе немислимо. Една царица ставаше цар. За да управлява заедно със съпруга си. Дори леля ми не се беше провъзгласила за фараон. Изражението на баща ми бе непроницаемо, но аз знаех какво си мисли. Семейството ни никога не бе достигало такива висоти.
	— Къде е Тий? — Огледах се наоколо.
	— С пратениците от Митани — каза татко.
	— А Панахеси? — попита Нахтмин.
	Татко си послужи с брадичката, за да посочи почервенелия от ярост върховен жрец. Той потърси пролука между пеещите жреци и хилядите знатни гости, за да се измъкне от двора, ала не откри път за бягство нито наляво, нито надясно. Тогава вдигна поглед към затворената в идеалната рамка на парадния прозорец картина, каквато представляваше семейство ни.
	Отдръпнах се и застанах до Нахтмин, който клатеше глава и с блеснали от възбуда очи се опитваше да пресметне какво би означавало това за царица, която няма синове. Но аз вече знаех. Означаваше, че никой, нито Кия, нито Небнефер или Панахеси, не можеше вече да измести нашето семейство.
	— Мутноджмет! Мутноджмет! Ела! — извика Нефертити.
	Отидох при тях.
	— Къде е Нахтмин? — попита Ахенатон. Видя съпруга ми в дъното на помещението и каза: — И ти.
	Татко веднага излезе напред и попита:
	— Какво ти е нужно, царю?
	— Бившият генерал трябва да застане до мен. Ще стои редом с мен, та народът да види, че дори Нахтмин се прекланя пред фараоните на Египет.
	Сърцето ми се разтуптя, защото знаех, че Нахтмин ще откаже. Улових погледа му, после татко отиде при него, докосна рамото му и му прошепна на ухо нещо.
	Когато видяха Нахтмин на парадния прозорец, хората долу, както войниците, така и обикновените граждани, нададоха такъв рев, че дори Ахенатон се дръпна назад, сякаш му беше нанесен жесток удар.
	— Хвани ръката ми! — нареди той. — Те ще започнат да ме обичат, както обичат теб. — Сграбчи ръката му, вдигна я и отвън сякаш цял Египет закрещя — „Ахенатон!“ — От лявата му страна стоеше Нахтмин. От дясната бе Нефертити. Той се обърна към своята царица фараон и възпламенен от купената с хляб и вино любов на гражданите, извика: — Народе мой! Фараон Нефернеферуатон-Нефертити!
	Нефертити вдигна гегата и млатилото, завещания от боговете знак на царската власт в Египет, и овациите станаха оглушителни. Отдръпнах се от прозореца, а тя извика:
	— Каним ви на най-големия дурбар в историята!

	* * *

	— Хората ще си помислят, че го обичаш — прошепнах на съпруга си по време на процесията към храма. — Всички войници ще си помислят, че си се преклонил пред Атон!
	— Няма да си помислят нищо такова. — Той застана плътно до мен. — Те не са глупаци. Знаят, че вярвам в Амон и че съм до фараона само заради теб.
	Погледнах напред към процесията от мъже във войнишки туники и колани.
	— Знаят също, че аз съм причината да не си повече генерал.
	— Хоремхеб е в затвора. И аз щях да съм там, ако ти не ме обичаше.
	Спряхме в двор, пълен с блестящи колесници, украсени с кехлибар, тюркоази и мед. После Панахеси пристъпи към Нефертити, за да я отведе към съдбата, която сама си бе изковала, без синове и без прецеденти в историята. Лицето му бе разтегнато в усмивка, сякаш изкачването й на египетския престол на мястото на собствения му внук беше неговото най-съкровено желание.
	— Сега той ще трябва или да обвърже съдбата си с нейната, или да заговорничи срещу двама фараони — каза съпругът ми.
	— Да закачи колесницата си за нейната за сметка на дъщеря си и внука си? — попитах аз.
	Нахтмин разпери ръце.
	— Винаги с онзи, чиято звезда изгрява, който и да е той.
	Океанът от колесници ни понесе през празничния двор към храма със статуите на Нефертити и Ахенатон. Прозвучаха тромпети и пътят към портите беше разчистен.
	— Изглеждаш така, сякаш си глътнала нещо горчиво — каза Нефертити, докато слизаше от своята колесница, и се засмя мелодично. — Какво има, Мутноджмет? Това е най-великият ден, който ще преживеем някога. Безсмъртни сме.
	_Не. Заобиколени сме от лъжи_.
	И преди жреците да я отнесат във вътрешното светилище на храма, за да й бъде сложена короната на Египет, аз казах високо:
	— Тези хора са щастливи, защото са получили безплатно хляб и вино. И има хети. В столицата ни, Нефертити. Откъде знаеш, че не са донесли чумата?
	Сестра ми обърна смаяно лице към Нахтмин и после отново към мен.
	— Защо казваш това по време на моята най-голяма победа?
	— И аз ли ще трябва да те лъжа, както всички останали, след като станеш фараон?
	Нефертити не отговори.
	— Само не се докосвай до тях — посъветвах я аз. — Не им позволявай да целуват пръстена ти.
	— До кого да не се докосваш? — Ахенатон се появи зад гърба на Нахтмин.
	— До хетските пратеници — отвърна Нефертити. — Не им позволявай да целуват пръстена ти — повтори тя моя съвет и Ахенатон се усмихна презрително.
	— Не, те ще целуват краката ми, когато видят какво съм построил.
	През целия дурбар Ахенатон не отказваше нищо на Нефертити. Тя беше неговата първа съпруга, неговият главен съветник, негов партньор във всяко начинание, а сега вече и фараон. И за да помни това светът, всички отидохме до границите на Амарна и той издигна стълб в чест на нейното царуване. Застана пред пратениците от Изтока и нареди на Мая да прочете надписа, който сам бе съчинил в чест на съпругата си, царицата фараон на Египет.
C>
	На наследницата, велика в двореца, красива в лицето,
	окичена с двете пера господарка на щастието,
	дарена с любов, гласът на която радва ухото на фараона,
	първа съпруга на царя, негова любима,
	господарка на Горен и Долен Египет,
	а сега фараон Нефернеферуатон-Нефертити,
	нека живее вечно.
C$
	Нито един фараон досега не бе давал гегата и млатилото на жена. Но когато Нефертити застана пред множеството, за да го благослови, хората започнаха да се блъскат и да се качват на столове, само и само да зърнат лицето й.
	— Те ме обичат — каза уверено тя на втория ден на дурбара. — Обичат ме повече отпреди, когато бях само царица!
	— Защото сега имаш по-голяма власт над тях — отвърнах аз.
	Тя не обърна внимание на моя цинизъм и продължи:
	— Искам хората да запомнят това завинаги. — Последните лъчи на залязващото слънце огряваха гардеробната и придаваха на кожата й златист оттенък. — Мутни, намери Тутмос. Искам да ме извае точно каквато съм.
	Прекосих целия дворец, за да стигна до ателието на скулптора. Дурбарът щеше да продължи шест дни и седем нощи, а по улиците вече имаше пияни мъже и смърдящи на вино и есенции съпруги на велможи, които едва се добираха до носилките си. Тутмос беше в работилницата си, в компанията на кикотещи се млади момичета и красиви мъже. Очите му светнаха, когато ме видя.
	— Скулптура ли? — попита нетърпеливо. — Ще се приготвя веднага. Когато я видях в храма с гегата и млатилото и с кобрата на короната, разбрах, че ще ме повика. Нито една царица не е носила тази корона с такава грация.
	— Нито една изобщо не я е носила — отвърнах аз сухо.
	Тутмос се засмя.
	— Кажи на нейно величество да дойде — каза той важно, после размаха ръце. — Всички да си вървят!
	Жените се нацупиха и се изнизаха през вратата с винените си чаши и обшитите си с мъниста поли. Когато компанията си отиде, попитах Тутмос:
	— Защо те обичат толкова много жените?
	Той се замисли за миг.
	— Защото мога да ги направя безсмъртни. Когато намеря подходящ модел, мога да го използвам, за да изобразя Изида, и дори ветровете на времето да изтрият спомена за жената от къщата й, лицето й ще продължава да гледа от храмовете.
	Замислих се над казаното от Тутмос, докато отивах да кажа на Нефертити, че е готов. Тя се бе преоблякла и се запитах дали ще бъде запомнена в историята тъкмо така. Роклята и беше от толкова тънко платно, че беше почти напълно прозрачна. По китките, глезените, ушите и пръстите на краката й блестяха масивни украшения от злато и фаянс. Вървяхме заедно по коридорите на двореца, както през онази вечер преди толкова много години в Тива, когато отиваше при Ахенатон като девица. Чувахме шума на тълпите по дворовете от които се смееха и танцуваха, но вътре в двореца бе хладно и тихо.
	В ателието на Тутмос бяха донесени възглавници, на които да се настани Нефертити, и стол с облегалки за мен. Когато тя влезе, Тутмос се поклони дълбоко.
	— Фараон Нефернеферуатон-Нефертити.
	Сестра ми се усмихна при звука на своето ново име.
	— Искам бюст — каза му тя. От нагръдника до короната ми.
	— С плюещата кобра. — Тутмос кимна одобрително и дойде по-близо, за да разгледа рубините, от които бяха направени искрящите очи на змията. Нефертити седна малко по-високо на възглавниците. — Ще направя бюста от пясъчник.
	Аз станах да си вървя и Нефертити извика:
	— Не можеш да си тръгнеш! Искам да видиш това. После ще отидем на празненствата. Просто постой тук с мен да разгледаш скиците.
	Прекарахме така целия следобед и въпреки че в спомена ми за най-големия дурбар в историята преобладават картините на пиянство и танци, най-ясно съм запомнила как Нефертити седеше, наклонена напред сред своя океан от възглавници; коралите и тюркоазите на златния й нагръдник отразяваха последните лъчи на слънцето; черните й очи бяха като обсидианови езера. От лицето й лъхаше истинско спокойствие. Най-сетне сестра ми беше повярвала, че никога няма да бъде изоставена, а фараонските млатило и гега бяха гаранция, че ще бъде запомнена за вечността.


>	Двайсет и девета глава
>	Шести ден на дурбара

	Богът чакал се спусна в Египет още докато по улиците имаше танци, а в двореца — хиляди знатни гости. Първо започна да се прокрадва по тесните улички нощем и да грабва работници от гробницата на фараона, след това стана по-дързък и посред бял ден се развилня в квартала на пекарите. Тогава най-сетне паниката стигна и до двореца и нито един човек в Амарна не можеше да отрече онова, което бе видял с очите си.
	Анубис беше пристигнал с черната смърт в челюстите.
	На шестия ден от дурбара баща ми влезе в тронната зала, за да донесе тази вест на фараона. В открития двор, който гледаше към реката, имаше танци и музиката сякаш не спираше нито за миг.
	— Царю — каза баща ми и смехът на Нефертити секна, когато видя мрачното му изражение.
	— Ела насам. — Ахенатон се усмихна широко. — Какво има, везире?
	Лицето на баща ми остана сериозно.
	— Има доклади за чума в работническите квартали, царю.
	Ахенатон погледна бързо към Нефертити.
	— Невъзможно! — изсъска той. — Поднесохме в жертва на Атон двеста вола!
	— Умрели са и единайсет работници в гробниците.
	Неколцина велможи се отдръпнаха от подиума и Нефертити прошепна:
	— Трябва да са били хетите.
	— Предлагам да се изолирате в Северния дворец, царю.
	— В двореца на втората съпруга? — извика Нефертити.
	— Не. Оставаме тук — отсече Ахенатон. Той огледа тронната зала. Ужасът от чумата бе сковал присъстващите. Във външните дворове музиката продължаваше да свири, но женският смях изведнъж стихна.
	— Царю — обади се баща ми. — Помислете още веднъж дали е разумно да оставате тук. Поне хетите трябва да бъдат поставени под карантина. Всички гости от севера трябва да бъдат отпратени…
	— Никой няма да бъде отпращан! — викна Ахенатон. — Дурбарът не е свършил.
	Дори музиката замлъкна. Той се обърна и заповяда на мутантите да продължават да свирят.
	Те веднага подеха нова мелодия, а до подиума бързо приближи Панахеси. Дори не бях забелязала кога се бе появил.
	— Можем да организираме специално жертвоприношение в храма — предложи той.
	Ахенатон му се усмихна, за да постави на място баща ми.
	— Чудесно. Атон ще защити този град.
	— Но заключете портите — примоли се татко. — Не бива да се позволява на никого да влиза и да излиза.
	Нефертити се съгласи.
	— Трябва да заключим портите.
	— И да позволим гостите ни да си помислят, че има чума?
	Татко отвърна тихо:
	— Ще го разберат много скоро. Заразата е проникнала и в квартала на пекарите.
	За миг се възцари ужасено мълчание, после велможите заговориха в един глас. Придворните напираха към подиума и питаха какво да правят и къде да отидат. Ахенатон стана от трона и татко събра семейството ни около себе си. Тук бяха и Тий, и майка, и Нефертити.
	— Всички трябва да се приберете в покоите си — инструктира ги татко. — Идете си в стаите и не излизайте навън.
	— Аз съм фараонът и никой няма да се прибира в покоите си!
	Нефертити му се противопостави:
	— Правете каквото ви казва везирът!
	Тръгнахме по коридора като сплотено семейство, дори крачката на Тий беше решителна. Завихме към царските покои, но Ахенатон отказа да продължи по-нататък.
	— Трябва да се подготвим за тази нощ.
	Нефертити се разгневи, но бе очевидно, че онова, което я караше да трепери, беше страхът.
	— По време на чумата искаш да се готвиш за пир? Никой не знае колко хора вече са заразени. Може да е цяла Амарна!
	— А искаме ли нашите врагове да ни видят слаби? — предизвикателно попита Ахенатон. — Да видят, че посред тържествата сме сполетени от неприятности?
	Тя не отговори.
	— Тогава аз ще подготвя пира и няма да позволя на никого да забрави защо е дошъл. За да слави Атон. Това ще бъде запомнено в историята.
	Нефертити го проследи с поглед, докато се скри в голямата зала, и това ми напомни за пътуването с кораба преди много години, когато татко бе отбелязал: „Той не е стабилен.“ Сестра ми погледна релефите, изобразяващи нея и семейството й, и очите й плувнаха в сълзи.
	— А трябваше да е прекрасно.
	— Ти покани хетите, макар да знаеше, че са заразени — казах аз.
	— Какво можех да сторя? — сопна се тя. — Можех ли да го спра?
	— Ти също го искаше.
	Нефертити поклати глава, което можеше да означава и да, и не.
	— Хората ще обвинят нас — каза тя, когато стигнахме до стаята й. — Ще кажат, че причината е нашата вяра в Атон. — Затвори очи; вече знаеше каква драма ще се разиграе по улиците на Амарна и из цялото царство. — Ами ако чумата дойде и в двореца? Ако разруши всичко, което сме построили?
	Спомних си за Ипу, която веднъж ми бе казала, че баща й използвал джоджен, за да гони плъховете от избата, и че никога не се било случвало негов работник да умре от чума.
	— Използвай джоджен — казах й аз. — Използвай джоджен и седефче. Носи билките на врата си и ги окачи над всяка врата.
	— Ти трябва да си заминеш, Мутноджмет. Бременна си. — Нефертити преглътна сълзите. — И толкова много искаше да имаш дете.
	— Още дори не знаем дали е чума — отвърнах с надежда.
	Татко ми отправи продължителен поглед, докато влизахме в царските покои.
	— Чума е.

	* * *

	Все пак присъствахме на пира. Нощта бе изпълнена със звуци на арфа и лотосови свещи, сто танцьорки виеха снаги в светлината на огъня и пръскаха наоколо сребърни и златни отблясъци. Между гостите имаше напрежение, но никой в голямата зала на Амарна не се осмеляваше да спомене за чумата. Ароматът на портокалов цвят се носеше из въздуха между колоните, в двора гостите се смееха високо и нервно. Нахтмин ми донесе блюдо с най-отбрано месо и докато Анубис бродеше долу по улиците, ние пирувахме. Жени флиртуваха, мъже играеха сенет, слуги доливаха чаша след чаша с червено вино. Към края на нощта дори аз бях забравила страха от смъртта. Едва на другата сутрин, когато стотиците гости усетиха тежката сладникава миризма във въздуха, някой се сети да провери какво става в града.
	Пратеникът се върна и разказа в препълнената тронна зала какво е видял. Докато ние пирувахме, хиляди бедняци бяха лежали в постелите си и се бяха разлагали.

	* * *

	— Заключете двореца! — извика Ахенатон и нубийските стражи се втурнаха да изолират палата на фараона от града.
	— Ами слугите, изпратени с поръчки навън? — попита баща ми.
	— Щом не са в двореца, ще мрат по улиците.
	Нахтмин се обърна към мен.
	— Това е последната ни възможност, Мутноджмет. Още можем да се върнем в Тива. Можем да избягаме.
	Аз се вкопчих в ръбовете на стола.
	— И да оставя семейството си?
	— Изборът да останат тук си е техен, Мутноджмет. — Очите му ме гледаха настойчиво и ми напомняха за вечерта край реката.
	Татко дойде и сложи ръце на раменете ми.
	— Ти си бременна. Трябва да мислиш за детето.
	Отвън се чуваше стакато от удари на чукове. Заковаваха с дъски вратите и прозорците на двореца. Ако болестта проникнеше вътре, тя щеше да плъзне навсякъде. Обвих ръце около корема си, сякаш можех да защитя детето от този ужас. Погледнах към татко.
	— Ами вие?
	— Ахенатон няма да си тръгне оттук. — Гласът му бе мрачен. — Ние оставаме с Нефертити.
	— И майка ли?
	Тя потърси опора в неговата ръка.
	— Оставаме заедно. Чумата едва ли ще проникне в двореца. — Но в очите й нямаше сигурност. Никой не знаеше защо идва чумата, нито кой дом и кой човек ще удари.
	Погледнах Нахтмин, но той вече знаеше какъв ще е моят избор — изборът, който винаги щях да правя. Кимна с разбиране и хвана ръката ми.
	— Тя може да е стигнала и до Тива.

	* * *

	Събрахме се тихо в тронната зала. Всички чуждестранни гости, дори тези от Митани и от Родос, бяха изхвърлени на улицата и под масивните колони бяха подслонени само триста души. Кия и придворните й стояха в един ъгъл, докато Панахеси шепнеше нещо на ухото на фараона. Малцина помръдваха. Никой не говореше. Приличахме на затворници, които очакват да бъдат отведени на екзекуция.
	Погледнах разплаканите прислужници. Един от писарите, когото често бях виждала по коридорите на Пер Меджат, седеше сам, без жена си. Питах се къде ли е била тя, когато фараонът заповяда портите на двореца да бъдат затворени без предупреждение. Може да бе отишла в храма, за да поднесе благодарности, или пък бе прескочила до дома си да нагледа своята възрастна майка. Сега те щяха да чакат края на чумата на различни места с надеждата, че Анубис ще отмине и двамата. Или пък че ще се срещнат в задгробния живот. Стиснах ръката на Нахтмин, в отговор и той стисна нежно моята и ме погледна в очите.
	— Боиш ли се? — попитах го аз.
	— Не. Дворецът е най-безопасното място в Амарна. Намира се над града и далеч от работническите жилища. Чумата ще трябва да мине през две стени, за да стигне до нас.
	— Мислиш ли, че в Тива щеше да е по-добре?
	Той се поколеба.
	— Може чумата да се е разпространила и в Тива.
	Помислих си за Ипу и за Джеди. Възможно бе в този момент да са болни, затворени в собствения си дом, без да има кой да им занесе храна и вода. Ами малкият Камос? Нахтмин стисна рамото ми.
	— Ще вземем твоите билки и ще направим каквото можем, за да се предпазим. Сигурен съм, че Ипу и Джеди са в безопасност.
	— И Бастет.
	— И Бастет.
	— Наистина ли хетите донесоха заразата? — прошепнах аз.
	Погледът на Нахтмин беше суров.
	— На крилете на фараонската гордост.

	* * *

	Докато навън умираха хиляди, аз влязох преждевременно в родилната стая.
	Павилионът, който бе използвала сестра ми, беше отвън, затова, когато болките ми започнаха, жените се втурнаха да пълнят помещението със закрилящи изображения на слънцето и докато крещях, Нефертити пъхна в ръката ми статуетка на Таурт, за да я скрия под възглавниците. Акушерките пратиха за босилек, да ми помогне при напъванията, а когато поискаха и карамфил, разбрах, че това дете ми е дар от Таурт и че няма да има други.
	— Тръгва! Тръгва! — развикаха се накрая те и аз извих гръб да дам на рожбата си последен тласък.
	Когато синът ми най-сетне реши да се покаже на бял свят, слънцето почти беше залязло. Нищо около раждането не му предвещаваше добро бъдеще. Той бе дете на смъртта, дете на гаснещото слънце, дете, родено сред хаоса, докато отвън гуляйджиите от дурбара на фараона измираха по улиците, след като първо бяха усетили мирис на мед в дъха си, а след това бяха открили под мишниците и по слабините си отоци, бучки, които почерняваха и започваха да текат. Но вътре в двореца акушерките тикнаха детето в ръцете ми с викове:
	— Момче! Здраво момче, господарке! — То изплака достатъчно силно, за да събуди Озирис, и сестра ми се втурна навън да съобщи на Нахтмин и на татко, че сме живи и двамата.
	Помилвах тъмната гъста косица на моя син и притиснах устни към нея. Беше мека като пух.
	— Как ще го наречеш? — попита майка и тъкмо когато Нахтмин дотича в родилната стая, аз отговорих:
	— Барака.
	_Неочакван дар_.

	* * *

	В продължение на два дни сетивата ми възприемаха единствено блаженството на майчинството и нищо друго. Нахтмин седеше неотлъчно до леглото ми и бдеше над мен, следеше да не покажа някакви признаци на треска и малкият Барака да не започне да кашля. Стигна дотам, че забрани на всякакви прислужници да влизат в допир с нас, да не би да ни заразят с чума. На третия ден, когато реши, че вече сме достатъчно добре, за да бъдем вдигнати от леглото, нареди да ни преместят в нашата стая, където можеше да ни пази от влизанията и излизанията на дворцовите доброжелатели.
	Сянката на Анубис помрачаваше всяко лице. Слугите се движеха тихо по коридорите на двореца и само плачът на Барака пронизваше тишината на стаите за гости. Нефертити бе наредила нашата да бъде украсена със златни мъниста, в тон със светлата кожа на моя новороден син, и жените от двореца бяха свалили мъниста от собствените си коси и бяха направили от тях нанизи. Все пак и това беше начин за запълване на времето, докато бяхме затворници в двореца. Меритатон, Мекетатон и Анхесенпаатон бяха нарисували весели картинки в долния край на стените с четчиците от своите дъски за писане. От всеки ъгъл и от дървените греди висяха мъниста. В мангалите из целия дворец бе хвърлена мирта и когато влязох, силният й аромат изпълваше стаята. Сестра ми погледна Барака и на мен ми се стори, че в очите й за миг проблесна обида, но щом видя, че я наблюдавам, се усмихна широко.
	— Вече ти намерих кърмачка, която може да го кърми, когато свършат трите ти дни.
	Мислила бях да си го кърмя сама.
	— Коя е тя? — попитах кисело.
	— Хекет, съпруга на един от жреците на Атон.
	— И си сигурна, че не е заразена?
	— Разбира се, че съм сигурна.
	— Но откъде знаеш, че млякото й е хубаво?
	— Да Не мислиш да го кърмиш сама? — попита Нефертити. — Нали не искаш гърдите ти да увиснат до пъпа, докато детето стане на три?
	Погледнах сина си, пухкавите му устнички и изражението на пълно блаженство. Той беше моето единствено дете и никога нямаше да имам друго. Защо да не го кърмя, поне докато чумата отмине? Сега, когато умираха толкова много хора, не можехме да сме сигурни, че кърмачката не носи в себе си някаква зараза. Но имаше нещо друго, за което трябваше да помисля. Ако чумата влезеше в двореца и ме свареше изтощена от кърменото, щях ли да имам сили да се преборя с нея? Барака щеше да остане без майка, Нахтмин щеше да остане вдовец и щеше да се наложи сам да отгледа сина си.
	Нефертити ме наблюдаваше.
	— Доведи Хекет — казах аз. — След два дни ще престана да кърмя Барака. — Прокарах пръст по нослето му и се усмихнах. — Разбирам защо преживя пет пъти тези мъки, Нефертити.
	Сестра ми сбърчи вежди.
	— Тогава изпитваш по-голяма наслада от мен.
	Погледнах я от леглото.
	— Но ти винаги беше така щастлива!
	— Защото бях оцеляла — отвърна искрено тя. — И защото щях да съм жива, за да направя още един опит за син. — Тя хвърли бегъл поглед към Барака. — Но повече не се нуждая от син. Аз съм фараон и Мери ще стане фараон след мен.
	Надигнах се и седнах на възглавниците, което накара Барака да ревне.
	— Татко знае ли това?
	— Разбира се. Кого ще иска за фараон, Небнефер ли?
	Представих си Кия и Небнефер в другия край на двореца.

	* * *

	Придворните от цяла Амарна — скулптори, жреци, танцьорки, шивачи — се бяха събрали тук да търсят подслон. Сега те бяха наблъскани в стаите около тронната зала. На всеки, който имаше влияние или служба в двореца, бе позволено да остане, но хранителните запаси бяха ограничени.
	— Какво ще правим, ако запасите свършат преди чумата? — бавно попитах аз.
	— Ще изпратим за нови — безгрижно отвърна Нефертити.
	— Няма защо да ме щадиш и да лъжеш. Знам, че едва ли има много слуги, готови да напуснат двореца. Нахтмин ми каза, че снощи пред прозореца се е явил пратеник, който е съобщил за смъртта на триста работници. Триста — повторих аз. — Това прави две хиляди души от дурбара насам.
	Нефертити се размърда смутено.
	— Не бива да мислиш за тези неща, Мутноджмет. Имаш дете…
	— И няма да мога да го предпазя, ако не знам истината. Какво става, Нефертити?
	Тя седна на стол до леглото ми. Страните й пребледняха.
	— По улиците има бунтове.
	Ахнах и взех на ръце плачещия Барака.
	— И няма какво да ги спре да нападнат затвора и да освободят Хоремхеб — каза тя. — Войската е под карантина. Има само няколко войници…
	— Чумата ще пламне и в затвора. След като има чума на гробниците…
	— Но ако не е умрял, може да го измъкнат оттам. И той може да оглави бунт срещу семейството ни. Тогава всички ще сме загубени. — Тя се поколеба. — Освен теб. Теб Нахтмин ще те спаси.
	— Никога, Нефертити. Боговете са с теб. Това никога няма да се случи.
	Тя се усмихна кисело и аз се досетих, че си мисли за чумата, която връхлетя града непосредствено след дурбара и възкачването й на най-високия престол в държавата. Ако боговете бяха с нея, защо имаше чума?
	— И какво ще правим сега? — Погледнах Барака. Неговият малък невинен живот можеше да свърши преди дори да беше започнал. Но защо боговете биха направили подобно нещо? Да ми дарят дете след толкова време, само за да ми го вземат? — Татко какво мисли, че трябва да предприемем?
	— Мисли, че трябва да изпратим вестоносци в Мемфис и Тива, за да ги предупредим.
	— Не сте ли ги предупредили? — извиках аз.
	— Нали затворихме пристанищата. Никой не може да напуска града. Портите на двореца са заключени. Ако изпратим съобщение в Тива толкова скоро след дурбара, какво ще си помислят хората?
	Погледнах закования с дъски прозорец.
	— Да не ги предупредим е срещу всички закони на Маат.
	— Ахенатон няма да го направи.
	— Тогава ти си длъжна да го направиш — отвърнах й аз. — Вече си фараон.

	* * *

	На шестима мъже от двореца беше платено със злато да занесат писма в Мемфис и Тива и да съобщят за трагедията в Амарна: че хетите са донесли чума на дурбара на фараона и тя вече е взела две хиляди жертви.
	В скалите не бяха издълбани достатъчно гробници, за да поберат всички мъртви; дори богатите биваха хвърляни в масови гробове, безименни за вечността. Някои рискуваха живота си, за да вържат амулети на погребваните в земята свои близки, та да ги разпознае Озирис. Нощем имах кошмари за тези гробове и когато се събуждах разплакана, Нахтмин ме разпитваше какво ме преследва в моите сънища.
	— Сънувам, че Озирис не е могъл да ме намери, че съм останала загубена за вечността, че никой не си е направил труда да напише името ми на гроба.
	Нахтмин помилва косата ми и се закле, че това няма да се случи, че ще рискува всичко, за да сложи амулет в дланта ми, преди да ме погребат.
	— Закълни се, че няма да го направиш — помолих го аз. — Закълни се, че ако умра от чума, ще позволиш да отнесат тялото ми със или без амулет.
	Ръцете му ме прегърнаха по-силно, сякаш за да ме защитят.
	— Разбира се, че няма да те отнесат без нещо, по което боговете да те познаят. Никога не бих позволил това да се случи.
	— Но ще трябва да ме пуснеш да си отида, защото ако аз умра, а ти се разболееш, кой ще остане да се грижи за Барака?
	— Не говори така.
	— Цяла Амарна умира, Нахтмин. Защо дворецът да е недосегаем?
	— Защото сме защитени! От твоите билки, от разположението ни високо на хълма. Ние сме над чумата — опита да ме убеди той.
	— Ами ако хората нахлуят в двореца и я донесат със себе си?
	Той бе изненадан от моето недоверие.
	— Тогава войниците ще ги отблъснат, защото тук са защитени и нахранени.
	Плачът на Барака прониза утринната тишина и Нахтмин стана да го вземе. Погледна нежно сина си и го сложи внимателно на гърдите ми. На другия ден рожбата ни щеше да има кърмачка.
	— Нефертити изпрати вест в Мемфис и Тива, че тук има чума — казах аз.
	Нахтмин ме погледна загрижено.
	— Ахенатон никога не би го сторил. И ще научи, щом чумата отмине.
	— Откъде знаеш, че ще отмине?
	— Защото винаги отминава. Въпросът е само колко хора ще отнесе Анубис, преди да си тръгне.
	Потръпнах.
	— Нефертити казва, че по улиците има бунтове.
	Той се сепна.
	— Защо ти го е казала?
	— Защото исках да знам. Защото аз никога не съм я лъгала и знае, че очаквам да ми отвърне със същото. Трябваше ти да ми кажеш.
	— Каква полза щеше да има? — възрази той.
	— Представи си колко стъписана щях да бъда, ако бяха нахлули в двореца. Нямаше да знам какво става. Навярно дори нямаше да се сетя да скрия сина ни.
	— Те няма да влязат в двореца — каза той твърдо. — Отвън е войската на фараона. Войниците ядат същата храна като нас и носят муски със същите билки. Колкото и да е глупав, Ахенатон съзнава, че не може да рискува да загуби войската или нубийските си стражи. Ние сме в безопасност — увери ме Нахтмин. — А дори и да дойдат, аз ще те защитя.
	— Ами ако дойдат с Хоремхеб? — попитах и изражението му издаде, че и той бе мислил за същото.
	— Тогава Хоремхеб би им наредил да не те докосват.
	— Защото ти е приятел ли?
	Нахтмин стисна челюсти. Не му харесваше разпитът, на който го подлагах.
	— Да.
	— А Нефертити? — продължих аз.
	Той не ми отговори.
	— А племенничките ми? — попитах тихо.
	Отново не ми отговори. В този момент на вратата се почука и ни бе съобщено, че ни очакват в тронната зала.
	— Пак сенет — предположи Нахтмин, но този път не позна. Татко ни беше повикал, за да ни съобщи, че са умрели три хиляди египтяни.
	— От този момент нататък започвайте да складирате хляб в стаята си. И съдове с вода. Запасите ни ще свършат преди чумата.
	Когато излязохме в коридора, татко погледна назад към незаетите тронове и маси от слонова кост. След час залата щеше да се изпълни с танцьорки и Ахенатон щеше да нареди на сановниците си да играят сенет.
	— Празна черупка — каза той тихо. — Целуваха сандалите му, както искаше той, а сега народът ще лежи мъртъв в краката му.
	Разбрахме, че черната смърт е влязла в двореца край реката, когато готвачът се втурна в тронната зала с крясъци и капки пот по лицето.
	— Двама от помощниците ми са болни! — извика той. — В кухните са намерени пет мъртви плъха и съпругата на пекаря е мъртва.
	При задъханите думи на пълния мъж игрите на сенет замряха и пръстите на арфиста се сковаха от ужас.
	Все едно че той лично бе пуснал Анубис в двореца.
	Нахтмин стисна рамото ми.
	— Прибирай се в стаята. Вземи Хекет и нейното бебе, заключи вратата и не пускай никого вътре, докато не чуеш моя глас. Аз отивам за прясна вода.
	Жените побягнаха, мъжете също се втурнаха към вратите. Нефертити срещна погледа ми и аз прочетох на лицето й ужаса от това, че Амарна й си изплъзва. Звънтенето на счупено стъкло, придружаващо напъна на тълпата, ни накара да откъснем очи една от друга. Щом в двореца имаше чума, това означаваше смъртна присъда за всички вътре. Ахенатон стана от трона, викна стражите си и им заповяда да не позволяват на никого да го изоставя. Но нарастващата паника беше извън контрол. Той се обърна към Мая, който седеше пред подиума.
	— Ти ще останеш — изкомандва го той.
	Лицето на Мая пребледня. Неговият град, техният град, построен във възхвала на живота, се беше превърнал в паметник на смъртта. Насред паниката някой нареди децата да бъдат отведени в детската стая. Всяко дете под шестнайсет години трябваше да бъде отведено в най-изолираното помещение на двореца.
	— Кой ще ги наглежда? Някой трябва да ги наглежда — извика баща ми. Но хаосът бе твърде голям и никой не чуваше. Никой от стражите не се намеси. Тогава се появи Тий. Лицето й беше бледо, но спокойно.
	— Аз ще наглеждам детската стая.
	Татко кимна.
	— Нареди на стражите да заковат отново прозорците — инструктира той Нефертити. — Да убиват онези, които опитват да се измъкнат навън. Те рискуват живота на всички ни.
	— Какво значение има — изкрещя някаква жена. — В двореца вече има чума.
	— В кухните — сопна й се баща ми. — Тя може да бъде спряна.
	Ала никой не му повярва.
	— Ти! — викна Ахенатон на жена, която беше избутала детето си през счупения прозорец и се готвеше да го последва навън. Грабна лъка и стрелата на един от стражите си. — Още една крачка и ще умреш.
	Жената явно не знаеше за кого да мисли по-напред — за себе си или за детето. Понечи да го върне обратно в двореца, но изсвистя стрела. Чу се колективна въздишка, после, когато жената се строполи напред, а детето изпищя, в тронната зала се възцари тишина. Ахенатон свали лъка.
	— Никой няма да напуска двореца! — извика той. Сложи втора стрела и се прицели в средата на внезапно притихналата зала.
	Нефертити отиде при него и смъкна лъка.
	— Никой друг няма да излиза — обеща тя.
	Хората я гледаха с широко разтворени от уплаха очи.
	Ахенатон спря пред един от жреците, който се поклони до земята.
	— Всеки, който отвори прозорец или мушне под вратата бележка, ще бъде изпратен в кухните да умре. Стражи! Убийте всички готвачи и помощници на пекаря. Не оставяйте никого в кухните жив. Дори котките. — Огледа се за човека, който беше донесъл вестта за чумата, и го посочи. — Започнете с него.
	Стражите незабавно пристъпиха към изпълнението на заповедта. Пищящият човек беше измъкнат през вратата на тронната зала, без да успее дори да се помоли за живота си. Цялото ни семейство погледна към Нефертити.
	— Всички да се прибират по стаите си — каза тя. — Заповядвам онези, които открият у себе си признаците на чумата, да вземат въглен от мангала и да нарисуват над вратата окото на Хор. Храна ще се разнася веднъж дневно. — Тя видя одобрителното кимване на татко и гласът й стана по-силен и по-уверен. — Слугите ще вземат храна от избите, а не от кухните. И никой няма да излиза от стаята си, докато не минат две седмици, в продължение на които нито един човек в двореца не се е разболял от чума.
	Панахеси пристъпи напред, изгарящ от желание да е в центъра на вниманието.
	— Трябва да принесем жертва — обяви той.
	Ахенатон се съгласи.
	— Блюдо с месо и купа с най-хубавото вино на Амарна пред всяка врата — обяви той.
	— Не! — Аз бързо излязох пред подиума. — Трябва да окачим гирлянди от джоджен и седефче пред всяка врата. Но нищо повече.
	Ахенатон се нахвърли върху мен.
	— Сестрата на фараона мисли, че знае повече от върховния жрец на Атон?
	Нефертити му отправи яростен поглед.
	— Тя разбира от билки и предлага да сложим седефче, а не разлагащо се месо.
	— А откъде знаеш, че не иска да се избави от сестра си и зет си? — Подозрението се долавяше ясно в гласа му. — Може да иска трона за себе си и за своя син.
	— На всяка врата ще се сложи гирлянда от джоджен и седефче — отсече Нефертити.
	— А жертвоприношенията? — настояваше на своето Панахеси.
	Ахенатон се изправи.
	— За всяка стая, в която очакват закрила от Атон — каза високо той. — Онези, които искат да предизвикат гнева на великия бог — очите му потърсиха моите, — ще минат без жертвоприношения.
	Хората напуснаха потиснати тронната зала. Нефертити докосна ръката ми.
	— Какво ще правиш?
	— Ще се върна при Барака, ще залостя вратата и няма да пускам никого вътре.
	— Защото не можем всички да бъдем заедно, нали? — попита тя. — Да съберем цялото семейство в едно помещение би означавало да рискуваме всичко. — В гласа й имаше страх и ми мина през ума, че това бе първият път, когато наистина искаше до себе си само Ахенатон и никого другиго. Родителите ни щяха да се приберат в стаята си, а Тий отиваше да наглежда децата.
	Докоснах ръката й.
	— Може би разделени всички ще оцелеем — казах аз.
	— Но как да съм сигурна? Ти може да си умряла от чума, а аз няма да знам нищо, докато не ми съобщят, че на вратата ти е нарисувано Хорово око. И дъщерите ми… — Дребното й тяло сякаш се смали още повече. — Ще бъда съвсем сама.
	Това бе нейният най-голям страх. Хванах ръката й и я сложих на сърцето си.
	— Всички ще сме добре — обещах й. — И ще се видим след две седмици.
	Това бе единственият път, когато я излъгах.
	Докато черната смърт се вихреше из двореца, Панахеси поставяше блюда със солено месо пред вратите на онези, които желаеха да получат благословията на бога. В своите леопардови одежди и с най-тежките си пръстени по ръцете, той вървеше по коридорите, следван от млади жреци, които пееха със сладки високи гласове хвалебствени химни за Атон. Момчетата пееха, а Анубис пируваше.
	Когато Панахеси стигна до нашата врага, Хекет му каза да си върви.
	— Чакай! — Отворих рязко вратата, за да застана лице в лице с него. Нахтмин и бавачката се развикаха.
	— Държа пред себе си клонка седефче — успокоих ги аз и се обърнах към Панахеси.
	— Слагаш ли жертвоприношения пред детската стая?
	Той отметна настрана леопардовата си пелерина и отмина към следващата врата.
	— Слагаш ли жертвоприношения пред детската стая? — повторих въпроса си.
	Той ме погледна високомерно.
	— Разбира се.
	— Недей. Не слагай дарове там. Ще ти дам каквото поискаш — казах отчаяно.
	Панахеси ме измери от главата до петите.
	— Какво мога да искам от сестрата на първата съпруга на фараона?
	— От сестрата на фараона — поправих го аз.
	Той сви устни.
	— Собственият ми внук спи в детската стая. Мислиш, че бих отровил надеждата на Египет за трона, за да убия шест момичета без значение? Тогава си толкова глупава, колкото си и мислех.
	— Затвори вратата! — извика зад гърба ми Хекет. — Затвори вратата — примоли се тя, прегърнала моя син заедно със своя.
	Панахеси се загуби нататък по коридора със своите паници месо и аз залостих отново вратата и запълних цепнатината под нея със стръкчета седефче и джоджен.

	* * *

	Изминаха два дни и по коридорите на двореца нямаше никаква следа от чума, над нито една от вратите не се появи нарисувано с въглен око на смъртта. После, през третата нощ, точно когато бяхме започнали да вярваме, че дворецът ще бъде пощаден, Анубис се отби да засити глада си във всяка стая, пред която имаше дар за Атон.
	На разсъмване писъкът на млада прислужница раздра тишината по коридорите. Тя мина тичешком покрай царските покои и съобщи с викове за окото на Хор.
	— Едно момче в съседство с кухните — пищеше тя ужасено. И началникът на конюшните. Всички, които бяха сложили дарове за Атон! Двама пратеници от Абидос*1. И един от Родос. Усещам дъха, който излиза от техните стаи!
	[*1 Град в Горен Египет. — Б.пр.]
	— Ами сега? — прошепнах аз зад залостената врата и Нахтмин отвърна:
	— Сега ще чакаме да видим какво ще стане и ще се надяваме смъртта да навести само онези, които са сложили пред вратите си дарове за Атон.
	Ала когато хората в Амарна видяха, че катафалките потеглят към двореца, яростта им заля града. Щом богът на фараона не бе защитил двореца в Амарна, на какво да се надяват те? Пренебрегвайки риска, египтяните излязоха на улиците и зовейки Амон, започнаха да рушат изображенията на Атон. Обсадиха портите на двореца и поискаха да научат дали фараонът еретик е още жив.
	Отидох по-близо до нашите заковани с дъски прозорци и чух виковете им.
	— Чувате ли как го наричат? — прошепнах.
	Очите на Хекет се бяха разширили от страх.
	— Царят еретик — отвърна тя.
	— А чувате ли какво скандират?
	Заслушахме се в грохота от удари на чукове и трошащи се камъни. Тълпите обезобразяваха статуите на Ахенатон и призоваваха самата Амарна да бъде унищожена. „ИЗГОРЕТЕ Я! ИЗГОРЕТЕ Я!“ — скандираха те.
	Взех Барака и го притиснах до гърдите си.
	Когато по пладне дойде храната, Нахтмин отвори вратата и сепнато отстъпи назад. Донесла я бе друга слугиня, която плачеше и трепереше.
	— Какво е станало — попита я той.
	— Детската стая! — изхлипа жената.
	Подадох сина си на Хекет и се втурнах към вратата.
	— Какво детската стая?
	— Те всички са заразени — отвърна тя и подаде предназначената за нас кошница. — Всички деца са заразени!
	— Кой? Кой е заразен? — извиках.
	— Децата. Близначките са починали. Княгиня Мекетатон е заразена. И Небнефер, господарке. — Тя сложи ръка на устата си, сякаш се боеше да изрече ужасната дума.
	Нахтмин сграбчи момичето за рамото.
	— Мъртъв ли е?
	— Не. Но е болен от чума.
	— Дай ни храната и затвори — каза той бързо.
	— Почакай! — помолих я аз. — Нефертити и родителите ми. Те имат ли око на Хор?
	— Не — прошепна момичето. — Но на нашата царица сигурно ще й се прииска да умре, когато научи, че от шестте й княгини са останали три.
	Потръпнах от ужас.
	— Не й ли е казано?
	Момичето стисна устни. Сълзите му рукнаха по-силно и то поклати глава.
	— На никого не е казано, освен на вас, господарке. Слугите се страхуват от него.
	От Ахенатон. Подпрях се на вратата. Три княгини, а скоро щеше да ги последва и единият от князете на Египет. И щом чумата беше проникнала в детската стая, какво бе станало с Тий? С Меритатон и Анхесенпаатон? Нахтмин залости вратата и Хекет веднага скочи.
	— Не бива да ядем тази храна.
	— Не се пренася с храната — отвърна Нахтмин. — Ако се пренасяше така, досега всички да бяхме измрели.
	— Някой трябва да спаси оцелелите — казах аз.
	Нахтмин бе приковал поглед в стаята, където лежеше синът ни.
	— Някой трябва да спаси царицата и Меритатон — повторих аз. — Анхесенпаатон…
	— Е загубена. — Очите на съпруга ми бяха мрачни.
	— Но още е жива! — възразих аз.
	— И не можем да направим нищо за нея. За когото и да било от тях. Щом като три от княгините вече са мъртви, детската стая трябва да бъде изолирана.
	— Но можем да отделим здравите. Можем да ги сложим в отделни стаи и да им дадем шанс.
	Нахтмин поклати глава.
	— Фараонът провали техните шансове, като покани хетите и след това послуша Панахеси — отвърна студено той.

	* * *

	Когато дойде съобщението, че княгините близначки са си отишли и че тригодишната Неферуатон и осемгодишната Мекетатон също са заразени, всички вече го знаехме.
	В двора звъняха камбани, по коридорите се носеха писъци, женски ридания и молби към Атон да вдигне проклятието, което бе застигнало двореца в Амарна. Прислужница дойде да ни съобщи, че нубийски стражи са изпратени да спасят останалите принцеси и царицата, но че за Небнефер е било твърде късно. Затворих вратата и всички се заслушахме в скандиранията пред стените на двореца. Виковете никога не бяха отеквали толкова гръмко.
	— Хората знаят, че в двореца има чума — каза Нахтмин, — и си мислят, че щом като тя е отнесла децата на фараона, причината трябва да е в нещо, което той е извършил.

	* * *

	В продължение на три дни скандиранията не спряха нито за миг. Чувахме как гневни египтяни призовават за милост в името на Амон и проклинат фараона еретик, който им е докарал чумата. Аз стоях до прозореца и притисках лице към дървото. Затварях очи и се вслушвах в ритъма на гласовете. Той никога нямаше да стане известен като Ахенатон Строителя. Щяха да го запомнят завинаги като фараона еретик. Представях си как Нефертити, сама в своята стая, чува вестта, че четири от децата й са починали, и всеки път, когато поглеждах сина си на гърдите на Хекет, очите ми започваха да парят от напиращите сълзи. Той беше толкова мъничък. Твърде малък, за да се пребори с нещо така голямо. Нощем го притисках до себе си и се опитвах да бъда благодарна за времето, което прекарвах с него.
	Денем чувахме тракането на катафалките отвън. Когато те преминаваха, спирахме тихите си игри на сенет и се питахме чие ли тяло ще бъде разсъблечено и погребано, чие ли име ще остане навеки неизвестно на боговете, без картуш или дори ушебти, които да покажат на Озирис, когато се върне на земята, кои са били. Молех слугите, които разнасяха храната, да ни донесат още седефче, но всички отговаряха, че в двореца не е останало нито стръкче.
	— Проверихте ли в избите? Може да е складирано при виното. Вижте надписите на бъчвите.
	— Съжалявам, но не мога да чета, господарке.
	Извадих тръстиково перо и мастило от сандъчето си и написах името на билката на гърба на един от медицинските си папируси. Поколебах се, преди да го откъсна, после го занесох на жената в коридора и го тикнах в ръката й.
	— Това е билката. Потърси това име по бъчвите. Ако успееш да я намериш, вземи от нея и я напъхай под вратата си. Занеси, колкото можеш да носиш, на сестра ми и на родителите ми. Останалото донеси на нас. Ако има и втора бъчва, раздай билката на оцелелите.
	Жената кимна, но преди да си тръгне, аз я попитах:
	— Какво ти дадоха, за да обикаляш по тези коридори на смъртта?
	Тя се обърна отново към мен, погледът й беше отнесен.
	— Злато. Всеки ден ми плащат в злато и пазя гривните в стаята си. Ако оживея, ще ги дам на сина си, за да се изучи за писар. Ако хвана черната чума, той ще постъпи с тях, както намери за добре.
	Помислих си за Барака и почувствах, че гърлото ми се стяга.
	— А къде е синът ти?
	Дълбоките бръчки по лицето й сякаш изведнъж се изгладиха.
	— В Тива. Той е само на седем години. Отпратихме го оттук, когато се разчу за чумата.
	Поколебах се, но все пак попитах:
	— Много слуги ли изпратиха децата си в Тива?
	— Да, господарке. Всички си мислехме, че и ти трябваше да заминеш, и царицата… — Видя изражението на лицето ми и млъкна, изплашена да не е казала повече, отколкото трябва.
	— Благодаря ти — прошепнах аз. — Ако намериш седефчето, веднага го донеси.
	Тя дойде на другия ден с кошница билки и почука нетърпеливо.
	— Господарке?
	Нахтмин открехна вратата само колкото да види лицето й.
	— Ще кажеш ли на господарката, че намерих билката и направих точно каквото ми беше заръчала. Сложих малко под моята врата и занесох една кошница на везир Ай.
	Нахтмин ми махна и аз заех мястото му до вратата, като продължавах да я държа само леко открехната.
	— А царицата?
	Жената се поколеба.
	— Фараон Нефернеферуатон-Нефертити?
	— Да. Тя взе ли билката?
	Жената наведе глава и аз се досетих веднага.
	— Отворил ти е фараон Ахенатон. Искам да се върнеш и да я сложиш под вратата им.
	Жената изпъшка.
	— Ами ако някой ме види?
	— Ако някой попита, кажи му, че я слагаш по заповед на сестра ми. Фараонът ще е затворен вътре. Изобщо няма да разбере.
	Жената се дръпна и яз докоснах ръката й.
	— Никой няма да те издаде — уверих я аз. — Ако попитат царицата, тя веднага ще се досети, че съм те пратила аз, и ще каже, че ти е заповядала.
	Но жената още се колебаеше и аз разбрах какво чака. Намръщих се.
	— Нямам какво да ти дам.
	Тя погледна гривната, която носех. Не беше златна, но беше наниз от тюркоази, подарък от Нефертити. Свалих я и грубо я тикнах в ръката й.
	— Ще окачиш билката навсякъде. Ще я усучеш на гирлянди. — Накарах я да се закълне.
	Тя сложи гривната в кошницата си.
	— Разбира се, господарке.

	* * *

	Цели седем дни не видях тази слугиня. Не ми оставаше друго, освен да се надявам, че е свършила онова, за което й бях платила. Крясъците по коридорите на двореца ставаха все по-истерични. Чувах жени със сандали да тичат по каменните плочи и да чукат по заключените врати. Дори не можех да си представя техния ужас. Ние държахме вратата залостена и не се показвахме навън. На осмата вечер след идването на слугинята някаква изпаднала в делириум жена, чието дете беше умряло, започна да блъска по вратата и отчаяно да крещи, че трябва да й отворим. „Не иска да умре сама“ — помислих си аз и притиснах Барака още по-силно до гърдите си, съзнавайки, че времето ни заедно изтича.
	— Не може да го притискаш толкова силно. Ще го нараниш — смъмри ме Хекет.
	Ала страхът ми растеше.
	— Храната няма да стигне. Ако чумата не ни изтреби, ще измрем от глад. А гробницата ни не е завършена! Дори още не е издялан саркофаг за Барака.
	Очите на Хекет се разшириха.
	— За моя син също — прошепна тя. — Ако умрем, всички тук ще останем безименни.
	Нахтмин яростно поклати глава.
	— Няма да позволя това да се случи. Няма да позволя да се случи на никого от вас.
	— Трябва да се помолим на Амон — казах аз, без да откъсвам очи от сина ни.
	Хекет ахна.
	— В двореца на фараона?
	Затворих очи.
	— Да. В двореца на фараона.

	* * *

	Когато слънцето изгря на другата сутрин, в двореца нямаше никакви нови знаци за чума, никакви нови очи на Хор. Чакахме още един ден, после два и постепенно, когато изминаха седем дни и не остана нищо друго за ядене освен спечен хляб, царедворците започнаха да излизат от своите стаи.
	Видях слугинята, която бе рискувала живота си за злато. Преживяла бе черната смърт. И щеше да изпрати сина си да се изучи за писар. Но толкова други не бяха имали този късмет. От стаите излизаха, залитайки, съкрушени майки, бащи, загубили единствените си синове. Видях Мая, по-прегърбен и слаб от всякога. Светлината в очите му беше угаснала. Когато и ние излязохме, чухме да се говори, че и фараонът на Египет бил болен.
	— От чума ли?
	— Не, господарке — тихо отвърна жената, която бе сложила седефче под вратата на Нефертити. — От болест на ума.
	В двореца отекна камбанен звън, който призоваваше везирите, царедворците и всички оцелели слуги да отидат в тронната зала. Сега в помещението, където преди се събираха стотици, бяха останали само шепа хора. Веднага се огледах за родителите си.
	— Мауат! — Хвърлих се в прегръдките на майка и тя се разплака, когато видя Барака, притисна го до гърдите си толкова силно, че той писна. Нефертити ни гледаше горе от трона. Не можех да разгадая изражението й, ала бе хванала Ахенатон за ръката. Под тях седяха Меритатон и Анхесенпаатон. От осемчленното им семейство бяха останали само четирима и дори малката Анхесенпаатон седеше мирно и тихо, укротена от онова, което беше видяла в детската стая, докато сестрите й бяха лежали на смъртно легло.
	— Трябва да напуснем Амарна — прошепна майка. — Трябва да напуснем този дворец и да се преместим в Тива. Тук се случиха ужасни неща. — Мислех, че говори за проклятието на чумата, но когато татко стисна челюсти, разбрах, че има и още нещо. Погледнах ги един след друг.
	— За какво говориш?
	Отдалечихме се от подиума, за да не ни подслушват.
	— На седмия ден от карантината фараонът обиди царя на Асирия.
	— Царя? — попита Нахтмин.
	— Да. Царят на Асирия беше изпратил пратеник с молба за три трона от слонова кост. Когато човекът пристигнал, видял, че тук има чума, и се поколебал. Но имал заповеди от своя цар, затова влязъл в града и изминал целия път до двореца.
	— Тогава стражите извикали фараона вместо баща ти и той го отпратил — не се стърпя майка. — С подарък.
	Нахтмин долови зловещите нотки в гласа й и погледна татко.
	— Какъв подарък?
	Баща ми затвори очи.
	— Разядена от чумата детска ръка. От детската стая.
	Аз се стъписах, лицето на Нахтмин потъмня.
	— Асирийците имат хиляди войници.
	Татко кимна и каза без всякакво колебание:
	— Те ще тръгнат срещу Египет.
	Погледнах майка в очите. Лицето й бе пребледняло.
	— Твърде опасно е да оставаме тук — заяви Нахтмин и разбрах, че този път решението нямаше да е мое. Бяхме преживели черната чума. Ако асирийците нападнеха Египет, Амон нямаше да е така великодушен. Съпругът ми ме погледна. — Не можем да направим нищо повече.

	* * *

	— Остани за погребението — помоли ме Нефертити.
	— Тръгваме още тази вечер. Асирийците сигурно вече са пред прага на Египет, а вашата войска не е подготвена да ги спре.
	— Но тази вечер ще има погребение — каза отчаяно тя. — Остани с мен. Те са мои деца. Твои племенници.
	Поколебах се, когато видях изражението в очите й. Попитах я тихо:
	— Какво са направили с телата? Нефертити потръпна.
	— Подготвили са ги за изгаряне.
	Сложих ръка на устата си.
	— Няма ли да ги погребете в гробницата?
	— Те са жертви на чумата — отвърна яростно тя, но гневът й не беше насочен към мен. Представих си как пламъците на кладата се извиват около Мекетатон и малката Неферуатон. Княгините на Египет.
	— Обаче след това потегляме веднага за Тива. — Бях непреклонна. — Ще е разумно майка и татко да вземат Тий и също да дойдат с нас.
	Леля бе още болна, но не от чума. Сърцето й боледуваше. Тя бе присъствала в детската стая, докато вътре се бе вихрил Анубис. Гледала бе как внуците й се разболяват и умират. Мекетатон, Неферуатон, Небнефер. А бе имало и други, синове и дъщери на богати търговци и писари. Когато отидох да я видя, очите ми плувнаха в сълзи.
	— Остани с нас — умолявах я аз. — Не искаш ли да останеш и да отглеждаш цветя в градината си?
	Тя поклати глава и хвана ръката ми.
	— Скоро ще садя цветя в градините на вечността.

	* * *

	Нефертити беше категорична.
	— Татко няма да ходи никъде — каза тя. — Той не би ме изоставил.
	— Хората са разярени — предупредих я аз. — Те умират от чума и обвиняват за това фараоните. Мислят, че Атон им е обърнал гръб.
	— Не мога да слушам това. Не мога да го слушам точно сега — разфуча се сестра ми.
	— Тогава ще го чуеш, когато ще е твърде късно!
	— Мога да оправя нещата.
	— Как? Какво ще сториш, когато царят на Асирия разопакова подаръка си? Да не мислиш, че царете от Изтока не са научили за безразсъдството на Ахенатон? Защо според теб пишат до татко, а не до него?
	— Той има видения… Видения за величие, Мутноджмет. Иска да бъде обичан… толкова много иска!
	— Ти също.
	— При мен е различно.
	— Да, защото той би направил всичко, за да бъде обичан. А ти си разумна. Ти си дъщеря на баща ни, което е и причината той да те харесва повече от всички останали. — Нефертити ме погледна смаяно, но аз продължих: — Тъкмо заради това ще остане тук с теб дори ако градът се срине около него. Дори ако всички останали измрем. Но струва ли си? — попитах аз. — Струва ли си да се плати такава цена за безсмъртието?
	Тя не отговори. Поклатих тъжно глава и си тръгнах. Заварих Нахтмин и Барака в коридора, който водеше към нашата стая.
	— Хекет ще дойде с нас — каза той. — Никакви кораби не спират и не отплават от Амарна. Можем да потеглим с коне и да намерим кораб извън града. Изобщо няма да приближаваме до работническите жилища. Ще тръгнем право към портите и войниците там ще ни пуснат — каза уверено той.
	— Но не можем да потеглим преди мръкване — отвърнах аз. — Ще има погребение. Знам какво ще ми отговориш, но Нефертити не може да преживее това сама. Не може.
	— Значи ще е погребална клада?
	Кимнах.
	— Малката Неферуатон. — Устните ми се разтрепериха при вида на Барака в силните ръце на баща му. — Не знам как ще го понесе.
	— Ще го понесе, защото е силна и защото няма друг избор. Сестра ти не е глупачка, въпреки че подкрепя Ахенатон. И не е мекушава.
	— Аз не бих го понесла.
	Той пъхна ръка под брадичката ми и повдигна очите ми към своите.
	— Никога няма да ти се наложи. Аз ще те отведа оттук, независимо дали искаш или не искаш.
	— След погребението.
	Когато небето потъмня, започнаха да бият камбани и жреците на Атон, които бяха оцелели след чумата, се събраха в двора. Всички носехме гирлянди от седефче. Изплашените слуги бяха издигнали клада. Чумата можеше да се спотайва на всеки камък, но въпреки всичко отидохме. Бяхме закрили лицата си с воали, жените плачеха. Майка се облегна за опора на рамото ми, а татко застана до Нефертити, две непоклатими крепости на силата. Непоносимо ми бе да слушам риданията на Кия. Тя бе в много напреднала бременност и аз бях изненадана, че въпреки отслабеното си физическо състояние бе оцеляла.
	Но пък и малкият Барака бе оцелял.
	Гледах как тялото й се разтърсва от сърцераздирателните й вопли и си мислех колко жестоко беше, че при нея нямаше никого освен няколкото придворни, които й бяха останали. Панахеси стоеше до кладата в жреческите си одежди, а Нефертити бе стиснала ръката на Ахенатон и се боеше да я пусне.
	— Мислиш ли, че те са при Атон? — попита Анхесенпаатон. Тя беше вече друго дете, потиснато и затворено.
	— Мисля, че са при Атон. — Стиснах устни след тази лъжа. — Да.
	Тя отново извърна лице към огъня, който започваше да се разгаря в най-далечния край на кладата. Телата бяха увити в ленени чаршафи, наръсени със седефче. Пламъците се издигнаха към небето и обвиха княгините. Плътта пукаше и пращеше, миризмата бе остра. После огънят се прехвърли към княз Небнефер, саванът, в който беше увит, се разпадна и откри лицето му. Писък разцепи въздуха и Панахеси подхвана Кия. Ахенатон поглеждаше ту към едната, ту към другата си скърбяща съпруга и нещо в него се прекърши.
	— Виновни са поклонниците на Амон! — изкрещя той. — Били сме предадени. Това е наказанието на Атон. — Разумът го напусна напълно. Нубийските му стражи се отдръпнаха. — Колесница! — извика — Ще вляза във всеки дом, ще разбия вратите им, но ще открия фалшивите им богове. Те почитат Амон в моя град. В града на Атон!
	Беше полудял. Гневът бе изписан на лицето му.
	Нефертити се вкопчи в ръката му.
	— Престани! — извика тя.
	— Ще разкъсам на парчета семействата, които крият в домовете си фалшиви богове! — Ахенатон отблъсна Нефертити, отметна назад пелерината и скочи в колесницата, която беше докарана. Двата коня изцвилиха нервно, той вдигна камшика и изкомандва: — Стражи! — Но стражите отстъпиха изплашено назад. В града имаше чума и не искаха да рискуват живота си. Фараонът видя, че никой няма да тръгне с него, но въпреки това нареди вратите да бъдат отворени.
	— Дръжте ги затворени! — гръмна гласът на Нефертити.
	Стражите поглеждаха ту нея, ту фараона и се чудеха на кого да се подчинят. Тогава Ахенатон подкара в галоп и за да не се разбие в тежките дървени порти, Нефертити беше принудена да извика:
	— Отваряйте! Отваряйте бързо!
	Ахенатон изобщо не спря. Вратите се отвориха навреме, за да пропуснат колесницата с лудо препускащите коне. После фараонът на Египет се загуби в нощта, а пламъците на кладата в двора се издигнаха още по-високо и обгърнаха телата на неговите деца.
	Нефертити пристъпи напред в светлината. Гегата и млатилото на царската власт бяха в дясната й ръка. Тя стисна в юмрук лявата.
	— Доведете ми го обратно!
	Стражите се колебаеха.
	— Аз съм фараонът на Египет. — Гласът й отекна властно. — Върнете го тук, преди да е сринал Амарна!
	Една слугиня дотича разплакана от двореца и всички се обърнаха като под команда към нея. Момичето падна на колене пред Нефертити.
	— Царице, вдовстващата царица почина.
	Погребалните вопли на двора преминаха в истерия. Татко отиде при Нефертити, заговори й бързо:
	— Ако се върне, може да донесе чума. Трябва да изведем хората от двореца. Намери кораби и ги изпрати извън града. Слугите ще останат. Децата ти…
	— Трябва да заминат — каза себеотрицателно Нефертити. Мутноджмет може да ги вземе със себе си.
	Не вярвах на ушите си.
	— Не! — разплака се Меритатон. — Няма да те изоставя, мауат. Няма да напусна Амарна без теб.
	Татко оцени решителността на Меритатон.
	— Няма да напусна двореца — повтаряше тя.
	Той кимна.
	— Тогава изпрати Анхесенпаатон с Мутноджмет. Могат да останат в Тива, докато Ахенатон дойде на себе си. — Татко погледна към двореца. Затвори за малко очи, единствената почивка, която му бе позволена. — А сега трябва да ида при сестра си — каза той.
	Виждах какво тежко физическо изпитание бе властта за семейството ми. Очите на татко бяха хлътнали, а Нефертити сякаш се беше смалила под тежестта на толкова много загуби. Ето че си беше отишла и жената, която ни бе проправила пътя нагоре. Тя нямаше никога повече да ме погледне и да прочете мислите ми, сякаш съзнанието ми е разгънат папирус. Нямаше вече да видя нейните прозорливи очи, нито да чуя в градината си задъхания й смях. Жената, която бе властвала рамо до рамо със стария фараон, Ахенатон Великолепния, и бе поела задълженията му, когато той се почувства твърде уморен, за да ги изпълнява, вече пътуваше към задгробния живот.
	— Озирис да благослови преминаването ти в отвъдното, Тий — прошепнах аз.

	* * *

	По коридорите към тронната зала крещяха жени, тичаха и се блъскаха деца.
	— Фараонът избяга! Фараонът избяга! — извика една от слугините и гласът й отекна в обитаваната от прислугата част от двореца. Видях жени да търчат покрай отворени прозорци и да си крещят една на друга, награбили дрехи и украшения, колкото побират ръцете им.
	— Боговете са изоставили Амарна! — викна някой. — Отишъл си е дори фараонът!
	Жени бутаха децата си през лютивия дим в двора, за да стигнат до пристанището. Те мъкнеха сандъците с дрехи, а мъжете носеха останалото семейно имущество. Слугите бягаха заедно с придворните и посланиците. Това беше лудост.
	Семейството ми се втурна обратно в двореца, но Нахтмин ме спря, преди да стигнем до тронната зала.
	— Не можем да изоставим семейството ти в това състояние — каза той. — Фараона го няма. Когато хората извън двореца открият, че е изчезнал, семейството ти ще бъде в опасност.
	— Ще бъдем в опасност, ако се върне — казах отчаяно. — Може да донесе чума.
	— Тогава ще го сложим под карантина.
	— Фараона на Египет?
	— Без съгласието на баща ти аз нямаше да мога да се оженя за теб — каза той. — Дължим му това. Остани при Барака и Хекет и бъди готова да потеглим всеки момент. Вземи и Анхесенпаатон. Аз отивам да намеря сестра ти. Тя трябва да разпореди поставянето му под карантина, ако се върне.
	Когато стражите дотътриха почти загубилия съзнание фараон, окървавен и опърлен от пожарите, които беше подпалвал в къщите на собствените си поданици, всички, които бяха останали в двореца, се разтичаха.
	— Сложете го в най-отдалечената стая и заключете вратата! Дайте му храна за седем дни и не оставяйте никого вътре. Ако някой дръзне да го освободи, ще бъде наказан със смърт. — Баща ми надзираваше поставянето на фараона под карантина, докато везир Панахеси присъстваше само като безучастен наблюдател. — Не влизай при него — предупреди го баща ми.
	— Разбира се, че няма да влизам — сопна се Панахеси.
	Когато Ахенатон осъзна какво му се случва, вратата вече беше заключена и запечатана. Крясъците му се чуваха из целия дворец. Той настояваше да бъде освободен, викаше Нефертити, накрая започна да се моли за Кия.
	— Някой наблюдава ли Кия? — попита сестра ми.
	Към Кия бяха прикрепени стражи. Тя се разплака, когато разбра, че Ахенатон е заключен в покоите си като затворник. Тъкмо от нейните ужасени писъци дворецът разбра на втория ден, че Ахенатон храчи кръв и че пазачите са подушили сладникава миризма на мед и захар, струяща изпод вратата. На третия ден кашлицата престана. На четвъртия отвътре вече не се чуваше никакъв шум.
	Изминаха шест дни, преди някой да потвърди онова, което вече знаехме.
	Фараонът се беше явил пред Анубис.

	* * *

	Когато новината бе съобщена на Нефертити, тя отиде да се наплаче в обятията на майка. После дойде при мен. Той беше себелюбив цар, лош управник, ала бе неин съпруг и неин другар във всичко. И беше баща на децата й.
	— Трябва да напуснем този град — каза баща ми още щом влезе в стаята, следван от Нахтмин.
	Нефертити вдигна очи към него и мъката в тях беше неописуема.
	— Това е краят на Амарна — прошепна ми тя. — Когато умрем, този град ще е единственото, което ще говори за нас, Мутни, а той се руши.
	Нейната мечта, нейната представа за безсмъртие и величие щеше да бъде покрита с пясък и оставена на пустинята. Тя затвори очи и аз се питах какво ли вижда в съзнанието си. Града си в развалини? Съпруга си, разяден от чумата? Тя бе чула докладите за мъже по улиците, които изгарят собствените си къщи в знак на протест срещу Ахенатон. В целия град статуите му бяха разбити, а релефите по стените на храмовете — обезобразени. Още при първите сигнали за чумата Нефертити бе наредила на Тутмос да затвори ателието и да бяга. Това бе единствената й безкористна постъпка. Но в Амарна нямаше какво повече да се строи. Всичко бе построено, а сега се унищожаваше.
	Татко предупреди остро:
	— Сега горят къщите си, а после, ако войската избяга, ще дойде ред на двореца. Трябва да погребем Ахенатон.
	Нефертити изхлипа.
	— Но Панахеси закара тялото му в храма — казах аз. — В момента извършва погребалната церемония.
	Нахтмин настръхна.
	— Какво е направил?
	— Закара тялото в храма — повторих аз.
	Нахтмин и татко се спогледаха.
	— Намерете Панахеси — викна баща ми на групичката войници в коридора. — Не му позволявайте да напусне двореца.
	— Какво става? — попитах разтревожено аз.
	— Съкровищницата е в съседство с храма. Панахеси не е отишъл да погребва Ахенатон — отвърна Нахтмин. — Отишъл е да заграби златото и да отнеме властта на сестра ти. — Обърна се към Нефертити и каза: — Трябва да освободиш Хоремхеб от затвора. Освободи генерала и мъжете ще го последват. В противен случай рискуваш Панахеси пръв да се добере до войската, като използва златото на Атон. И ако Кия носи в утробата си син, ще загубиш целия Египет.
	Очите на Нефертити се изцъклиха и имах чувството, че вече не ни виждаше. По бузите й потекоха сълзи, тя замижа и каза:
	— Не ме е грижа какво ще стане. Не ме е грижа.
	Но Нахтмин решително отиде при нея и я хвана за раменете.
	— Царице, фараон Нефернеферуатон-Нефертити, страната ти е в обсада и короната ти е застрашена. Ако останеш тук, ще умреш.
	Тя отвори очи, ала в тях нямаше живот.
	— Те ще убият Меритатон или ще я омъжат за Панахеси, Анхесенпаатон също ще загуби живота си.
	Лицето на Нефертити се съживи едва доловимо. После погледът й стана суров.
	— Освободете го от затвора.
	Нахтмин кимна, тръгна по коридора и се загуби в мрака навън.
	Татко се обърна към мен.
	— Имаш ли доверие на твоя съпруг?
	Погледнах го сепнато. Нахтмин можеше да освободи Хоремхеб от затвора и двамата заедно можеха да грабнат короната.
	— Той никога не би направил това — отвърнах.
	Бунтът заля улиците. Египтяните хващаха вилите и косите, грабваха всяко оръжие, което им бе подръка. На всеки час в тронната зала се втурваше слуга да съобщи новините: че са нападнали храма на Атон на хълмовете; че са тръгнали към двореца и искат да им се върнат старите богове, да се приберат в Тива и Амарна да бъде изгорена.
	Кия седеше на стол в подножието на подиума и лицето й представляваше маска на страданието. Опитах се да си представя какво изпитва. Тя бе втора съпруга на мъртъв фараон. Детето й нямаше да има баща. И ако й се родеше син, той щеше да е заплаха за короната на Нефертити.
	Само Панахеси можеше да промени съдбата й.
	Вратите на тронната зала се отвориха и влезе Нахтмин с Хоремхеб зад гърба си. Затворът не се беше отразил добре на генерала. Косата му беше пораснала до под раменете, тъмна брада покриваше челюстта му. Ала в очите му светеше огън, фанатична решителност, каквато не бях виждала у нито един мъж досега. Баща ми се изправи.
	— Какви са новините?
	Хоремхеб пристъпи напред.
	— Народът щурмува храма на Атон. Тялото на фараона е изгорено и от него не е останало нищо.
	Татко погледна към Нахтмин, който добави:
	— Щурмували са и съкровищницата. Златото е в безопасност, но са убити седмина от стражите. Както и везир Панахеси.
	Чу се смразяващ писък. Кия стана от стола си, полите й бяха обагрени с кръв. Но Хоремхеб продължаваше да върви към трона.
	— Аз бях хвърлен в затвора по заповед на твоя съпруг, царице.
	— А аз те възстановявам на длъжността генерал — побърза да каже Нефертити, пренебрегвайки писъците на Кия. Нямаше време за нищо друго освен за трона. — Ти ще поемеш командването на войската заедно с генерал Нахтмин. — Тя възстановяваше и съпруга ми на старата му длъжност. Но кръвта на Кия изтичаше, гъста и бърза.
	— Сандъчето ми! — извиках аз. — Някой да донесе белия ми равнец!
	— И откъде да знам, че няма да ме предадеш? — попита Хоремхеб.
	— Откъде да знам, че ти няма да ме предадеш? — отговори му със същия въпрос Нефертити.
	Аз извиках на слугите да донесат вода и чаршафи.
	— Времето на Атон свърши — добави сестра ми. — Ще ти възстановя загубеното. Отведи ме при моя народ, за да му кажа това.
	— А хетите? — попита Хоремхеб.
	— Ще се бием! — закле се тя, като вдигна гегата и млатилото. — Ще ги изтрием от лицето на Изтока!
	Втурнах се да направя възглавница за Кия от някаква дреха.
	— Дишай — казах й аз и когато се огледах из тронната зала, видях, че сме изоставени. Останали бяха само седем прислужници, верните, които не бяха избягали в Тива. — Трябва да я преместим в друга стая! — извиках аз и прислужниците ми помогнаха да я занесем.
	— Моля те, не й позволявай да убие детето ми — прошепна Кия и стисна ръката ми с такава ярост, че бях принудена да я погледна в очите. — Моля те.
	Разбрах за кого ми говори.
	— Тя никога не би… — Но думите замряха на устните ми.
	Прислужниците я пренесоха в една от стаите за гости, сложиха я на леглото и натрупаха възглавници зад гърба й.
	— Нямаме родилен стол — казах аз. — Не мога…
	Кия изпищя и заби нокти в плътта ми.
	— Отгледай детето ми — примоли се тя.
	— Не. Ти ще преживееш това — окуражих я аз. — Ще се оправиш. — Но още докато го казвах, знаех че няма да оцелее. Прекалено бе бледа, детето се раждаше твърде рано. По челото й се стичаха капки пот.
	— Закълни ми се, че ще го отгледаш — молеше се тя. — Само ти можеш да го защитиш от нея. Моля те.
	Водите й изведнъж се изляха, детето изскочи заедно с тях и веднага изплака. Княз. Княз на Египет. Кия погледна сина си, чийто енергичен плач цепеше празната стая за гости, в която нямаше никакви амулети, нито изображения на Таурт, и очите й плувнаха в сълзи. Донесен бе нож, пъпната връв бе прерязана. Кия падна назад на възглавниците.
	— Наречи го Тутанкатон — каза тя, стиснала пръстите ми, сякаш никога не сме били врагове. После затвори очи, лицето й изразяваше единствено нежност и спокойствие. Изпусна дъх и тялото й се отпусна.
	Една от прислужниците изми детето, зави го в чаршаф и го тикна в ръцете ми. Наведох очи към момчето, което трябваше да стане мой син, детето на най-лютата съперница на сестра ми. Положих го върху майка му, за да знае какво е усещането от нейната гръд и да помни, че тя го беше обичала. После от очите ми бликнаха сълзи и заплаках. Заплаках за Кия, за Нефертити и нейните деца, за Тий и за малкия Тутанкатон, който никога нямаше да познае майчина целувка. След това заплаках за Египет, защото дълбоко в сърцето си знаех, че сами си бяхме докарали тези ужасни беди, като бяхме изоставили боговете си.

	* * *

	През двореца сякаш бе преминал ураган.
	За броени дни завесите бяха смъкнати, шкафовете изпразнени, складовете ометени до трошица. Онова, което не се побираше в кервана от нашите кораби, щеше да остане в Амарна, за да бъде прибрано по-късно от прислугата или да бъде затрупано от пясъците на времето. В най-дълбоките изби остана бира, както и бутилки от любимото вино на Ахенатон. Взех от най-отлежалото червено за Ипу и го скътах при моите билки. Другите щяха да чакат някой да проникне в двореца и да ограби неговите запаси или пък оставените там стражи да се отчаят толкова, че да нападнат избите на фараона. В края на краищата никой нямаше да проверява, пък и щяхме ли да се върнем някога?
	Докато стояхме на кея, нямаше никакво официално сбогуване. Единственото, което интересуваше баща ми, бе да потеглим по-бързо. Някой узурпатор от средите на военните, висшите жреци на Атон или разгневените последователи можеше да изтръгне гегата и млатилото на Египет от ръцете на Нефертити. Можеше да се случи какво ли не и всичко зависеше от подкрепата на народа. Хората вече не вярваха в Амарна. Те искаха връщане към старите богове и баща ми и Нефертити щяха да удовлетворят това тяхно желание. Докато плавахме към Тива, никой не мислеше какво сме оставили зад гърба си.
	Застанала на носа, Нефертити гледаше към Тива, както някога, когато беше още момиче.
	— Ще трябва да има церемония — каза баща ми, който беше дошъл и бе застанал до нея. Въздухът беше студен. Бризът, който повяваше над водата, ни караше да загръщаме по-плътно наметките.
	— Церемония ли? — вцепенено попита Нефертити.
	— Церемония за преименуването — обясни й баща ми. — Името на Атон не може повече да е част от имената на княгините. Трябва да покажем на хората, че сме забравили Атон и сме се върнали към Амон.
	— Забравили? — Гласът й се прекърши. — Той беше мой съпруг. Беше ясновидец. — Нефертити затвори очи и аз открих в изражението й истинско чувство към него. Ахенатон я беше направил фараон на Египет. Подарил й бе шест деца. — Аз няма никога да забравя.
	— Въпреки всичко трябва да го направим.


>	Трийсета глава
>	Тива
>	1343 година преди Христа
>	Първи пахонс

	Стояхме пред колоните на храма, отправили погледи напред към алеята със сфинксовете с овнешки глави, огрени от лъчите на залязващото слънце, които напомняха за онова, което бе построил Аменхотеп Великолепния и което неговият син се бе опитал да унищожи.
	Остриганите жреци на Амон и велможите вече се бяха събрали. Върховният жрец на Амон вдигна своя потир и аз затаих дъх в очакване водата да потече и да отмие името на фараона, който едва не бе погубил Египет.
	— Тутанкатон, в името на Амон, бог на Тива и баща на всички нас, в очите на Озирис от днес нататък ти ще бъдеш Тутанкамон.
	Нахтмин придържаше главичката на Тут, докато водата се изливаше върху нея. Детето бе твърде малко, за да разбира значението на името си.
	Нефертити стоеше редом със своите дъщери. Анхесенпаатон бе коленичила на земята и бе открила врата си за свещената вода, за да получи името Анхесенамон. После върховният жрец призова княгиня Меритатон, но Нефертити излезе напред и гневно извика:
	— Не!
	Когато събраните разбраха какво върши, настъпи кратко вълнение.
	— Не и Меритатон. Тя ще управлява заедно с мен и ще ми напомня за нашето минало. Помажете я като Меритатон, царица на Египет, та жреците на Атон да знаят, че не са изоставени.
	Сестра ми или постъпваше умно, като успокояваше изоставените жреци на Атон, или не желаеше да изличи спомена за съпруга си, който я бе провъзгласил за фараон на Египет.
	Баща ми пое рязко въздух, а върховният жрец се усмихна принудено. Взе друг потир и го напълни с масло, вдигна го над главата на Меритатон. Малката княгиня пристъпи напред с невероятна за нейните десет години грация и наведе глава да приеме короната си.
	Върховният жрец се поколеба.
	— А как да помажа фараона на Египет?
	Тълпата се обърна към Нефертити, тя погледна към мен.
	— Като Сменхара. Силна е душата на Ра. — Избрала бе име, което нямаше връзка с Атон, за да заяви ясно пред своя народ, че нейното царуване ще бъде различно, че ще е връщане към времето, когато империята се беше простирала от Ефрат до Судан. Сега имаше само Египет и Нубия, Ахенатон се беше отказал от всичко: Кносос, Родос, Долината на Йордан, Микена. Обърнах се да видя как Хоремхеб отдава чест на фараона и си помислих: „Няма да е така завинаги. Някой ден Египет отново ще бъде велик.“
	Попитах Нахтмин:
	— Няма ли да отидеш с Хоремхеб да се биеш с хетите?
	Той погледна нашите синове в ръцете на дойките и се усмихна.
	— Не, миу-шер. Тук ще има достатъчно работа за мен. Войниците, които не са обучавани както трябва при Ахенатон, ще имат нужда от подготовка. Мога да върша това тук. Хоремхеб ще трябва да се задоволи с някой друг генерал.
	— Но с кого? — разтревожих се аз.
	— С Рамзес може би. — Съпругът ми посочи воин с много медали и коса, червена като слънце по залез. — Той е бил командващ на крепостта в сила и някой ден ще стане везир. Бил съм се с него в Нубия. Той е добър писар и способен войник. Никой не може да стреля с лък и стрела по-добре от него.
	— Освен теб.
	Нахтмин се усмихна, но не отрече.

	* * *

	Онази вечер фараон Нефертити обеща на народа големи победи. Сложила умопомрачителната шапка с лешояда, шапката на великата богиня на войната Нехбет, тя се закле, че Египет ще си върне земите, които бяхме загубили заради глупостта на Еретика.
	— Ще завземем отново Родос, Микена и Кносос! Ще навлезем в пустините на Палестина и ще си върнем териториите, които Аменхотеп Великолепния бе превърнал във васални на Египет. И няма да спрем, докато не прогоним хетите от Митани и не ги върнем в планините, от които дойдоха!
	Войската посрещна думите й с овации, които можеха да оглушат боговете, и единствено аз разбирах какво й бе струвало издигането във фараон. Около очите й вече имаше бръчици и лицето й започваше да придобива онова непреклонно изражение, което беше така характерно за Тий. Сестра ми вдигна юмрук.
	— С покровителството на Амон Египет не може да не успее. Царуването на фараона еретик свърши!
	Мъжете я аплодираха така, сякаш вече им бе поднесла победата.
	Щитовете в ръцете им бяха нови, от претопени съдове в храма на Атон; копията им с каменни остриета бяха направени от стотиците статуи, които някога бяха украсявали коридорите на двореца край реката. Нефертити бе вдигнала триумфално ръце, но мен не можеше да ме заблуди. Представях си нейните красиви вили, засипани с пясък, и празния й дворец с развяващи се на вятъра завеси. Можех само да се досещам колко тежки са гегата и млатилото в ръката й. И все пак не беше загубила всичко. Бунтовниците можеха да разрушат Амарна, нейния красив град над Нил, и да използват дървените й статуи за подпалка, ала не можеха да изличат нея. Все още бе в нейна власт да издълбае името си на паметниците в Тива.
	— Няма да има повече ерес! — извика тя. — Амон, великият бог на Египет, се завърна!
	Татко, който стоеше зад колоните, кимна. Той бе писал на царя на Асирия и му бе изпратил в дар седем златни трона — отплата за една разядена от чума ръка. Само времето щеше да покаже дали седем трона щяха да са достатъчни, или щеше да има война и с Асирия.
	Майка бе застанала до мен.
	— Остана ни само Меритатон — промърмори тя. — Никога няма да има княз.
	— Нека не забравяме Анхесенамон — казах аз.
	И двете погледнахме към петгодишната княгиня, която се промъкваше крадешком към парадния прозорец. Тя притежаваше цялата непокорна красота на Нефертити и нито капка от сериозността на Меритатон. Положително щеше да стане голяма пакостница, след като поотрасне.
	Когато войската потегли, десетхилядно подкрепление за Царство Митани, Нахтмин докосна лакътя ми. Нефертити се обърна към нас от другия край на тронната зала.
	— Нали не си тръгвате?
	Погледнах сестра си, която още държеше гегата и млатилото на Египет и все така се тревожеше, че ще остане сама.
	— Имам двама синове, които ме чакат оттатък реката.
	— Но вечер ще идваш, нали? Нали ще идваш всеки ден?
	— Ще идвам всяка вечер — обещах аз. — Ще водя Барака и Тут, за да растат заедно с братовчедките си. — Тя се навъси. — Той е мой син, Нефертити. Вече не е княз на Египет. Барака и Нахтмин също не са.
	Нефертити прехапа устни и не каза онова, което се готвеше да каже. Само повтори:
	— Но ще идваш, нали?
	— Да — отвърнах и добавих наум: „Както съм правила винаги.“

	* * *

	Хекет напяваше тихо на Барака и Тутанкамон, застанала до отворения прозорец, който гледаше към просторната ни градина. Щом чу стъпките ни по пътеката, тя вдигна очи и изтича да ни посрещне в откритата галерия.
	— Жена на име Ипу беше дошла да те види, господарке. Остави това. — Хекет посочи малко сандъче на масата. — Каза, че било нещо ново, което открила. Помислила си, че може би ще го искаш за своята градина.
	Отворих дървения капак. Вътре имаше малко розово цвете, още с корена. Разцъфнало беше и аз прокарах пръст по нежните му листенца. Те бяха дълги и гладки, на пипане като много фина ленена тъкан, и имаха прекрасния оттенък на залязващо слънце. Какво щастие бе да съм отново в градината си, в собствения си дом, със собственото си семейство, да мога да изляза под слънцето и да усетя топлината на почвата под ръцете си и избуяващия живот под краката си!
	Хекет спря по средата на онова, с което се занимаваше.
	— Добре ли си, господарке?
	— Да. Просто съм щастлива, че отново съм у дома.
	Тя се изправи, погледна рисунките по стените и подплатените с лен кошници и попита:
	— Какво ще правиш сега, без двореца?
	— Онова, което ми е отредила съдбата — отвърнах аз. — Ще деля времето си между детската стая и градината.
	Почуках на боядисаната врата с издялан на нея кораб в морето.
	— Господарке! — Радостният писък на Ипу отекна по улицата.
	Бузите й се бяха позакръглили. Зад гърба й, където чакаше Камос в ръцете на татко си, се чу детски плач. Изненадах се колко много беше порасъл.
	— Я виж колко голям е станал!
	— Вече е на година и нещо. И ми носи толкова радост, че съм готова да повторя. Тя сложи ръка на корема си и се усмихна. — През мезори.
	— О, Ипу… — изпъшках аз.
	— Виж кой го казва! — извика тя. — Ти си майка на двама синове. — Отстъпи назад да ме погледне и по лицето й се разля щастлива усмивка.
	— О, господарке. Най-после. — Прегърна ме и после ме въведе в къщата.
	— Добре дошла у дома — каза Джеди. Той изглеждаше здрав и доволен. Чумата не бе споходила никой друг град освен Амарна и аз се опитвах да не мисля за натрапващите се изводи.
	— Значи това е Камос! — Трудно ми бе да повярвам, че виждам пред себе си същото дете, на което преди година бях махнала за сбогом на кея.
	— Хубав е. Има твоя нос — казах на Ипу.
	— И очите на Джеди. Акушерката казва, че ще бъде богат.
	— Тя пък откъде знае?
	— Защото когато се появи на бял свят и изплака, първият му вик прозвучал като „нуб“.
	Разсмях се с цяло гърло.
	— Злато? Липсваше ми, Ипу.
	— И ти й липсваше — усмихна се Джеди. — Тя не говореше за нищо друго освен за теб.
	— Всички говореха само за Амарна — сподели тя. — Никой не знаеше какво да мисли. Първо дурбар, после още един фараон, после чума. Истина ли е — сниши глас Ипу, — че фараонът е изпратил ръка на асирийския цар? — Кимнах и тя поклати глава. — Разкажи ми всичко. Искам да знам _всичко_.
	Разказах й за дурбара и коронацията на сестра ми, а после и за черната смърт и жертвоприношенията на Ахенатон. Описах й смъртта на по-малките деца на Нефертити, смъртта на Небнефер и накрая на Тий. Докато говорех за щурма на Ахенатон из града, Джеди сложи Камос в кошчето. Не можеше да повярва, че Ахенатон е излязъл да унищожава забранените изображения на Амон без ескорт.
	— Фараонът кипеше от ярост — казах аз, но ми бе невъзможно да опиша горчивината в очите му, докато гледаше как децата му горят на погребалната клада в града, който бе построил в чест на Атон.
	— Когато забраниха корабите да напускат Амарна, помислихме, че всички в града ще загинат — призна Ипу и очите й се насълзиха. — Включително ти и Нахтмин.
	Прегърнах я.
	— А ние нямаше как да научим дали чумата се е разпространила. И също се бояхме за вас.
	Нещо се отърка в крака ми и в скута ми се разположи едро и тежко туловище.
	— Бастет! — възкликнах аз и погледнах Ипу.
	— Една вечер тръгна след мен от работната стая и изобщо не пожела да се върне. Сега можеш да си го вземеш обратно — добави тя, но очите й издаваха колебание.
	— Разбира се, че няма да си го взема. Редно е да остане при теб — отвърнах аз сериозно. — Ако не го беше спасила, и той щеше да умре заедно с всички останали котки в двореца.
	— Избили са котките?
	— Всички животни в двореца бяха умъртвени.
	— Къде ги погребваха? — попита Джеди.
	— Идваха каруци и ги откарваха.
	— Без амулети? — прошепна Джеди.
	— И без гробове? — извика Ипу.
	— Общи гробове. Дупки, изкопани в земята и зарити с пясък.
	И двамата замълчаха, потресени.
	По-късно те ме изпратиха в топлата вечер до вкъщи и Ипу пожела да чуе за втори път как бях обещала край смъртния одър на Кия, че ще отгледам сина й. Разказах го още веднъж и дори немирният Камос притихна, сякаш бе запленен от тази история.
	— Нищо не стана така, както си го бях представяла — каза Ипу. — Всичко в Египет се обърна наопаки. Ти отглеждаш княз на Египет — каза с почуда тя.
	— Не, той не е княз на Египет — отвърнах твърдо. — Само едно малко момченце.

	* * *

	Навлязохме в тихото ежедневие на Тива и животът ни потече в спокоен ритъм. При Нахтмин идваха войници от околностите на града и му разказваха какво бе ставало тук, докато Амарна бе в плен на чумата. След това се опитваха да го върнат към битките, разправяха му, че било загуба на време да обучава войници, вместо да поведе към победа войските в Родос. Те не влизаха в къщата, стояха пред входа, клатеха глави и ме гледах с укор.
	— Той е най-добрият генерал във войската на фараона — каза Джедефхор. — Хората не могат да разберат защо не иска да се върне. Помолиха ме да дойда тук и да го попитам. Хоремхеб е суров и мрачен и войниците не го обичат така, както обичат Нахтмин.
	Отново си спомних татковите думи, „Имаш ли му доверие?“, и погледнах натам, където съпругът ми обучаваше войниците на сестра ми. Твърдите му мускули се очертаваха под дрехите, по челото му блещукаха капки пот. Усмихнах се.
	— Просто ще трябва да се задоволят с отговора, че той превръща техните момчета в мъже.
	— Но какво ще правите, ако ти не си в двореца, а той не е на война?
	Засмях се на сериозния тон, с който беше зададен въпросът.
	— Ще водим спокоен живот — казах аз. — И някой ден Нахтмин ще обучи синовете ни за войници или за писари.
	Джедефхор ме погледна странно.
	— Синове?
	— Не забравяй Тут — напомних му.
	И двамата обърнахме очи към другия край на градината, където двете момченца пълзяха в сянката на стара акация. Хекет беше при тях и ги наглеждаше.
	— Синът на Кия — каза той, после добави: — Възможен княз на Египет.
	— Никога. Той ще бъде отгледан тук, далеч от двореца — отвърнах аз. — Следващият фараон ще бъде Меритатон, а след нея — Анхесенамон.
	Знаех какво искаше да каже. Че на Египет му трябва княз. Че винаги е било и винаги ще бъде така. Но той просто смени темата:
	— Предполагам, че си чула за споразумението, което е сключено с жреците на Атон?
	— Че са им дали две седмици, за да облекат одеждите на жреци на Амон?
	— Да. И някои са отказали.
	Погледнах го смаяно.
	— Но те не могат да откажат. Няма да има къде да отидат.
	— Ще разполагат с къщите на вярващите в Атон. Те са много, господарке. Деца, които никога не са познавали Амон, и негови последователи, които просто са напуснали Амарна, когато домовете им са били изгорени. Те може да създадат неприятности.

	* * *

	Същата вечер влязох в Дома на книгите в двореца и млад писар ме отведе при татко. Той седеше с гръб към мен. В ръката му имаше снопче папируси, завито в кожа.
	— Татко?
	— Мутноджмет. — Той се обърна. — Струва ми се, че те чух.
	— Какво правиш?
	Той остави папирусите и въздъхна.
	— Разучавам картите на Асирия.
	— Значи седемте трона не са били достатъчни?
	— Не. Съюзили са се с хетите.
	— Ахенатон ни навлече голяма беда. Защо Нефертити допусна това да се случи?
	— Сестра ти направи повече, отколкото предполагаш. Създаваше му занимания, докато леля ти и аз се грижехме за делата на Египет. Взимаше злато от храмовете на Атон, та войската да не гладува и да има с какво да плащаме на чуждите царе, за да останат наши съюзници. Лоялността не излиза евтино.
	— Ахенатон изобщо ли не плащаше на войниците?
	— Не. — Татко ми хвърли красноречив поглед. — Нефертити им плащаше.
	И двамата замълчахме. После попитах:
	— Тя как криеше златото?
	— Маскираше го като проекти за Атон. А то не бе само шепа дебени. Бяха цели сандъци.
	— Сега какво ще стане с жреците на Атон? Един войник ми каза, че можели да докарат неприятности на Нефертити.
	— Ако продължава да се среща с тях.
	— На своя глава? — Гласът ми беше твърде висок и отекна в залата.
	— И като пренебрегва съветите ми — каза татко, но не поиска от мен да опитвам да й влияя. Тя беше на двайсет и седем години. Жена и царица.
	— Но защо се среща с тях?
	— Защо? — той въздъхна тежко. — Защо? Не знам. Може би има чувството, че им дължи нещо?
	— Но какво може да им дължи? Те убиват жреци на Амон. Може би се надява да сложи край на това?
	— Борбите? Това никога няма да свърши. Те вярват, че Атон е бог на Египет, а народът вярва в силата на Амон.
	Облегнах се на стената.
	— Значи винаги ще има война.
	— Винаги. Затова ти имаш своята градина, а ние имаме своя дворец. Може би майка ти и аз ще намерим убежище там, когато отговорностите за Тива станат прекалено тежки за мен.
	— Каквито са сега? — Той се усмихна мрачно.
	— Каквито са сега.


>	Трийсет и първа глава
>	1335 година преди Христа
>	Ахет, сезонът на разливите

	Барака напрегна мускули, опъна тетивата и стрелата с пера на края полетя като златисточервена мълния към мишената в края на двора.
	— Много добре — похвали то Нахтмин.
	Барака кимна, доволен от себе си. Приличаше на баща си, имаше същите широки рамене и гъста тъмна коса, която почти покриваше врата му. Изобщо не си личеше, че е само на девет години. Спокойно можеха да му се дадат единайсет-дванайсет.
	— Сега е твой ред — каза той и се отдръпна, за да може пред мишената да застане Анхесенамон.
	— Обзалагам се, че мога да стрелям по-точно от Тут — похвали се тя. — Докато вие ходехте но училище, аз идвах тук и се упражнявах с Нахтмин. — Дръпна назад тънката си ръка и тетивата се опъна.
	— Спокойно — посъветва я Барака.
	Стрелата полетя и се заби много близо до центъра на мишената. Анхесенамон изпищя от радост и Барака запуши уши.
	— Много добре — каза Нахтмин. — Ставаш добър войник, Анхесенамон. Скоро майка ти ще бъде принудена да ти разреши да се обучаваш заедно с моите ученици.
	— Искам един ден да стана войник!
	Нахтмин погледна към мен през сенчестия свод на асмата. Нямаше друго дете, което да е така различно от своя баща.
	— Хайде да скочим в лодката, да се върнем в двореца и да покажем на майка ми какво мога — въодушеви се тя.
	— Да не мислиш, че на царицата това ще й се хареса? — попита практично Барака.
	Анхесенамон приглади назад младежкия си перчем. След две години щеше да го остриже и да стане жена.
	— Кого го е грижа какво мисли Меритатон? Тя не знае друго, освен да чете папируси и да рецитира стихотворения. Същата е като Тутанкамон — каза тя с обвинителен тон и Тут се засегна.
	— Изобщо не приличам на царицата! — възрази той. — Аз ходя на лов всеки ден.
	— А рецитираш и стихотворения — присмя му се тя.
	— И какво от това? И баща ни е писал стихотворения.
	Барака настръхна, Анхесенамон сложи ръка на устата си.
	— Достатъчно — намеси се бързо Нахтмин.
	— Но Тут каза…
	— Няма значение какво е казал. — Нахтмин се усмихна на нашия син. — Защо сега не отидем при майка ти да й покажем какво можеш? Тя и без това сигурно ни очаква вече.
	Слънцето клонеше към залез, скоро трябваше да сме в голямата зала на Малката. Настанихме се в лодката и докато двамата слуги гребяха, Анхесенамон се наведе към Тут.
	— Не биваше да казваш онова за татко.
	— Остави го на мира — застъпи се за брат си Барака. — Той е бил и твой баща.
	Тя стисна челюсти.
	— Обзалагам се, че Мутноджмет няма да одобри това.
	— Какво няма да одобря? — Трите деца ме погледнаха и аз се усмихнах невинно.
	Анхесенамон се опитваше да подчертае, че моралното превъзходство е на нейна страна.
	— Да се говори за царя еретик. Сигурна съм, че ти не би одобрила това. Майка ми казва, че не бива да говорим за него, особено пред чужди хора, и че той е причината да има бунтове в Долен Египет. Ако не се беше отрекъл от боговете и не бе създал жреците на Атон, те нямаше да воюват на север и нашите жреци в Тива щяха нощем да спят спокойно, защото никой нямаше да ги напада и да вдига бунтове.
	— Майка ти е казала всичко това? — попита любопитно Нахтмин.
	— Да — отговори му Анхесенамон, но продължаваше да гледа към мен, чакаше да чуе моето мнение. Останалите в лодката се обърнаха да видят какво ще кажа.
	— Може би е добре да не говорим пред хората за фараон Ахенатон — признах аз и Анхесенамон отправи на Тут мъдър поглед. — Обаче няма нищо лошо в това да помним доброто, което е вършил даден човек. — Анхесенамон ме зяпна, Нахтмин повдигна вежди, заинтригуван какво ще кажа.
	— Той пишеше поезия. — Поколебах се. — И беше изкусен стрелец. Ето това може би сте наследили от него.
	— Майка ми е стреляла добре с лък — възрази Анхесенамон.
	— Така е, но Ахенатон беше особено бърз. — И веднага си спомних жената в тронната зала, която се беше опитала да спаси детето си, като избяга от чумата. Загърнах се по-плътно в наметката, а Анхесенамон се наведе към мен, сякаш искаше да получи отговор на някакъв много важен въпрос.
	— Баща ми наистина ли е бил еретик? — попита ме тя.
	Размърдах се притеснено на седалката, помъчих се да избягна погледа на Нахтмин и предпазливо отвърнах:
	— Той вярваше силно в Атон.
	— Затова ли майка се среща с жреците на Атон, въпреки че везир Ай казва, че това е опасно? Защото баща ни е вярвал в Атон и на нея й е мъчно за тях?
	Погледнах Нахтмин в очите.
	— Не знам — отвърнах. — Не знам защо се среща с тях, след като всички я предупреждават, че това е опасно. Може би още тъжи.
	— За какво?
	— Задето се е подлъгала да почита Атон, когато Амон е великият бог на Египет — каза Барака.

	* * *

	Нефертити се срещаше с жреците на Атон въпреки протестите на всички везири, противно на здравия разум и предупрежденията на татко.
	— Аз ще оправя това — обеща тя, докато обикаляше бойниците на новата стена около Тива. С възрастта нейната изящна хубост бе заменена от остри, излъчващи решителност черти. Сега тя беше на трийсет и две години.
	— Ами ако не може да се оправи? — попитах аз. — Те са престъпници. Искат власт и са готови да убиват, за да си я върнат.
	Тя поклати глава непреклонно.
	— Няма да позволя в Египет да има раздори.
	— Но раздори ще има винаги. Винаги ще има разногласия.
	— Не и в Египет! Ще говоря с тях. — Тя вкопчи ръце в парапета и впери поглед оттатък Нил. Слънцето напичаше наскоро издяланите камъни и от тях струеше жаркият дъх на мезори. Оттук се виждаше целият град: моята вила зад реката, високите паметници на фараон Аменхотеп, храмът на Амон и още стотици статуи на царе.
	— Какво ще помогнат разговорите? Тези хора са убивали жреци на Амон — казах аз. — Трябва да бъдат изпратени в кариерите.
	— Аз съм царица на народа. Докато аз управлявам, в тази страна трябва да има мир.
	— И как ще помогнат срещите с тях?
	— Може би ще успея да ги склоня да се върнат към Амон. Да прекратят борбите. — Нефертити ме погледна косо, за да се увери, че я слушам. — Имам толкова много видения, Мутноджмет. За Египет, който се простира отново от Ефрат до Судан. За страна, в която има място и за Амон, и за Атон. Утре ще се срещна с двама жреци на Атон. Те са внесли молба да им се даде храм…
	— Нефертити! — казах аз рязко.
	— Не мога да им позволя да използват храмовете на Амон. Но техните собствени храмове — защо не?
	— Защото ще продължават да искат още и още!
	Тя притихна с поглед, зареян над Тива. И се зарече:
	— Ще постигна мир с тях.

	* * *

	Втурнах се в Пер Меджат и татко сепнато вдигна глава.
	— Виждал ли си Нефертити? — попитах го аз.
	— Тя е в тронната зала. С Меритатон.
	— Не. Тутмос я е видял с двама жреци на Атон. Обеща да се срещнем в голямата зала, ала я няма там!
	Спогледахме се и хукнахме към голямата зала. Времето за подаване на молби вече бе свършило. Нахълтахме през и дворцовите стражи се разтревожиха.
	— Намерете фараона! — извика татко и страхът в гласа му накара дузина мъже веднага да се разтичат, да започнат да отварят врати и да я викат по име. Чувахме виковете, „Царице!“, докато и ние на свой ред надничахме в разни стаи и не намирахме никого.
	Стомахът ми се присви от неприятно чувство, каквото не бях изпитвала никога досега.
	Нахтмин ни откри в голямата зала.
	— Какво се е случило?
	— Нефертити. Никой не може да я намери. Тутмос твърди, че я е видял да говори с двама жреци на Атон.
	Той забеляза страха в очите ми, веднага излезе в коридора и разпореди на хората си да отворят всяка врата в двореца.
	— Не пускайте никого да излиза оттук! — извика той.
	Анхесенамон дойде заедно с Тутанкамон.
	— Какво става? Кой е изчезнал?
	— Нефертити и Меритатон. Идете в тронната зала и не излизайте оттам.
	Спомних си за парадния прозорец, където Нефертити водеше понякога чуждите гости, за да им покаже града. Децата се колебаеха.
	— Вървете! — отпратих ги аз.
	Затичах се през двореца. Изпод перуката ми се стичаше пот и капеше в очите ми. Захвърлих я, без да ме е грижа къде ще падне и кой ще я вземе.
	— Нефертити! — извиках. — Меритатон! — Как беше възможно да изчезнат и двете? Къде можеха да са отишли? Завих зад ъгъла към парадния прозорец, после отворих вратата.
	Кръвта вече се бе разляла по плочите.
	— Нефертити! — изпищях и гласът ми отекна в двореца. — НЕФЕРТИТИ! Това не може да е истина! — Прегърнах я и я залюлях. — Не може да е истина!
	Притисках тялото й до гърдите си, но то бе вече изстинало. После до мен изникнаха татко и Нахтмин.
	— Претърсете двореца! — извика Нахтмин. — Искам всяка стая да бъде претърсена! Всеки шкаф, всяка ракла, всяко стълбище към избите!
	От мястото си той виждаше ножа на пода, виждаше колко дълбока е раната в хълбока на Меритатон. Свлякох се на пода до моята племенница.
	— Ахенатон! — Изкрещях толкова силно, че да ме чуе Анубис.
	Убийците бяха негови жреци, представители на неговата религия. Татко опита да ме откъсне от Нефертити, но аз не исках да се отделям от нея. Тогава се наведе и също прегърна нашата царица, моята сестра, неговата дъщеря, жената, която бе ръководила живота и на двама ни в продължение на трийсет и една години.
	Дотича майка, Анхесенамон и Тутанкамон я следваха въпреки моето нареждане.
	— В името на Амон — прошепна тя. Късно бе да казваме на децата да излязат. Те вече бяха видели стореното от жреците на Атон.
	— Внимавайте! — извиках аз. Но имаше ли за какво повече да внимаваме?
	Анхесенамон се наведе и докосна своята петнайсетгодишна сестра, чийто живот беше прекъснат толкова рано. После погледна към мен, а Тутанкамон затвори очите на Меритатон.
	Притиснах тялото на Нефертити още по-силно към себе си, та някак си да прехвърля нейния дух в мен, да го върна.
	Но царуването на Нефертити беше приключило. Тя си бе отишла от Египет.

	* * *

	— Шшт! — чух да шепне Нахтмин. — Майка ти не е добре.
	— Да й донеса ли лайка? — попита Барака.
	— Да. — Съпругът ми приближи до леглото, после разпаса меча от кръста си и седна до мен.
	— Мутноджмет — рече той нежно. — Миу-шер. — Помилва бузата ми. — Съжалявам, миу-шер, но идвам с лоша вест. Искам да ти я кажа, преди да си я чула от друг.
	Преглътнах страха си. „Богове, нека не е за майка или за татко!“
	— Тялото на сестра ти е осквернено. Жреците на Атон са щурмували моргата и са опитали да я унищожат.
	Отметнах ленените завивки.
	— Трябва да я видя! — извиках.
	— Недей. — Той хвана ръката ми. — Повредите са… големи.
	Закрих уста и прошепнах:
	— По лицето ли?
	Той наведе очи.
	— И по гърдите.
	На местата, където се помещава душата. Опитали бяха да изличат нейната ка. Опитали бяха да я убият и в смъртта, както в живота!
	— Но защо? — изпищях аз и станах от леглото, залитайки. — Защо?
	— Балсаматорите ще я нагласят — увери ме Нахтмин.
	Но аз бях бясна от гняв.
	— Как ще я нагласят? Тя беше красива! — Рухнах в прегръдките му. Толкова беше красива…
	— Балсаматорите знаят как. А след това ще я погребат тайно още нощес. Вече е направен нов саркофаг. Тут може да използва нейния някой ден. Той ще е следващият фараон.
	_Нашият Тут? Едва деветгодишен?_
	— Но как Озирис ще познае лицето й? — изплаках аз.
	— Донесли са нейни статуи от Амарна. Ще издълбаят името й на всяка стена в гробницата. Озирис ще я намери.
	Ала сълзите ми рукнаха още по-силно. Не бях в състояние да ги спра. Тогава най-сетне схванах какво всъщност ми беше казал и въпреки болката си вдигнах очи към него.
	— А погребението?
	— Довечера. Никой друг няма да ходи освен баща ти и върховния жрец на Амон. Твърде опасно е. Може да я намерят и да я обезобразят повторно. — Той ме прегърна. — Толкова съжалявам, Мутноджмет.

	* * *

	Хората по улиците плачеха за нея. Тя беше тяхна царица, техен фараон на Египет. Тя им бе върнала Тива и беше възстановила бляскавите храмове на Амон. Аз стоях на прозореца в тронната зала, гледах множеството, което напираше към портите на двореца и ги отрупваше с амулети и цветя. Някои бяха в истерия, други идваха тихо, а моето сърце сякаш се беше превърнало в камък, толкова тежко го усещах в гърдите си.
	Нефертити вече я нямаше.
	Тя бе изпроводила войските ни към победа в Родос и Лакиса, но никога повече нямаше да сложи шапката на Нехбет и да вдигне ръце, за да поздрави народа. Никога повече нямаше да чуя нейния смях, нито да видя умните й очи, присвити от недоволство. Чух стъпките на татко в коридора и си помислих, че е дошъл да ме търси. Вратата на празната тронна зала изскърца и се отвори, отривистото шляпане на сандалите му наруши тишината.
	— Мутноджмет.
	Не се обърнах.
	— Мутноджмет, събираме се в Пер Меджат. Трябва да дойдеш веднага. Става дума за Тутанкамон.
	Не отговорих, но той дойде и застана до мен.
	— Тя бе погребана с цялото полагащо се внимание. С всичките статуи от Амарна и богатства от Тива.
	Гласът му издаваше неговата дълбока скръб и аз се обърнах. Любовта, която бе изпитвал към нея, можеше да се прочете в бръчките по лицето му. Изглеждаше много състарен. Но Египет трябваше да се управлява, със или без Нефертити.
	— Не е справедливо. — Преглътнах риданието си. — Времето трябваше да спре. Защо животът още продължава?
	Баща ми ме гледаше безмълвно.
	— Цял Египет трябваше да се превърне в пепел, преди да умре тя. И Меритатон. Само на петнайсет години.
	Той кимна.
	— Какво ще правим? — Разплаках се. — Какво ще правим сега?
	— Ще се готвим за нов фараон на Египет. И ще се съберем в Пер Меджат, когато се почувстваш готова.


>	Трийсет и втора глава
>	Перет, сезонът на растежа

	Цар Тутанкамон се изкачи до Хоровите престоли на подиума рамо до рамо с княгиня Анхесенамон. Видях как татко зашепна на ухото му, също както някога бе шепнал на Нефертити.
	— Баща ти отново е властта зад трона — отбеляза Нахтмин.
	— Само че този път стои зад сина ни. — Хванах ръката на своя съпруг и лек бриз раздвижи лятната жега, наситена с аромат на лотосов цвят и мирта. — Никога няма да избягам от това, нали?
	— От Хоровите престоли ли? — Нахтмин поклати глава. — Не, няма такива изгледи. Но този път ще е различно — увери ме той. — Този път Египет ще процъфтява и през царуването на фараон Тутанкамон няма да има бунтове.
	— Откъде знаеш?
	— Знам, защото аз съм тук, а Хоремхеб ще разгроми хетите и ще се върне с победа за славата на Амон. След петнайсет години Атон ще бъде забравен.
	Потръпнах при мисълта за града на Нефертити сред пясъците, заличаван от ветровете на времето. Всичко, за което беше работила така упорито, се бе провалило. Ала оставаше Анхесенамон. Вдигнах очи към подиума и малкото момиче, което приличаше толкова много на нея, и ми се стори странно, че ще продължавам да седя на същия стол, на който бях седяла и когато бе царувала Нефертити. Какво ли щеше да запомни това дете за майка си? Анхесенамон обърна поглед към мен — същите тъмни очи и грациозна шия — и аз се запитах какво ли ще запишат върху стълбовете на вечността тя и синът ми.


>	Бележка на авторката

	Пътешествието към древния свят на Нефертити за мен бе дълго. То започна с посещението ми в „Алтес Музеум“ в Берлин, където се съхранява подобният й на икона бюст. Самият той има дълга и подробна история, която започва със създаването му в град Амарна и продължава с пристигането му в Германия, където незабавно привлича вниманието на публиката по време на Берлинското изложение през 1923 г.
	Цели три хилядолетия след смъртта си Нефертити продължава да очарова всяка година десетки хиляди посетители. Нейната загадъчна усмивка и властният й поглед приковаха и моето внимание към бюста в стъклената витрина и ме накараха да се запитам каква е била тя и как се е превърнала в толкова важна личност за древен Египет.
	Годината е 1351 преди Христа. Между великите фараони на Египет вече са се наредили Хуфу, Амос и царица Хатшетсуп, а Рамзес и Клеопатра още не са родени. Нефертити е на петнайсет години, сестра й е на тринайсет и цял Египет лежи пред тях.
