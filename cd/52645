D>
	За сестра ми, чиято перфектна сватба безмилостно откраднах и й придадох зловещ облик.
	Благодаря, Флисърс.
D$


>
	Всички герои в тази книга са измислени и всякаква прилика с действителни лица, живи или мъртви, е изцяло случайна.


>	Първа част

>>

	_Какво красиво място. Раздалечените ръкави на пещерата като разкрачени крака и облият й търбух, с изящния й сапфирен пъп, отворен към небето. Сивите стени, блещукащи от слюда и фелдшпат, които се спускат надолу към пясъка, където разпръснатите скали и камъчета предупреждават, че всичко това няма да съществува вечно, че всяка красота трябва да повехне. Някой ден, след хиляди години, тази каменна черупка ще рухне в морето. Или може би ще се срути при следващата буря._
	_Слънчевите искри върху вълните ме заслепяват. Гледката притежава целия блясък на магическото преображение: фокусът, който те кара да погледнеш в една посока, докато истинската измама се случва другаде, в тъмното под повърхността. Когато дойдохме тук, се страхувах от акулите, каменните риби, скатовете, които могат да забият шип в сърцето ти. Но този, от когото трябваше да се страхувам от самото начало, беше ти._
	_В природата красотата е предупреждение. Многоцветните ивици на кораловата змия, ярките пигменти на отровната жаба дърволаз, вълнистото тяло на сепията в цветовете на дъгата, които ти подсказват, че е смъртоносно при допир. Защо да не е същото и при хората? Перфектното ти лице не е нищо повече от маска. Мислех, че мога да прочета мислите ти в онези сини очи, но те бяха само огледала, отразяващи собствените ми желания._
	_Толкова е спокойно, с ромона на морето и лекия бриз като песен, която влиза през отвора в покрива. Водата се плиска до пръстите на краката ми, с температурата на кожата ми е. Слънцето е точно над главата ми. Ако не беше така, ако беше следобед, щях да видя как сянката ти се издължава пред мен и притъпява блещукането на морето. Приближаваш се зад мен. Чувам шепота на краката ти, които затъват в мокрия пясък. Но не мога да стана. Ти се погрижи да е така._
	_Търся пипнешком отвора на чантата, нейната паст трепти в зрителното ми поле, сякаш се опитва да ми каже нещо. Че си лъжец и убиец и трябва да се спасявам. Мога само да се опитам, но ти вече ми отне толкова много, а сега дори силата ми ме напусна, а също и координацията ми. Не мога да преценя дали пръстите ми са се затворили около ножа или химикалката, или дори около празната бутилка за вода. Те са дебели и изтръпнали: наденици върху масата на месар. Но вече няма време. Тъкмо съм пъхнала нещото, което може да е ножът, в джоба на късите си панталони, когато ръката ти се приземява върху рамото ми._
	_Обръщам глава и едва различавам познатия ти силует. Зрението ми може да е замъглено, но очите ми са отворени. Най-накрая._


>>	1.

	__Френско-виетнамска болница, Хошимин, Виетнам__
	___Понеделник, 3 октомври___
	Под водата съм. Но няма нужда да се паникьосвам. Мога да дишам нормално, като русалка. Усещам натиск върху тялото си, сякаш наистина съм на голяма дълбочина. Но въпреки това не е тъмно. Виждам дневна светлина през клепачите си. Може би гледам нагоре към повърхността. Тук долу е студено. Искам да изплувам отново на повърхността на водата. Започвам да ритам с крака.
	Чува се дрънчене на метал и тялото ми потреперва.
	Лежа по гръб в леглото. Не в нашето легло. Нашето нямаше да се тресе така. Тогава къде? Опитвам се да си спомня предишната вечер. Устата ми е пресъхнала, а главата ме цепи, така че трябва да съм била много пияна. Защо не сме вкъщи? Нещо случило ли се е? Обзема ме противно чувство на ужас. Пак ли сме се карали? Да не съм си тръгнала ядосана?
	Тогава си спомням. Оженихме се. Трябва да сме били излезли да празнуваме. А после какво?
	Намръщвам се, но май само половината ми лице се движи. Лявата страна ми се струва вдървена и насинена, сякаш някой ме е ударил. Паднала ли съм? Не би било за първи път, макар че не съм се напивала толкова много, откакто бях на двайсет и нещо.
	— Оли?
	Гласът ми е дрезгав, едва доловим и го задушава пристъп на кашлица, от който по лявото ми слепоочие пробягват светкавици от болка. Колко съм изпила? Оли в същото състояние ли е?
	Потърсвам топлото тяло до моето, но ръката ми опипва несръчно хладния чаршаф и се хлъзва по ръба на матрака. Вече е станал. Дано да е отишъл да ми донесе препечени филийки и силно кафе. От дневната светлина клепачите ми са се осветили в тъмночервено. Сигурно е късно сутринта. Трябва да отворя очи, но знам, че ще боли, затова само лежа. Това не е нищо повече от махмурлук. Едно кафе и няколко таблетки болкоуспокояващо ще ме оправят. Оли е отишъл да ги донесе.
	Но въпреки всичко — онова чувство на ужас.
	Чувствам се така, сякаш съм направила нещо лошо. Какво съм направила?
	Съсредоточавам се в опит да си спомня. В ума ми проблясват сцени от сватбата. Двамата с Оли режем тортата на поляната, хладният дървен подиум под босите ми крака, когато танцуваме, как вадя перлите от косата си една по една. А после други образи. Пъхам хлъзгаво бельо в страничния джоб на куфара си. Гледам надолу към облаци, които приличат на памук.
	Меденият ни месец. На меден месец сме. Лежа в хотелско легло.
	Потрепвам, когато отварям едва-едва очи. През пролуката нахлува ярка дневна светлина. Мигам ли, мигам и при всяко движение на клепачите главата ми пулсира, докато обстановката най-накрая започва да придобива форма.
	Стаята е чисто бяла. Няма никаква украса, нито следи, които да говорят, че някога е била обитавана от хора, само голи бели стени, бял балатум на пода и бял окачен таван, разделен надве от една-единствена луминесцентна лампа. Най-минималистичната хотелска стая, която съм виждала. Обръщам болезнено глава. Оглеждам оборудването, мониторите, екраните с показания, тръбичките и кабелите.
	Не е хотел. Болница е.
	Какво съм направила?


>>	2.

	__ВИП салон на „Емирейтс“, летище Хийтроу__
	___Петък, 23 септември___
	Аша гледа как той омайва стюардесата, като хваща чашата, която тя едва не преобръща в бързината да почисти незначителния безпорядък върху бара. Тя има лилава коса и изморени очи, бледността на източноевропейка, която работи прекалено много. Но сега се усмихва, а бузите ѝ порозовяват: мисли се за специална. И е истина. В този момент тя е целият свят на Оли. Той ѝ съчувства за изтощението, за неблагодарната работа да чисти след арогантни бизнесмени, възмутени, че раците са свършили и вместо тях ще трябва да ядат пушена сьомга. Още по-зле е с мъжете, които се преструват, че изобщо я няма: че съществува в друго измерение, което няма нищо общо с тях. Но Оли сякаш знае точно как се чувства. Когато той вдига смачкана на топка салфетка, която се е изтърколила от чиниите, натрупани една върху друга върху ръката на стюардесата, Аша усеща как обичта ѝ към него я залива като топла вълна.
	Отива до прозореца и поглежда към осветената от прожектори писта, където въпреки часа самолети поглъщат или бълват пътници и се заобикалят един друг като в танц, докато се надпреварват за следващия коридор. Техният самолет трябваше да излети преди час, но полетът се отложи заради тропическа буря над Пакистан.
	Тя няма нищо против. Изморена е, подпийнала и улисана в мечти за курорта, който отказа дори да погледне в брошурата.
	Явно е бил „идеалното гнезденце за младоженци“ според „Татлър“ през изминалата година. Триседмичният им престой, на всичкото отгоре с полети в първа класа, вероятно беше струвал повече от годишната заплата на нормален човек. Повече от _нейната_ годишна заплата, когато самата _тя_ беше нормален човек.
	Но въпреки това не изпитва съчувствие или солидарност, когато се обръща и гледа как стюардесата се връща в ярко осветената кухня: изпитва благодарност. Че вече не се блъска зад щанда на „Макдоналдс“ в Излингтън, за да се издържа по време на следването си, нито пък нахвърля набързо текста за финансови брошури вечер, когато заплатата ѝ още беше едва петцифрена. Не, нейният Чаровен принц се появи най-накрая, както майка ѝ през цялото време я уверяваше, че ще стане. А най-хубавото е, че го обича.
	Оли вдига две бутилки от хромирания бар и ги разклаща към нея: „Шабли“ или „Гави ди Гави“? Тя посочва шаблито. Той го донася на масата и напълва отново чашите им.
	— Горката, да трябва да се занимава с банкери негодници по цял ден — казва Аша.
	Оли се ухилва и чуква чашата си в нейната.
	Той е банкерът негодник, тя е парвенюто от общинското жилище. Така се майтапят помежду си. Майтапят се от четири години, откакто се запознаха. Откакто той ѝ се обади в офиса и каза: „Май нямате много високо мнение за мен, госпожице Фадеи“. Тя си го призна открито, говореше много по-наперено, отколкото се чувстваше — ако хората от върхушката решаха да се настроят срещу нея, това наистина можеше да прецака кариерата ѝ — докато защитаваше статията си с изречения като „Не бъркайте приветливостта с добродетелност“ и „Лесно е да си етичен, когато си предпазен от всички житейски трудности“. В действителност наистина ѝ беше дошло до гуша да слуша какъв страхотен човек е Оливър Грейвни. Със зъби и нокти си беше извоювала заместник-редакторското място в това малко, но уважавано новинарско списание и не беше всеобща любимка. Но на Оли му бяха поднесли всичко на тепсия, което му позволяваше да се държи много приветливо с всички. Не беше справедливо. Това беше и същинската тема на статията: тя, не той. Но сега трябваше да застане зад думите си.
	— Наистина го мисля — беше казала. — Нямате представа какво преживяват нормалните хора. Вашата _работа_ предполага да намирате начини да си харчите парите. Другите хора се блъскат за всяко пени.
	— Приемам всичко, което казвате — беше отвърнал дразнещо чаровен, — но като се изключи вариантът да даря цялото си имущество — а съм прекалено голям егоист, за да го направя, — полагам максимални усилия да бъда добър човек.
	— Сигурна съм, че е така — беше казала Аша, а напереността ѝ се беше изпарила. — Говорех за привилегированото положение като цяло, вие бяхте само пример.
	— Несправедливо.
	— Съжалявам.
	— Разрешавам ви да ме поканите на обяд, за да ми се извините.
	— Няма да си похарча половината заплата за омар в „Бръшлянът“.
	— Само половината ли?
	Тя се засмя и се намрази за казаното.
	— До църквата „Сейнт Олав“ има сандвич бар. Можете ли да си позволите франзела със скариди? Уверявам ви, че до два часа̀ ще се влюбите лудо в мен.
	Така и стана. Беше лудо влюбена, мамка му.


	След като привършват бутилката, си взимат душ в абсурдно луксозната баня. Поотделно. От толкова време са дълго заедно, че душовете вече не са просто поредната възможност за секс. Но въпреки това — на меден месец са, така че може би щеше да е приятно. Тя остава дълго под топлата струя, но Оли сякаш смята да се бръсне вечно, затова тя излиза от банята.
	Не за първи път се намира във ВИП салон, но винаги се впечатлява: всичкото това дърво и стъкло, вази с орхидеи, памучни халати, дизайнерски тоалетни принадлежности. На връщане ще прибере няколко и ще ги раздаде в офиса.
	След като Оли си взима душ, тя втрива лосион за тяло с аромат на жасмин в раменете му, за да снеме напрежението от мускулите му. Заради суетенето около сватбата той спря да ходи на работа, а в отсъствието му са възникнали няколко проблема, довели до напрегнати телефонни разговори. Нищо съществено, увери я той, но очевидно са достатъчни, за да го стресират, а тя не иска това, не и по време на медения им месец.
	Раменете му са гладки и потъмнели, безупречни като всичко останало в него. Единственият незначителен физически недостатък е черна бенка с размера на пръстов отпечатък на гърдите му. Проклетото нещо я ужасява и всеки път, когато ходят на почивка, го кара да обещае, че ще отиде да я махнат, веднага щом се приберат. Но никога не го прави. Тя подозира, че му е приятно, че тя се тревожи заради нея. Целува го зад ухото и се облича.


	Пристигат по залез, след късащ нервите полет от Хошимин със самолет с перка, който пуфти и скърца през цялото времетраене на четиресет и пет минутното пътуване до острова. Гледката е поразителна, докато се плъзгат над вълни с тъмночервени петънца към зелен остров, който се издига от водата, но тя не е способна да ѝ се наслади. Оли се смее на ужаса ѝ, от който кокалчетата на пръстите ѝ са побелели, докато невидими тропически въздушни течения блъскат самолета. Когато машината се накланя рязко настрани, за да вземе последния завой и сякаш всеки момент ще се хързулне от небето, тя дори затваря очи и започва да се моли.
	— Само искам да знаеш — промърморва Оли, — в случай че нещо се случи, че те обичам.
	Тя отваря очите си отново чак когато бученето на двигателите спира, а Оли ѝ помага да стане от седалката си.
	Излизат и моментално ги лъхва жега, а тя накланя глава назад, за да се остави да я залее.
	Летището е миниатюрно. В покрива на сградата на терминала са забучени знамена като свещи за рожден ден: сред тях е знамето на Великобритания, американското със звезди и райета, златната звезда на Виетнам и няколко други, които не са ѝ познати. Излъчват някаква трогателна гордост. Очевидно и тук са чели статията в „Татлър“.
	Тя се спира в горния край на металната стълбичка, за да се полюбува на залеза. Няколкото ефирни розови облачета имат златни кантове, а остатъкът от небето прелива от оранжево на запад в тъмночервено, бледомораво и наситеното синьо на нощта. Неравната черна линия на хоризонта, която ги заобикаля от три страни, трябва да е джунглата. Тук-там, само на няколко места, от тъмнината блещукат светлини като звезди.
	Оли тръгва да слиза по стълбите и не уцелва стъпалото, а тя се втурва да го хване и го придърпва назад към тялото си. И двамата ахват от шок при мисълта за разминалото се на косъм падане. Един счупен крак щеше да сложи край на почивката на момента.
	Едва ли е изненадващо, че той не се държи здраво на краката си. На полета от Дубай пийнаха няколко питиета, а също и „местен специалитет“ на самолета с перка — накъртващо сладка червена течност, която тя подаде скришом на Оли, когато стюардесата не я гледаше.
	Тръгват надолу по стълбите, този път по-бавно, и прекосяват пистата до сградата на терминала хванати за ръка.
	Летището е почти безлюдно. Млад мъж с униформа и мрачно изражение едва поглежда паспортите им и им махва да продължат към залата за пристигащи. Това не е място, на което човек би искал да се забави. Единичната редица напукани пластмасови столове и плакатът с подгънат ъгъл на виетнамско момиче с повехнали цветя в косата придава на терминала постапокалиптичен вид. Единственият признак на живот идва от светлината на автомата за закуски и напитки.
	Свистенето на плъзгащите се врати нарушава тишината и в залата лениво влиза набит мъж на средна възраст, който донася със себе си миризмата на застоял цигарен дим.
	— Господин и госпожа Грейвни?
	Оли стисва ръката му, а мъжът пренебрегва възраженията му, взима и двата куфара и ги придвижва на колелцата до вратите.
	Когато излизат след него, Аша потреперва. Горещината се разсейва бързо в ясното нощно небе и отвъд светлината на летището пътят е тъмен и тих.
	Шофьорът натоварва куфарите им в багажника на лексуса, чийто стилен вид контрастира с околната обстановка. Мъжът има торбички под очите от умора, а кожата му е матова. Трябваше да пристигнат преди три часа, а не изглежда летището да предоставя актуализирана информация за полетите. Но той не се оплаква, само се качва в колата след тях, запалва двигателя и потегля гладко. Аша се настанява сред вече познатите луксозни кожени индивидуални седалки, перфектно контролираната температура в колата и леко сладкия аромат на кленово дърво. Оли потъва до нея със стон, а кадифеното мъркане на лексуса е достатъчно, за да го приспи моментално.
	През прозореца се вижда само непрекъснатата тъмнина, затова тя вади телефона си от чантата, за да прочете новините. Няма сигнал. Поглежда часовника си. Минали са двайсет минути, откакто потеглиха от летището. Вече сигурно са преполовили разстоянието. Над върховете на дърветата се издига пълна луна и оцветява короните им в сребристо.
	Тя не може да повярва, че ѝ е дотегнало от привилегированото ѝ положение. Какво ли би казала майка ѝ?
	Франсоаз доживя обещаващото начало на кариерата на Аша, но така и не се запозна с Оли. Когато Аша посещава гроба на майка си в гробището на Излингтън, тя уверява Франсоаз колко много би ѝ харесал и понякога прошепва колко е богат. Не за да се хвали, а за да може майка ѝ, която работеше на три места, за да осигури храна и покрив над главата на Аша, да знае, че дъщеря ѝ е в безопасност, завинаги.
	Обзема я чувство за вина при мисълта, че принизява съпруга си до касичка, затова се обръща и погалва с опакото на ръката си бузата на Оли, за да го успокои, че е обичан само заради самия себе си, все едно е чул тайните, които шепне на гроба. Лунната светлина го е превърнала в мраморна статуя, студена и далечна. Тя го побутва, докато той се размърдва и слага главата си върху нейната. Ударите на сърцето му под ръката ѝ са силни и равномерни и накрая тя се унася и се събужда чак когато колата спира.
	Двамата слизат с пъшкане и прозевки.
	Пътят се е стопил. Стоят на поляна насред джунглата, а осветена от фенери пътека води към бамбуково бунгало без предна стена. Масленожълтата светлина, която идва от нея, е топла и приласкаваща. Шофьорът изважда куфарите им от багажника и започва да ги дърпа по пътеката, а Оли изтичва да му помогне, докато на рецепцията вътре вече се надига някакъв човек.
	Аша остава за момент до колата и вдишва аромата на жасмин.
	И тогава дъхът ѝ спира.
	В сенките на дърветата някаква жена седи по турски на земята и ѝ се усмихва.
	За няколко секунди сърцето ѝ сякаш спира, докато осъзнае, че фигурата е статуя. Прави крачка към нея и различава лицето на жената. Кръгли бледи бузи и ужасно дълги уши, над които черната ѝ коса е прибрана в сложен кок на темето. Златният ѝ шал е нащърбен и потъмнял, но въпреки това тя излъчва величие. Аша пристъпва в притихналата джунгла, коленичи и се протяга към обърнатата нагоре ръка на фигурата. Дървените пръсти са хладни и гладки. От месингова чинийка на земята се носи леко ухание на тамян, а няколко локви от восък показват, че там трябва да е имало свещи.
	Съществува ли женски Буда? Тя някаква индуистка богиня ли е? Или божество от народната религия на виетнамците, каквато и да е тя? Така или иначе от нея струи мир и спокойствие.
	Въпреки че е атеистка, Аша затваря очи и изрича бърза молитва. _Нека нещата станат отново такива, каквито бяха._ Това е банално и егоистично желание, но може би старите източни богове гледат с по-добро око на тези неща.
	Шумолене някъде навътре сред дърветата я кара да вдигне рязко глава. Сенките са непрогледно тъмни. Тя се изправя неловко и забързва по пътеката, за да догони съпруга си.
	— Господин и госпожа Грейвни — казва на английски с едва доловим акцент слабият, женствен мъж на рецепцията. Здрависват се с него. — Казвам се Бай. Управител съм на комплекса „Мангово дърво“. Очаквахме с нетърпение да ви посрещнем. — На стената зад него виси огромна картина, цялата в яркочервени и жълти нюанси и позлата, която изобразява воин, изправен пред цяла армия с един-единствен лък. Лицето на воина е напълно безизразно.
	— Сигурно сте много изморени. Да ви донеса ли по едно питие?
	— Вероятно не бива — казва Оли с усмивка. — Но щом настоявате.
	Бай става и ги отвежда при дървена пътека, осветена от фенери, която минава между дърветата.
	Звукът от вълни наблизо ускорява пулса ѝ и тя стисва ръката на Оли. Той ѝ се ухилва.
	Пътеката води до ниска, открита отпред сграда с тръстиков покрив. Покрай едната стена има бар, зад който блещукат бутилки в множество нюанси. На верандата са наредени маси и пейки, които стигат до ракитова преграда, отделяща бара от плажа. Чува се тиха музика, вероятно само за тях, защото вече минава един часът, а барът е пуст. Появява се дребничка млада жена, за да вземе поръчката им, но вниманието на Аша е заето изцяло с гледката от другата страна на преградата. Бай стои тихо, сключил ръце, докато те се оглеждат. Осветлението е приглушено, само няколко висящи фенера, за да не пречи на лунната светлина. Морето е сребърен лист, тук-там с няколко черни петна, които трябва да са мънички островчета. То се среща с небето в толкова обширен и ясен хоризонт, че тя е сигурна, че различава извивката на земното кълбо. Към ромолящите разбиващи се вълни се спуска плаж, който се простира на сто метра в двете посоки, а в двата си края стига до издадената напред джунгла. Пясъкът е ефирно, сияйно бял. Толкова силно ѝ се приисква да ги зарови в него, че пръстите на краката сякаш я заболяват. От всички красиви, екзотични райски кътчета, на които Оли я е водил, това е най-прелестното.
	Тя се обръща към него и се усмихва. Той отвръща на усмивката ѝ, но изглежда уморен. Уморен и стресиран, все още. Сърцето ѝ се свива леко. Значи не довечера.
	Бай промърморва нещо на жената, която се отдалечава бързо, а после той издърпва стол за Аша и всички сядат.
	— Най-напред позволете ми да ви честитя за брака ви.
	Благодарят му. Аша механично върти новия си пръстен. По-стегнат е от обикновено заради горещината и полета.
	— Надявам се, че курортът „Мангово дърво“ ще бъде всичко, за което сте мечтали за медения си месец.
	Жената се появява отново с табла с предястия и два пошли на вид розови коктейла. Оли и Аша се споглеждат. Мястото е шикозно, но не _чак_ толкова.
	— В момента тук са отседнали още няколко гости, но ви настаних в моето любимо бунгало в края на курорта, за повече уединение.
	Под „уединение“ Бай очевидно има предвид — _за да не смущавате останалите гости с бурния си младоженски секс_. Аша искрено се надява това решение да се окаже пророческо.
	— Тук вътре е всичко, което трябва да знаете: менюто на спа центъра ни, варианти за вечеря, перилни услуги и така нататък. — Плъзва брошурата върху масата. На корицата краката на жена висят в безграничен басейн. Сърцето на Аша подскача отново.
	— Имаме напълно оборудвана фитнес зала и спа. Можем да организираме обиколки на района, туристически преходи, изкачване на свещената планина, гмуркане и риболов, а също и екскурзии с лодка до местни забележителности, известни с красотата си, като пещерите Со Ден или стария колониален затвор в другия край на острова. Боя се, че единственото, което не можем да ви предложим в този комплекс — усмихва се, — е достъп до интернет. Разбира се, спокойно можете да използвате всички удобства на рецепцията, но в самите бунгала ще се радвате на пълна свобода от интернет и мобилна връзка. Оазис на спокойствието далеч от съвременния свят.
	— Звучи прекрасно — казва Оли.
	Аша въздъхва наум. Понякога тази плажна идилия може да започне да ти омръзва и щеше да е приятно, ако можеха да влизат в Туитър от време на време.
	— Това — казва Бай и посочва към питиетата — е нашият емблематичен коктейл „Мангово дърво“, приготвен от местно оризово вино, кокосово мляко, а също и манго и личи от собствената ни реколта от дърветата, покрай които минахте по пътя насам. Заповядайте.
	Отпиват чинно. Коктейлът има вкус на много сладко смути. Аша взима пролетно рулце и отхапва от единия ъгъл. Непоносимо горещо е и тя хлъцва и оставя рулцето. Оли слага едно цяло в устата си. Аша се подсмихва на опитите му да запази достойнството си, докато от очите му текат сълзи, а бузите му горят, докато накрая той се предава и изгълтва остатъка от собствения си и нейния коктейл.
	— Сервираме закуска на шведска маса тук от седем часа̀, но разбира се, можете да поръчате храна в бунгалото си по всяко време.
	— Би било чудесно да се храним с гледка към морето — казва тя.
	— Почакайте да видите бунгалото си. — Бай се усмихва и повдига едната си вежда. Тя го харесва. Струва ѝ се, че колкото и грубо да се отнасят към него — а сигурно се сблъсква с немалко банкери и знаменитости, — ще запази това излъчване на дружелюбно спокойствие.
	Оли е вперил мълчаливо поглед в хоризонта. Клепачите му се затварят.
	— Сигурно сте изморени — продължава Бай. — Да ви заведа ли в бунгалото ви?
	Всички се изправят. Оли бръква в джоба си за шепата монети, които е обменил специално за този случай, и ги слага на масата за сервитьорката.
	— Бихте ли ги дали на шофьора от мое име? — Подава няколко банкноти на Бай, който се усмихва търпеливо.
	— Това не е Сайгон, господин Грейвни. Тук няма нужда от бакшиши.
	_Естествено, че няма_ — мисли си Аша, — _при тези цени_.
	— Наричайте ме Оли.
	Тръгват след Бай и минават през отвора в преградата към плажа. Друга пътека води надясно и когато тръгват по нея, започват да забелязват бунгалата, сгушени под дърветата, в края на собствени частни пътеки.
	Въпреки широката предна стена — изцяло от стъкло, с гледка към морето — единствените подпорни конструкции явно са два тънки стълба, които минават диагонално и потъват във варовиковата основа на сградата. Пред тази основа е обещаният безграничен басейн, голям само колкото за двама души, два шезлонга с бежови дюшеци, барбекю на газ и градински газов отоплител.
	Предполага се, че сребърните фенери, които обозначават пътеката, са запалени заради тях и ще бъдат угасени, когато двамата стигнат до бунгалото си и си легнат, но въпреки това съществува риск за пожар. Винаги толкова практична, като майка си. Така става, когато едва свързваш двата края и се надяваш да не се случи нищо лошо: злополука, болест, безработица. Ако майка ѝ беше починала десет години по-рано, щяха да настанят Аша в дом за деца без родители, а в такъв случай къде щеше да бъде сега? Със сигурност не тук. Внезапно я пробожда несигурност и стисва ръката на Оли. Той я целува лениво по главата. Наистина е много пиян.
	С изключение на тихите им стъпки, единствените звуци са плискането на вълните и от време на време шумолене в храстите до бунгалата. Не ѝ харесва близостта на дърветата, заради които крехките дървени постройки изглеждат миниатюрни, но този път не от някакви практически съображения. Въпреки че са неподвижни и тихи, тя усеща присъствието им в периферията на зрителното си поле, усеща как я наблюдават.
	Сякаш почувствал същото, Оли изведнъж казва:
	— Какви са тези дървета?
	— Баняни.
	— С всичките тези парцаливи увиснали израстъци приличат малко на мумии.
	— Това са корените — казва Бай. — Семето на баняна покълва в друго дърво и после пуска тези израстъци. Когато достигнат до земята и се вкоренят, дървото става все по-силно, докато накрая убие гостоприемника си.
	— Това се казва благодарност.
	Пронизителен шум от периферията на джунглата. Другите двама се смеят, затова не го чуват, но главата на Аша се обръща рязко. Тя се втренчва в тъмнината. Оли има право. С увисналите си клони дърветата приличат на трупове. Би трябвало да е смешно, но не е.
	Отново същият шум, по-далеч, сякаш животното се отдръпва към вътрешността на джунглата.
	Голяма котка? Вълк? Тя няма представа какви животни се срещат във Виетнам, дали трябва да се притесняват за змии, акули или каменни риби. Вече дори не си прави труда да потърси информация за местата, където ходят на почивка. С предишните ѝ гаджета, когато тръгваха на почивка заедно, вече беше станала експерт по местните ресторанти и атракции. Беше научила няколко думи, беше разпечатала разписанията на автобусите и влаковете. Сега само върви замаяно след Оли. Понякога закопнява да пътува с местен автобус, от който кокалите ѝ се разтърсват, изпотена от притеснение, към неясна дестинация.
	Всяко бунгало е отделено от съседното с параван от дървета, така че когато влезе вътре, човек би си помислил, че плажът е само за него. В бунгалото, покрай което минават, свети една-единствена лампа и Аша надниква вътре. Не се вижда нищо освен призрака на блед диван и черния екран на телевизор. Тук може да няма интернет, но поне ще има Си Ен Ен. Не се е осмелила да каже на Оли, че след известно време тези почивки в островни райски кътчета могат да започнат да омръзват. Той явно мисли, че три седмици на окъпан в слънце плаж, с много коктейли, маникюри и масажи на лицето, са мечтата на всяка жена. Вероятно вината е нейна. Забавлявала го е с ужасяващи истории за минали почивки като например онзи път, когато с едно от гаджетата ѝ бяха обрани в далечно малайзийско туристическо общежитие. Когато не можаха да платят сметката си от бара, ги изгониха и прекараха нощта, изпълнени с ужас, в периферията на джунглата, като се редуваха да стоят будни. Друг път мумбайската полиция сложи наркотици в раницата на приятелката ѝ и ги арестува, когато отказаха да платят подкуп. Докато ги влачеха, с приятелката ѝ успяха да изхлузят якетата си и да избягат из улиците с истеричен смях. Тя разказа всички тези истории на Оли, така че той да може да се почувства доволен, че е в състояние да ѝ осигури подходящ стандарт, но само са го накарали да си мисли, че сега тя не иска друго освен спокойствие и лукс. Това, което той не знае, е, че тези хаотични пътувания са някои от най-хубавите ѝ спомени.
	Наближават края на пътеката. Последното бунгало свети приглушено, върху безграничния басейн блещука светлината от фенер.
	Бай отива до вратата и я отваря с карта, а после се отдръпва, за да могат да влязат пред него.
	Първото впечатление на Аша е миризмата. Сладникав парфюм, който ѝ напомня за свещите за сто лири, които роднините на Оли ѝ подаряват за Коледа.
	Миризмата се усилва, когато влиза вътре. Когато Оли влиза след нея, се спъва в прага, залита и се озовава на един от големите бели дивани, които привличат погледа в стаята. Той се надига, а после се отпуска на дивана, главата му пада назад и той изпъшква. Явно ще трябва сама да разгледа бунгалото с Бай.
	Един по един се включват слотове на тавана и разкриват стаята.
	Изглежда обзаведена изцяло в бяло, тиково дърво и хромирани повърхности. На ниска масичка са разпръснати неизбежните фотографски книги, а в центъра има огромна стъклена ваза с бели лилиуми. Когато се приближиш, миризмата те залива. Напомня ѝ за погребението на майка ѝ.
	На стените и върху стъклените рафтове има произведения на абстрактното изкуство с лек източен облик. Килимчето е толкова дебело, че джапанките ѝ затъват, докато усеща как меката кремава вълна гъделичка пръстите ѝ.
	Бай посочва дистанционните за щорите и осветлението, климатика, стереоуредбата, телевизора.
	В другия край на стаята има малък кухненски бокс с газови котлони, кухненски остров и голям хладилник в американски стил. (Аша не смята да готви, докато са тук. Харесва ѝ мисълта за „пресните местни продукти, приготвени от нашия главен готвач, удостоен със звезда «Мишлен»“, от брошурата.) Бутилка с шампанско „Кристал“ стои в центъра на кошница за пикник, пълна с бурканчета и пакетчета, включително нещо, наречено „Копи Лувак“, което изглежда като топки от залепнали едно за друго кафени зърна, и кутия с водорасловозелена течност с етикет _пречистващ бульон_. Явно се очаква името на етикета да ѝ говори нещо. Някакъв гуру на здравословното хранене може би.
	— Ако искате да сготвите нещо у дома — усмихва се Бай, — само ни дайте списък за пазаруване и всичко ще ви бъдат доставено.
	Срещу кухнята е банята. Ваната и мивката са блокове от издълбан варовик с цвета на пода, а купчината бели кърпи, натрупани до мивката, сигурно е висока петдесет-шейсет сантиметра. Мивката е пълна с вода, по чиято повърхност плуват откъснати бели цветове. Аша се намръщва: от това място започват да я побиват тръпки.
	Бай ѝ показва как да включи душа с проточен бойлер и възхвалява съставките на бутилчиците с лосиони и гелове: всички са био, с доказани антиоксидантни свойства и с етерични масла, извлечени чрез двойно по-дълга филтрация от обичайното. Тя се опитва да си придаде заинтригуван вид. Веднага щом той си тръгне, тя ще си вземе вана. Колкото и да е изморена, отпускът не може да започне наистина, докато не отмие потта и мръсотията от пътуването.
	Бай я завежда в спалнята. Първото, което тя забелязва — с отвращение — е, че големият прозорец до леглото гледа към джунглата. Щората е вдигната, а дърветата се сливат в тъмнината, отделните им форми са неразличими, откакто луната се е скрила зад един облак. Бай казва нещо за чаршафите, но тя не може да се съсредоточи върху думите му. Усеща как нощният хлад се процежда между летвите. Райберът изглежда толкова раздрънкан.
	— Това е за климатика, а това — за щората.
	С тихо бръмчене над черния прозорец се спуска бяла лента и въздухът в стаята отново става за дишане.
	Тя се държи глупаво. Какво по-точно си въобразява, че ще влезе през прозореца и ще ги изяде? Сега тя може да насочи цялото си внимание към стаята.
	Леглото е огромно, с четири стълба и мрежа против комари. С изключение на резбован дървен гардероб — антика или умела репродукция — стаята е спартански обзаведена. Куфарите им са сложени спретнато един върху друг до вратата.
	— Искате ли да изпратя Хао, за да разопакова багажа ви?
	— Мисля, че ще се справим.
	— Добре тогава. Ако не съм обяснил нещо добре, само се обадете. Ще бъда дежурен цялата нощ.
	— Благодаря.
	Когато се връщат в хола, Оли се размърдва за достатъчно дълго, за да благодари на Бай и да му пожелае лека нощ, след което пак се изляга, а замъгленият му поглед е вперен във виетнамски новинарски канал.
	— Не можах да намеря Си Ен Ен.
	Тя го намира вместо него, а после напълва ваната.
	Водата е толкова мека, че тя я усеща като топла коприна върху кожата си. Няма да си прави прическа, ще трябва да се суши прекалено дълго, затова се налага непрекъснато да попива с кърпа потта, която капе от слепоочията ѝ. Оли снове из стаята, блъска се в мебелите и си тананика, а после притихва. Може би я чака на терасата с бира. Сигурно е почти сутрин, но какво от това. Биологичният ѝ часовник е съсипан от полета, а и са дошли за три седмици, така че няма значение, ако пропуснат една сутрин.
	Тя излиза и се избърсва. След като изпразва мивката и подрежда горките обезглавени цветя на купчина, измива зъбите си, а после се загръща с елегантното синьо парео, което е окачено на гърба на вратата.
	Оли спи по гръб с отворена уста. Успял е да си събуе панталоните, но очевидно се е отказал след първите три копчета на ризата.
	В полумрака ѝ правят впечатление правилните черти на лицето му. Красота: още нещо, което е лесно за богаташите. Майката на Оли е била дебютантка на годината през 1975-а. Баща му е завършил Кралската военна академия в Сандхърст като отличник на випуска си. Тя оставя пареото да падне на пода и се покатерва върху Оли, като изцежда последните капки вода от косата си върху гърдите му, за да го събуди.
	— Не, не, не — изстенва той. — Прекалено съм пиян.
	— Това е първата нощ на медения ни месец. — Тя вдига ризата му. — И ще се чукаме, Оливър де Монтфорт Грейвни, или ще подам документи за развод.
	Той отваря едното си око и оглежда тялото ѝ, изсумтява, а после го затваря отново.
	Тя прави всичко по силите си, но няма смисъл. Това усещане за разочарование започва да ѝ става познато. Когато най-накрая се отказва, Оли промърморва извинение и се обръща на другата страна.
	Все така напълно будна, тя минава гола и боса през хола и излиза на терасата. Нощният въздух е чист и хладен върху зачервената ѝ кожа. Умът ѝ е толкова бистър. Дори слухът ѝ сякаш е по-остър. Би могла да се топне във водата. Проблясващите разбиващи се вълни ромолят примамващо. Но сега не е ли моментът на хранене на акулите?
	Луната е закрита от облак, но нещо друго е озарило вълните, които се разбиват на брега. Биолуминесцентна ивица осейва плажа със светещи точки по цялата му дължина.
	Вълшебно е. Тя стои съвсем неподвижно, сякаш всяко движение ще развали магията.
	Сред среброто се очертават две форми. Шамандури може би? Или стълбове за привързване на лодки? Тогава те се преместват и биолуминесцентната завихрена вода разкрива, че това са краката на някаква фигура, чиято глава и торс не се виждат в тъмнината. Някой стои в морето и гледа към водата.
	Тя би трябвало да влезе в бунгалото, преди да бъде забелязана. Но преди да успее, фигурата се раздвижва отново. Отначало тя решава, че сигурно върви назад по плажа, но после осъзнава, че силуетът е бил лъжлив. Фигурата не е гледала към морето, а вниманието ѝ е било насочено към бунгалата. Към тяхното бунгало. Към нея.
	Тя побързва да се прибере вътре и пипнешком натиска копчето на дистанционното за осветлението. Бунгалото потъва в тъмнина, но докато очите ѝ се приспособят към внезапния мрак, фигурата е изчезнала.


>>	3.

	__Френско-виетнамска болница, Хошимин, Виетнам__
	___Понеделник, 3 октомври___
	Трябват ми цели петнайсет минути, за да се надигна до седнало положение, а после се налага да затворя очи и да се хвана за металния лост под матрака, докато светът спре да се върти. Мисля, че ще повърна. Трябва да стигна до банята. Изглежда на километри от леглото, в другия край на огромната шир от бял балатум.
	Предпазливо търся твърда опора с пръстите на краката си. Страх ме е да стана. Не ми се струва възможно краката ми да могат да понесат огромната тежест на главата ми.
	Смъквам и другия си крак и седя така още няколко дълги минути, а банята се отдалечава все повече от мен. Но явно няма да стана по-силна, нито ще спре да ми се вие свят толкова силно, затова предполагам, че трябва само да напрегна волята си.
	Поемам си дълбоко дъх, изтласквам се напред и се изправям. Стоя. Олюлявам се леко, но съм здраво стъпила на краката си. Усещането е новост, сякаш никога не съм се изправяла на два крака преди.
	Правя една стъпка, после още една, като усещам как натискът на пода преминава през петите и костите на краката ми и стига чак до гръбнака ми. Тогава инерцията отшумява и залитам напред, удрям се в стената и тялото ми се разтърсва толкова силно, че извиквам от болка.
	Успявам да се подпра, като дишам тежко, задъхвам се, вие ми се свят, но изпитвам мрачно задоволство. Сякаш собственото ми тяло ми е враг и съм го победила.
	Банята е наблизо. Усещам миризмата на дезинфектанта.
	Хващам се за касата на вратата и се придърпвам покрай стената. Краката ми със сигурност стават по-силни, но пулсирането в главата ми не се подобрява. От него стаята сякаш проблясва.
	През запъхтяното си дишане и стържещия звук на сърцето си чувам тътена от уличното движение през стените. Трябва да сме в Лондон. Стигнахме ли изобщо до Виетнам? Бомба ли е имало на летището?
	Минавам през касата на вратата и залитам към мивката. Привеждам се, сграбчвам студения емайлиран ръб и пъхтя като антилопа в челюстите на лъв.
	И повръщам бистра течност в мивката.
	— Ебаси — изграквам. Гласът ми звучи като чужд.
	Гаденето постепенно утихва и дори главоболието сякаш намалява. Готова съм да се изправя, да погледна в огледалото, което в момента отразява белия воал на завесата на душа.
	Това не е махмурлук. Очевидно с мен става нещо много лошо. Мозъчен тумор? Аневризма? Инсулт?
	Къде, по дяволите, е Оли? Няколко секунди го проклинам злостно, а после скръцвам със зъби. От отока на челюстта ми болката пронизва главата ми като с нож, но не ме е грижа. Не съм ли се справяла винаги сама? А след това, по-късно се справях и вместо мама. Нямам нужда от Оли. Ако не е тук, майната му. Мога да се справя.
	Изправям се.
	След няколко минути повръщам отново, но този път не излиза нищо. Стомахът ми се гърчи, сякаш нещо чудовищно се опитва да се измъкне. Когато позивите за повръщане спират, се облягам тежко на мивката, а сълзите ми задрънкват по емайла.
	От огледалото ме гледаше чудовище с отблъскващо отекла кожа на главата, полуплешиво и цялото в превръзки. Черните зеници на очите му плуваха в езера от кръв. Само устата беше моята. Месестите ми устни, разтворени от ужас, в смазано и насинено до черно лице.
	Върни се в леглото. Заспи пак. Моли се всичко това да е само лош сън. Ще се събудиш отново хубава до красивия си съпруг.
	Обръщам се и се изправям, премествам ръката си и се хващам за касата на вратата, а после залитам към прага.
	Стържещ звук откъм стаята ме кара да вдигна очи. Прекалено бързо. Завива ми се свят. Когато зрението ми се избистря, виждам, че вратата се е отворила към безличен бял коридор и някаква жена се промушва през процепа. Изглежда на четиресет и няколко години, но може би натежалото ѝ тяло я състарява. Косата ѝ е със светли кичури, макар че явно отдавна не е била на фризьор, ако се съди по тъмните корени, квадратното ѝ лице е измъчено: от тежестта на плътта бузите ѝ са увиснали и има торбички под очите. Питам се дали е лекуващата лекарка, но дрехите ѝ са ежедневни и не носи табелка с името си.
	Когато ме зърва на прага на банята, ахва, но мисля, че само защото съм я стреснала. Липсата на шок в изражението ѝ подсказва, че ме е виждала в това състояние, въпреки че нямам спомен за нея. И тогава лицето ѝ се набръчква.
	— О, боже мой, Аша. Много, много съжалявам…
	Зяпвам я, когато гласът ѝ пресеква, а ръката ѝ се протяга към мен.


>>	4.

	__Курорт „Мангово дърво“, остров Кон Сон__
	___Събота, 24 септември___
	Тя лежи до него и го гледа как спи. Тялото му е бледо и безупречно гладко на меката светлина, която се процежда през щорите. Ще почернее бързо, защото кожата му ще си спомни какво се очаква да прави след ски ваканциите и почивките на Карибите през целия му живот.
	Тя прокарва пръст по линията на гръбнака му. Очертава кръг около синина под ребрата му от игра на скуош, а после се навежда и целува лопатката му. Той изпъшква и се изтъркулва на другата страна, явно без да се събуди. Пенисът му е отпуснат под чаршафа. Тя въздъхва и става.
	След като се изкъпва и се облича, тя отваря щорите в хола.
	Перфектно е. Естествено, Оли направи резервацията. В слънчевата сутрин малко преди обяд морето е лазурно, джунглите, които ограждат залива, са изумруденозелени, а безграничният басейн блещука.
	— Бихме могли да поръчаме закуска в бунгалото — казва Оли и излиза от спалнята с щръкнала коса и подпухнали очи, очевидно махмурлия:
	— Още не знаем какво имат. Да отидем в ресторанта.
	Когато я обгръща с ръце и я целува по върха на носа, лекото безпокойство, което тя изпитваше, се стопява. Оли сигурно е изтощен от стресиращото положение в работата. Затова не правят секс. Трябват му няколко дни и ще се оправи.
	Тръгват боси, хванати за ръка, по дървената пътека към ресторанта. Чува се приглушената глъчка от разговори и дрънчене на порцелан. По-вълнуващ за Аша е вкусният остър аромат на пушено месо. Може ли да е — чудо на чудесата — _бекон_?
	Само няколко секунди след като се настаняват, сервитьорката от предишната вечер застава до тях, усмихната и свела глава, и пита какво ще желаят за пиене. На дневната светлина личи ясно, че е по-възрастна, отколкото Аша мислеше — може би на четиресет и няколко години. Косата ѝ е в наситен тъмнокестеняв нюанс само с един-два дебели бели косъма, които са се измъкнали от конската ѝ опашка.
	— Жасминов чай за мен, моля, и кафе за съпруга ми. Да е по-силно.
	Оли не си е свалил слънчевите очила, а лицето му лъщи от пот. Нищо чудно, че нямаше желание за секс тази сутрин. Това напълно смислено обяснение ѝ вдъхва ново облекчение.
	Докато чакат напитките си, Аша разглежда останалите гости.
	На масата зад Оли има доста обикновена на вид двойка. Жената е с наднормено тегло и светли кичури в косата; оплешивяващият съпруг носи тениска с якичка и червени памучни къси панталони. Този тип хора са ѝ познати от банкерски партита и празненствата на семейство Грейвни. Тя знае, че няма да има нищо общо с тях. Погледът ѝ продължава нататък.
	Зад тази маса някакъв мъж седи сам, вероятно чака жена си. Може би и тя е махмурлийка като Оли. Мускулестият му гръб е обърнат към Аша, затова тя вижда само късо подстриганата му тъмна коса и че е облечен с тениска и дънки. От ръката на тениската се подава татуировка. Футболист?
	На две маси от него, в отсрещния край на ресторанта, има друга двойка: прошарен мъж на средна възраст и много по-младата му руса жена, с гръб към ресторанта. Аша не би искала да седи на тази маса. Зад мъжа дърветата в тъмната джунгла се сливат и протягат по някой филиз към рамото му.
	За свое неудобство, тя вижда, че той е забелязал вниманието ѝ към него и я наблюдава неотлъчно с крива усмивчица на устните. Лицето му е ръбесто и набръчкано. В него има нещо едва ли не демонично: извитите вежди, подчертани от отдръпналата се от слепоочията коса, заради която изглежда, сякаш има рога. Ризата му е прекалено разкопчана и разкрива запуснато тяло, с месести, увиснали гърди. Но усмивката подсказва, че е разбрал шегата. Че знае, че в него има нещо отблъскващо; че тази мисъл му е забавна. Ноздрите му са издути, сякаш постоянно души въздуха. Устата му е широка, а повдигнатото ъгълче разкрива много прави, много бели зъби. Американец може би. Американски богаташ с лъскавата си булка. Тя осъзнава, че все още не е отместила поглед, а сега очите му са присвити язвително, а главата му е наклонена настрани, любопитството ѝ го е заинтригувало.
	Главата ѝ се накланя рязко надолу и тя успява да събори ножа си на пода.
	Оли потрепва при издрънкването.
	— Ама че си кьопава. — Усмихнат е, но нещо в очите му навежда Аша на мисълта, че е притеснен по някаква причина.
	— Нали не продължаваш да се тревожиш за онзи проблем в работата?
	— Какво? — Лицето му е безизразно. — О. Божичко, не. Изобщо не ми пука.
	— Така и не ми каза какво всъщност е станало?
	— Така ли?
	— Не.
	— О, само преговори за сливане с малък хеджфонд.
	— Кой?
	— О, ъъъ… „Хадзли-Къркуд“, така се казват. Едва ли си чувала за тях. Съвсем дребни са. И така ни разиграват, че сигурно няма да се занимаваме повече с тях. Къде ми е шибаното кафе? Божичко.
	Тя гледа как той източва врат, за да привлече вниманието на сервитьорката. Изглежда смутен, сякаш това е стратегия, за да не погледне жена си в очите. Накрая няма как да го избегне.
	— Какво? — Изчервява се. Не симпатичното изчервяваме от първите им срещи, а ярки петна в средата на бузите му.
	— Добре ли си?
	— Не. Чувствам се ужасно.
	— Просто докато бяхме в Лондон, изглеждаше, че много те тревожи, а сега казваш, че изобщо не ти пука.
	— Не ми пука. Майната им. — Свива рамене.
	— Не говорехте ли за това с Майло, когато се върнах рано онзи ден?
	Той примигва срещу нея, а устните му се разтварят. Изведнъж сърцето ѝ забива по-бързо. Сякаш той всеки момент ще признае някаква ужасна тъмна тайна.
	— Освен ако имаш любовница, разбира се? — Тя го казва, сякаш е шега. Сякаш _знае_, че е шега, но сърцето ѝ е заседнало в гърлото, докато той не изсумтява развеселено.
	— Спипа ме. Имам връзка с Мария. Как само размахва четката за прах: неустоимо е.
	Тя го гледа в очите още една секунда, забелязва какво усилие му коства да отпусне рамене и да изглади челото си.
	— Добре, ще отида да донеса сок.
	Жената на американеца е на бара. Толкова е слаба, с абсолютно плосък гръден кош, с широки ленени панталони и свободна тениска с голямо деколте.
	Отмества се назад и настъпва Аша. Не я заболява, жената е толкова лека, но когато Аша ахва изненадано, тя се обръща и я засипва с извинения.
	Аша я зяпа.
	Не може да се сдържи и очите ѝ се отместват надолу. Към плоския гръден кош, леката издутина в чатала на панталоните. Пак нагоре към квадратната брадичка, широките вежди, сянката от бледа набола брада.
	— Няма нищо — промърморва.
	— А вие сте по джапанки. Ама че съм негодник.
	Има нежен глас, женствен е в своята превзетост, но без да преиграва.
	— Вас щеше да ви боли много повече, ако ролите бяха разменени — казва Аша.
	Той се засмива симпатично, а вътрешностите на Аша се разтапят. Безупречно красив е: най-сладкият член на момчешка група, преди да го застигне зрялата възраст и да се прошари. Как е възможно да позволява на онзи ужасен мъж да го опипва с лапите си? Тя хвърля поглед към масата им. Освен ако не е баща му?
	Американецът ѝ се подсмихва.
	— Аз съм Каспър — казва и протяга бебешки мека ръка.
	Когато тя се връща на масата, питиетата им са дошли, а Оли отпива неохотно от кафето си, сякаш е лекарство. Тогава я обземат угризения, защото го притисна. Изморен е, стресиран е и има нужда само тя да го обича и да го остави на мира. Когато стисва ръката му, той вдига очи и ѝ се усмихва едва ли не с благодарност.
	Докато тя си налива чай, вниманието ѝ е привлечено от двойката на масата зад Оли. Заради странния им, приглушен разговор и наведени глави тя подозира, че говорят за тях. Дали са неприятно изненадани да открият междурасова двойка в своето малко кътче от рая? Изведнъж жената протяга шия и надниква над рамото на мъжа си. Когато улавя погледа на Аша, бързо извръща очи.
	Аша се вглежда по-внимателно в нея. Широките, старомодни къси панталони и торбестата тениска, с които е облечена, за да скрие фигурата си, зачервените кокалчетата на пръстите, стиснали чашата с чай. Изглежда повехнала. Аша насочва вниманието си към мъжа. Стандартната му банкерска униформа означава, че би могъл да е между двайсет и седемдесетгодишен. На месестия му гръб вече има петно от пот. Оли явно е забелязал гримасата ѝ, защото се навежда над масата и промърморва:
	— Стига си ги зяпала, любопитке.
	— О, много ще ти харесат. Истински ХНЧ. На бас на десет лири, че се казват Алис и Чарли, живеят в Барнс и имат лабрадор на име Тоби.
	Оли трябваше да ѝ обясни значението на съкращението ХНЧ, когато тя го чу за първи път на парти от устата на един от омразните му приятели от училище. Означаваше _хора от нашата черга_. Бели, от горната средна класа, завършили частно училище. Аша беше пълната противоположност на тези хора. Понякога тя се пита дали именно това го е привлякло у нея, но после ѝ става гузно. Приятелите му може да са повърхностни, но Оли не е.
	Под предлог че се протяга, Оли се оглежда.
	— Приемам баса — промърморва, когато се обръща отново към нея. — Аз залагам на Джеймс и Софи.
	След като си стисват ръцете, тя задържа ръката му и прокарва палец по кокалчетата му. Понякога изпитва страх при мисълта, че за малко не го напусна след случилото се през юли. Хормоните и скръбта я бяха подлудили до такава степен, че беше готова да го направи, но успя да се отдръпне от ръба на пропастта точно навреме. Сега при мисълта за това, при мисълта да бъде без него, я побиват тръпки въпреки горещината.
	— Какво?
	— Просто си мисля колко те обичам. — Набляга на думата _обичам_, изплюва я почти подигравателно. Винаги ѝ е било толкова трудно да я изрече. Вкъщи никога не споменаваха такива неща и преди да се запознае с Оли, дори не я беше произнасяла. Само добавяше „и аз“, когато някой я изричаше по неин адрес.
	— Добре — усмихна се той. — Можеш да го докажеш, като ми донесеш бъркани яйца.
	Тя завърта презрително очи и отива отново при шведската маса.
	Там е мъжът, който седеше сам. Тя минава покрай него и сърцето ѝ се свива, когато вижда, че масите са отрупани с плодове, кисело мляко, зърнени закуски и други _здравословни_ деликатеси. Миризмата на бекон идва от чайник с лапсанг сучонг. Единственото, което изобщо събужда интереса ѝ, е кутия с хляб и кроасани до конвейерен тостер. Има бучки масло с формата на листа, а също — о, каква радост — мънички кутийки с мармайт. Тя избира хляб със семена за Оли и обикновен бял за себе си и ги слага върху бавно движещата се решетка на тостера.
	Когато мъжът се пресяга покрай нея за маслото, тя го вижда за секунда в профил. Красив е, но не като русия мъж. В него има нещо грубо: нещо първично, което веднага я кара да се запита как ще изглежда гол. Когато ръката му се докосва до нейната, тя потрепва гузно и с престорена небрежност се обляга на масата и с голям интерес оглежда разположението на салона. Ако скоро не я изчукат, ще точи лиги по всичко с пулс.
	С изключение на мъжа с памучните къси панталони.
	Сега той се е обърнал и открито зяпа гърба на Оли. Аша изпитва моментно отвращение към месестото му червендалесто лице, подобно на парче месо: алчните свински очи, грубата пясъчноруса коса и широката брадичка с трапчинка. Защо, за бога, това се приема за привлекателна черта? Само напомня на сплескан задник. При тази мисъл тя се усмихва, а после вдига глава и улавя погледа на мъжа до тостера. Той ѝ се усмихва в отговор и двамата остават загледани един в друг малко по-дълго от обичайното, при което тя реагира не по друг начин, а с изчервяване.
	Смущава се и припряно грабва първата препечена филийка. Прекалено гореща е и я изпуска с вик. Той се хвърля напред и я хваща, а после я увива в салфетка и ѝ я подава. За миг главите им почти се докосват и тя долавя аромата му, мускусен и неприкрито мъжествен, напълно различен от свежата миризма на чисто на Оли.
	— Моят герой — казва тя. — Благодаря.
	— За мен беше удоволствие.
	Гласът му е по-дълбок, отколкото на Оли, с пушаческа дрезгавост.
	— Аз съм Аша, а онзи там е мъжът ми Оли. — Ръкуват се. Неговата ръка е груба и хладна.
	— Шон. Приятно ми е да се запознаем. И с филийката ви.
	Той се връща на масата си.
	Аша настръхва под мишниците. Когато се връща на масата им, Оли й се хили.
	— Кой беше онзи Хийтклиф?
	— Казва се Шон и му казах да ме чака отзад по-късно.
	— Давай. Днес няма да съм ти от полза.
	Тя се ухилва, сякаш просто си приказват, а после тръсва чинията с препечени филийки пред него.
	— Съжалявам, нямаше яйца. Нито пък бекон, мамка му. Защо ме доведе тук?
	— За да отслабнеш.
	Тя го ритва.
	След препечената филийка тя се нахвърля на кроасан с мед и завършва с малко зърнена закуска с плодове и кисело мляко. Храната връща малко от цвета на бузите на Оли и той спира да се поти.
	— Днес мислех да се качим на свещената планина — казва тя. — Какво ще кажеш?
	— Попитай Шон.
	— Хайде тогава, пиянде такова, да отидем на плаж.
	Когато става от масата, салфетката пада от скута ѝ и тя се навежда, за да я вдигне. В този момент глъчката стихва за момент и косъмчетата на тила ѝ започват да настръхват. Отново ли я наблюдават?
	Изправя се бързо и се обръща към залата с блеснали очи, готова за сблъсък. Но никой не ѝ обръща внимание. Очите на ХНЧ и американците са вперени не в нея, а в Оли, който в момента слиза с треперещи крака от верандата на пясъка. След секунда разговорите се възобновяват.
	В странен порив да го защити Аша забързва след него, обгръща кръста му с ръка и го повежда по пътеката.


	Денят е прелестно, изтощаващо горещ. По белия пясък са наслагани малък брой шезлонги — поне тя предполага, че така се наричат. Не приличат много на чупливите пластмасови джаджи, които повечето хотели предлагат. Достатъчно широки са, за да могат двама души да седнат удобно. Рамките са от тиково дърво — отново — а дебелите дюшеци са покрити с бежов плат, който изглежда безупречно чист въпреки количествата пот и лосион за слънце, които вероятно са се пропили в него.
	Но щом се настанява удобно, тя забелязва обла ракитена къщичка с формата на пашкул и с бели завеси. Не само изглежда по-удобна, но и се намира далеч от бунгалата, така че би била идеално уединена. Тя не може да си представи по-хубаво място за правене на любов. Под приспивната песен на морето, с тръпката от това да го направят на открито и възможността отвън покрай завесите да минават хора.
	Хрумва ѝ, че започва да се вманиачава. Последно правиха секс в нощта преди сватбата, и то сравнително припряно, по нейна инициатива. Оттогава има колко — три седмици? Това прекалено много ли е? Така ѝ се струва, но в други нейни дълготрайни връзки понякога минаваха месеци. Проблемът е само, че Оли обикновено е много възбуден. Винаги са си пасвали добре в това отношение. А и току-що се ожениха.
	Може би един ден без никакви занимания ще помогне. Тя е доста сигурна, че зад онези издуващи се от вятъра завеси би могла да го убеди да излезе от дупката, в която е попаднал, каквато и да е причината за нея.
	Но сега Оли се излегна до нея със стон и придърпа шапката си над очите. Тя преглъща въздишка, сяда до него и чака тъпата болка от възбудата да отшуми.


	Докато той спи махмурлийския си сън, тя прекарва сутринта в четене и джапане във водата. Наклонът на дъното е толкова плавен, че близо до брега водата е топла като във вана и се охлажда чак при рифа на няколко метра навътре. Пясъкът е изпъстрен с красиви бели камъни със сиви спирали в центъра. Тя събира няколко и ги пуска още мокри на корема на Оли, за да се опита да го събуди. Обмисля дали да не отиде на някой от различните видове тайландски масаж от менюто на спа центъра, но вместо това заспива. Когато се събужда, вижда, че гърдите на Оли вече са почервенели. Отваря големия бежов чадър и го слага под ъгъл, така че да му хвърля сянка, а после тръгва за питие.
	След заслепяващата светлина на плажа за миг се оказва като сляпа в полумрака на ресторанта. Бутва нагоре слънчевите си очила и примигва, докато зрението ѝ се върне.
	ХНЧ обядват мълчаливо на една от масите до бамбуковата ограда. Гигантски, или тигрови, скариди, ако се съди по останките в чиниите им. Толкова люти, че и двамата са изпотени. Тя се усмихва, когато минава покрай тях. Сервитьорката, която стои под сянката, пристъпва чинно към нея, а Аша поръчва да им занесат две кока-коли на плажа.
	Когато понечва да се върне, мъжът препречва пътя ѝ. Тя ахва, когато едва не се блъсва в него.
	— Дейвид Питърс — казва той, протегнал едра ръка, мазна от скаридите.
	— Аша — заеква тя и стисва ръката му. — Аша…
	— Грейвни, нали?
	— Ъ, да.
	— Мъжът ви е Оливър Грейвни.
	Съпругата, която още седи на масата, изпуфтява от горещината и се извинява на Аша с поглед.
	— Да не ни следите? — засмива се Аша.
	— Не, не, не. Ха. Със съпруга ви имаме общи познати. Маккинли Гордън, от две хиляди и първа-втора година. „Ти Джи“ тъкмо бяха купили „Ел Ел Ейч“. Ние отговаряхме за продажбата на финансови деривати.
	Аша се усмихва и кимва. Сервитьорката с кока-колите минава покрай нея на път за плажа.
	— Радвам се да се запознаем. Сигурна съм, че съпругът ми също ще иска да се видите.
	— Да пием по питие по-късно! — измучава Дейвид. — Много ще се радвам да науча как вървят нещата със сделката „Хадзли-Къркуд“.
	Тя успява да се усмихне напрегнато. Последното, което иска, е този човек да стресира отново Оли заради сливането.
	Жена му ѝ се притича на помощ.
	— А останалите няма да се радваме. — Става и избутва съпруга си настрани, така че Аша да може да мине.
	— Моля да извините Дейвид. Пази боже да отиде на почивка. Аз съм Софи и ви обещавам, че ако се престрашите да дойдете в бара довечера, той _няма_ да споменава сливания или други скучни банкови глупости.
	Корените на косата ѝ са потъмнели от влага, а на гръдния ѝ кош има изгоряла ивица, защото не е нанесла слънцезащитния лосион равномерно. Аша подозира, че двамата ще се чувстват много повече в свои води в скиорска хижа в Куршевел.
	— Благодаря — казва. — Може да дойдем. — А после тръгва бързо по пътеката и през цялото време усеща тръпки по гърба си.
	Оли е буден и довършва кока-колата си. Ледените кубчета в нейната вече са се разтопили.
	— ХНЧ ми се нахвърлиха — казва тя мрачно. — Той е Дейвид някой си, а ти беше прав за нея: Софи.
	Оли облизва единия си пръст и отбелязва победата си.
	— И ти си от тях, затова позна — промърморва тя и ляга отново на шезлонга.
	— Може да поплувам. Онзи остров там ми изглежда добре.
	Тя го поглежда с присвити очи — самотна сива скала насред синевата. На около километър и половина разстояние? Или по-скоро километър? Трудно е да се каже.
	— Сигурен ли си? Снощи пи много.
	— Да не поставяш под въпрос уменията ми?
	— Просто ми изглежда малко далеч. Ами ако ти се схване кракът?
	— Тогава ще бъдеш богата вдовица.
	— Давай тогава. — Тя сваля очилата си и ляга по гръб, но докато той става и тръгва към водата, тя се извръща настрани и продължава да гледа притеснено как той влиза в морето и започва да плува към острова.
	След няколко минути главата му изчезва сред блясъка на водата. Тя си налага да вземе книгата си и да не мисли за акули и кубомедузи.
	Струва ѝ се, че чак след петнайсет-двайсет минути успява да различи тъмна форма, която се придърпва на скалата. След малко той стои на върха и маха по момчешки гордо. Тя му махва с облекчение, а после се връща към книгата си.
	Равномерно потропване я изтръгва от света на средновековното фентъзи, от който според нейна колежка щеше да остане във възторг.
	Американската двойка е пристигнала на плажа и играят на плажен тенис с малка топка. По-възрастният мъж е без риза и гърдите му се тресат, а конската опашка на приятеля му подскача като на мажоретка. Подават си топката един на друг, от време на време я изпускат във водата: тогава русият обявява резултата. Аша не може да си представи какво удоволствие може да носи това занимание, освен да лазят по нервите на всички останали. Приисква ѝ се да каже нещо. Оли винаги я спира, когато реши да се разправя, но сега го няма, а шумът ѝ пречи да чете книгата си точно когато героят всеки момент ще бъде обезглавен.
	Но тогава звукът се оказва заглушен от друг по-силен. Двигателят на малка лодка, която идва към носа.
	Лодката е традиционна рибарска, с плитък издължен корпус, боядисан в живописни цветове, и със знаменца, развяващи се от кърмата. Единствените съвременни елементи са извънбордовият двигател и слушалките на младежа, седнал до него. Лодката се движи с известна скорост, носът стърчи над водата и препречва видимостта му в посоката, в която се движи. Вероятно ще намали, когато наближи брега, където може да има плуващи хора.
	Но има един човек по-навътре във водата.
	Оли пак е във водата и плува към брега, а с мощния си кроул ще се изпречи точно на пътя на движещата се с висока скорост лодка.
	Тя скача от шезлонга, при което преобръща и него, и чашата с кока-кола, и изтичва до водата.
	— Оли!
	Но той е потопил главата си във водата и не може да чуе нито нея, нито двигателя на лодката. Сега момчето дори не гледа напред, просто се занимава с устройството, което слуша.
	— ОЛИ!
	Положението е безнадеждно. Оли продължава да плува, а лодкарят дори не вдига глава. Тя изтичва във водата и понечва да се гмурне от рифа и да стигне до него, но зад нея се чува трескаво плискане и тя усеща, че я дърпат към брега.
	— Пуснете ме! _ОЛИ!_
	Лодката е на двайсет метра от него. Петнайсет.
	— ВДИГНИ ОЧИ, ГЛУПАКО!
	Десет.
	Към нея са се присъединили и други хора, махат трескаво и викат. А после Бай хуква по плажа. Скача напълно облечен във водата, маха с ръце, крещи на виетнамски. Накрая звукът или гледката на сънародник привлича вниманието на момчето.
	Пет.
	Оли спира да плува, обръща глава към лодката. Аша вижда внезапното потрепване на раменете му, когато осъзнава какво ще се случи. А после той изчезва.
	Лодката профучава над мястото, на което тя го видя за последно, и частица от секундата по-късно момчето изключва двигателя. Лодката спира постепенно, като се поклаща на повърхността на водата, а знаменцата притихват.
	Вълничките достигат до брега сред абсолютна тишина.


>>	5.

	__Замъкът „Бърни“, Хампшър__
	___Събота, 3 септември___
	Аша стои до прозореца, докато Зайнаб вплита перли в косата ѝ. В ъгъла има паяжина, а водните капки проблясват като скъпоценни камъни, когато паяжината потрепва от вятъра.
	От предишната вечер вали, но не силно, а и са наели шатра, така че няма значение. Дори е някак по-добре. Щеше да е прекалено, ако денят беше слънчев — такова съвършенство, че чак щеше да накъртва като захарин. Трябваше да има някакъв недостатък, така че всичко останало да може да блесне в сравнение с него.
	Малък сребрист молец се удря в стъклото, зажаднял за ярката светлина от лампата, която Зайнаб е насочила към главата на Аша. Накрая се забива в паяжината и посипва перваза с дъждовни капки, докато се мъчи неистово да се освободи.
	Паякът се катери към плячката си, без да бърза. Тя се запитва защо използват онези мъхести паяци, които се хранят с птици, за да помогнат на хората да се освободят от фобиите си, когато това нещо с гъвкави, тънки крака е много по-отблъскващо.
	Внезапно дъждът се засилва и забарабанява по стъклото, а тя се отдръпва стреснато и събаря кутията с перли от ръцете на Зайнаб. Двете се смеят, докато лазят на четири крака и ги събират, и Аша скоро се запъхтява. Още не е свалила всички килограми, които качи през пролетта, и корсажът притиска гръдния ѝ кош.
	Скоро кутията се напълва отново, но когато за последен път опипва с ръка, както е застанала на четири крака, Аша забелязва една последна перла, под тежкия скрин, която блещука матово, като очна ябълка.
	Пъха ръка покрай лъвските крака на скрина чак до задния му край. Но преди да я хване, ръката ѝ се одрасква на пирон, с който килимът е закрепен за пода. Тя я дръпва, но преди да се замисли, я избърсва в роклята.
	Яркочервено петно на копринената пола.
	— О, не!
	— Няма страшно — казва Зайнаб. — Не се паникьосвай.
	Докато тя попива петното с кърпичка, Аша смуче порязаното място точно в свивката в основата на безименния ѝ пръст.
	— Дай да се измия на чешмата. — Дръпва се и изтичва в банята. — След минута ще спре да кърви.
	— Сложи роклята под студената вода — само студена, — така петното би трябвало да се махне почти напълно.
	Беше се изсмяла, когато Зайнаб настоя, че ще им трябват три часа за приготовленията. Представяше си как лежат на леглото и отпиват коктейли „Бъкс Физ“, докато чичо ѝ дойде да я вземе. Не как стоят до мивката, треперещи от студ, докато полата ѝ чак до корсажа се напоява със студена вода. Щеше да се наложи да я изсушат със сешоара или върху плата щеше да остане следа.
	След половин час роклята е суха. Петното е избледняло до светлокафяво, като от шоколад или сос от печено месо. Така ще каже, че е станало. Кръвта ѝ се струва натоварена с послание. Поличба. Като проклятието на зла фея: _в сватбения си ден ще си убодеш пръста и…_
	Не за първи път ѝ се иска майка ѝ да беше там, за да я успокои. Истинска, физическа болка е да не можеш да облегнеш глава на рамото на дребничката жена и да изслушаш утешителните ѝ думи, винаги толкова практични и изпълнени със здрав разум чак до края, когато нареждаше на Аша да се погрижи на погребението ѝ да има халал храна за продавача на вестници и семейството му.
	Зайнаб довършва прическата ѝ с необичайно сериозно изражение, а после я завежда пред огледалото в цял ръст до прозореца. Знаеше, че иска много от приятелката си, когато я помоли да се заеме с толкова важна задача, но двете си правят взаимно прическите и се гримират една друга, откакто бяха тийнейджърки, и някак това ѝ се стори правилното решение. Сега Аша оглежда отражението си критично. Прическата и гримът ѝ не са проблемът.
	— Приличам на кит.
	Опънала е корсажа, сякаш е лека жена от някой исторически филм. Роклята трябваше да бъде с елегантна кройка с висока талия, но първата проба беше миналата година. В нея вече няма нищо елегантно. Всички старци на сватбата цял ден ще хвърлят похотливи погледи към циците ѝ. Оли твърди, че харесва новите ѝ „извивки“, но на нея не ѝ харесват. Всичките ѝ дрехи ѝ стоят зле и всеки път, когато с мъка закопчава ципа на дънките си, си спомня с неприязън за станалото. Наистина мислеха да отложат сватбата, но родителите на Оли се противопоставиха — хората вече си били купили самолетни билети — и тъй като беше доста сигурна, че бездруго не искаха той да се ожени за нея, Аша се съгласи. Освен това чичо Томас сигурно _наистина_ си беше купил билет.
	Тя се обръща, за да се погледне от друг ъгъл, и зеленото коланче притиска ребрата ѝ като желязна скоба.
	— Няма смисъл, ще трябва да сваля ципа под мишницата.
	— Дай да отпусна малко шевовете.
	— Божичко, Вира Уанг щеше да откачи.
	Това отнема още половин час и тъй като трябва да стои абсолютно неподвижно през цялото време, и то с вдигнати ръце, под спота, тя започва да се поти.
	Супер. Само това ѝ трябва. Да стигне до олтара лепкава и усмърдяна. Пак ѝ се доплаква. Поне майка ѝ да беше тук. Зайнаб е страхотна, но наистина не обича прегръдките, а Аша предпочете да няма други шаферки. От страната на Оли имаше прекалено много прелестни малки принцеси, които щяха да се обидят, ако ги беше пренебрегнала.
	— По-добре ли е?
	— Не съвсем.
	— Значи никаква торта за теб, скъпа.
	Аша се насилва да се усмихне и напрежението веднага започва да напуска тялото ѝ. Това ще бъде най-хубавият ден в живота ѝ. И не заради обстановката или роклята, или храната, или някоя друга глупост, за която се е притеснявала през последните шест месеца. Няма значение дали ще вали като из ведро, или роклята ще се разцепи насред изричането на обетите, нито дали някаква свадлива стара чанта мисли, че тя не е достатъчно добра за скъпоценния ѝ син. Днес Аша се омъжва за мъжа, когото обича; той ще каже на света, че иска да прекара остатъка от живота си с нея.
	Тя се разплаква най-после, а Зайнаб я прегръща, докато сълзите спират, а после я гримира отново.
	Към десет дъждът е спрял, а небето е синьо и без нито едно облаче, сякаш изобщо не е имало буря. Може би и времето си е изпуснало нервите малко преди сватбата.
	Има време само за един „Бъкс Физ“, преди Зайнаб да трябва да отиде да се приготви. Тя наистина очаква да се натиска с кума, въпреки че Аша ѝ каза, че е обвързан.
	— Това никога не ме е спирало досега.
	— Чакай да видиш Либърти.
	— Майната ѝ на Либърти. — Зайнаб гаврътва утайката на питието си и става от леглото.
	— Така. До скоро, мацко. Бих те целунала, ако не беше всичкият този противен фон дьо тен.
	Аша се усмихва, приятно ѝ е да остане насаме за този последен половин час, преди животът ѝ да се промени завинаги. Това последно _преди_, когато все още е госпожица Аша Фадеи. Име, което, дори в момента, говори за трудности и предразсъдъци, а следователно и за куража и решимостта, които бяха необходими, за да стигне там, където е сега. Можеше да запази името си, но знае, че за Оли е важно да приеме името му и да стане госпожа Грейвни. Майка ѝ не би възразила.
	Когато Зайнаб отваря вратата към коридора, в стаята нахлува студен въздух, наситен с тежкия аромат на рози от една маса наблизо.
	Аша се обляга на касата на вратата и вдишва максимално дълбоко, колкото роклята позволява.
	— Не е ли лош късмет да позволиш някой да те види? — казва Зайнаб.
	— Само младоженецът, глупаче. В противен случай шофьорът ще трябва да е със завързани очи.
	— А, да.
	— Както и да е, просто искам да се разхладя.
	Зайнаб ѝ махва еднократно и се отдалечава през коридора, който води към дрънчащите старомодни асансьори с черните решетки.
	С намерението да остане отвън, докато изсъхне под мишниците, Аша улавя вратата, когато тя се затваря. Но в същия момент от другата страна се чува тихо шумолене.
	Тя поглежда зад ръба на вратата.
	За дръжката е завързан букет. Но усмивката, която започва да се оформя на устните ѝ — от Оли — замръзва.
	Цветята са мъртви.
	Кафяви и толкова увехнали, че висят от дръжката на вратата като труп. И смърдят на гнилост.
	Нечия жестока представа за шега?
	Тя пъха крак в касата, за да попречи на вратата да се затвори, и се опитва да ги издърпа. Възелът е прекалено здрав, а панделката е евтина найлонова и се врязва в пръстите ѝ, когато се опитва да я скъса. В гърдите ѝ се надига паника и роклята ѝ отеснява още повече. Тя не иска никой да види този ужасен подарък. Разследването от страна на хотела, за което Оли ще настоява, разглеждането на записа от охранителната камера, разобличаването на виновника. Някоя от пренебрегнатите шаферки? Майката на Оли? Толкова е мелодраматично, че е почти във викториански стил. Като проклятие. Или предупреждение.


	За миг, както стои в онзи сумрачен коридор, под дъските, огъващи се от тежестта на всичките онези векове, тя се изплашва. Сякаш древните стени я заразяват със суеверията на своето време. Дъждът и кръвта, а сега това. Дали бракът е обречен от самото начало?
	От другия край на коридора чува скърцането и вибрирането от приближаващия се асансьор. Някой идва.
	Тя изтичва в стаята и преравя несесера си за някакво острие.
	Решетката на асансьора се отваря с пронизително скърцане, а после се затваря с дрънчене.
	Нокторезачка. Ще трябва да свърши работа. Изтичва пак до вратата.
	Сега се чуват приближаващи се колебливи стъпки. Дъските на хотела сигурно са обработени специално, за да скърцат драматично.
	Слага остриетата на нокторезачката около панделката и дръпва. Остриетата са прекалено тъпи. Панделката само се усуква.
	Стъпките вече са почти на ъгъла. През тялото ѝ отново преминава страх. Дали човекът, оставил цветята, който и да е той, се връща? Какво иска?
	Стъпките се спъват — подът със сигурност е и леко наклонен — и в този момент нокторезачката захапва панделката.
	Тя най-накрая се скъсва и цветята са освободени точно когато в края на коридора се появява сянка. Тя оставя вратата да се затръшне зад нея, хуква с лигавите цветя, от чиито цветове се ронят покафенели листенца, и ги напъхва в кофата под мивката в банята, а после натъпква цяла шепа тоалетна хартия отгоре, в случай че Оли я използва по-късно. Накрая изплаква зловонната мътилка от ръцете си.
	Може ли да е станала грешка? Дали са само останките от свежи цветя, сложени на вратата и забравени, преди тя да пристигне? Не, разбира се. Някой го е направил нарочно: искал е да я засегне и смути. Защо?
	На вратата се почуква.
	— Да? — казва тя, като се връща тихо в стаята.
	— Здравей, скъпа моя! — чува се треперещ нигерийски глас. — Готова ли си вече?
	Чичо Томас!
	Тя си придава щастливо ухилено изражение и му отваря вратата.
	Докато върви по тъмния коридор, хванала го здраво под ръка, осъзнава, че не може да се включи в щастливото бъбрене на Томас, не може да пропъди от мислите си онези мъртви и гниещи цветя. Става ѝ гузно и я е страх, сякаш някой е оставил труп на пода на банята им.
	Какво толкова лошо е направила, че някой би могъл да ѝ желае злото в сватбения ѝ ден?


>>	6.

	__Курорт „Мангово дърво“, остров Кон Сон__
	___Събота, 24 септември___
	— Виждате ли го? — пита Бай.
	— Гмурна се — казва мъжът, който я извади от водата. — Лодката трябва да е лека: може да е успял да стигне на достатъчна дълбочина.
	Момчето се навежда през борда и наднича във водата. Тя е все така тюркоазена и кристалночиста, не блика кръв, но ако ударът е бил повърхностен, Оли може просто да е загубил съзнание. Може точно в този момент да се дави, докато гледат.
	Аша се взира, не смее да си поеме дъх.
	Някаква птица се спуска ниско над водата и напълва човката си с насекоми. Далечен самолет проблясва на слънчевата светлина и за кратко сякаш гори като взривяваща се звезда. Без тези две неща би изглеждало, че времето е спряло.
	А после, откъм отсрещния край на лодката, водата се разплисква и през планшира се премята бяла ръка.
	Тя изпищява.
	Бай пада на колене в разбиващата се вода, докато момчето издърпва Оли в лодката, запалва отново двигателя и се отправя към брега с много по-овладяна скорост.
	— Мамка му, мамка му, мамка му — изхлипва Аша.
	Мъжът до нея промърморва:
	— Ебаси, на косъм беше. — Шон е. Тя се засмива с треперещ глас. Но шокът се уталожва бързо и когато лодката наближава брега, вече е обзета от гняв.
	— За малко да удариш мъжа ми, шибан идиот такъв!
	Лодкарят се прави, че не я вижда, и продължава да се взира в посоката на движение на наклонения нос.
	— Ей! Ей, кретен!
	Оли е усмихнат, маха и вика, че нищо му няма. Сякаш за да го докаже, когато лодката почти е стигнала до брега, скача от нея и започва да плува към сушата с лежерен бруст.
	Момчето от лодката ускорява и когато минава рифа, изключва двигателя и оставя лодката да се плъзне между плитчините и да спре на пясъка. Очевидно е преодолял шока от избегнатия на косъм удар, слиза мълчаливо от лодката и започва да разтоварва кошове с омари. Млад е. Може би дори няма двайсет.
	Тя изтичва до него и го плясва по рамото.
	— Не го ли видя? Можеше да го убиеш!
	— Аш, скъпа — извиква Оли от водата. — Всичко е наред. Сам си бях виновен, защото не внимавах.
	— Не, не беше виновен! Той трябваше да гледа къде кара!
	Лицето на лодкаря е безизразно.
	— Госпожо Грейвни… — Бай слага ръката си върху нейната. — Нека да…
	Тя избутва ръката му.
	— Кажете му! Кажете му да гледа къде кара, ебаси!
	Бай казва бързо нещо на момчето от лодката, а резкият му тон няма нищо общо с вежливото раболепие, с което се отнася към гостите си. Момчето не отговаря, само продължава да разтоварва кошовете.
	Бай казва още нещо и момчето вдига рязко очи.
	Сега заговаря, а гласът му е писклив като на дете.
	Бай продължава, като сочи към кошовете с омари. Момчето започва да ги хвърля обратно в лодката заедно с омарите. Бай заговаря отново и с почернели от омраза очи момчето ги хвърля отново на пясъка. А после отваря ръка и Бай слага няколко банкноти в нея. Момчето ги прибира с отвращение в джоба си, качва се на лодката, запалва двигателя, а лодката се отдалечава с рев и толкова бързо, че носът е изправен под четиресет и пет градуса спрямо водата, когато лодката изчезва зад носа.
	Оли излиза от водата ухилен. Когато се приближава до нея с капеща морска вода от бретона си, тя не е сигурна дали да го прегърне, или да го зашлеви. Прегръща го, като притиска студеното му, мокро тяло към своето.
	— Следващия път внимавай къде плуваш.
	— Всичко беше сложен замисъл, за да разбера дали наистина ме обичаш.
	Тя сяда до водата, а Бай се приближава към тях, за да се извини.
	— Казах му без бакшиш. Обикновено получава бакшиш, затова че доставя омарите преди пет часа̀. Разстроен е. Това няма да се повтори.
	Гневът ѝ започва да утихва и Аша изпитва угризения, защото е докарала такова наказание на момчето. Нищо чудно, че беше ядосано. Бог знае колко му е струвало това. Разликата между достатъчно за ядене и гладуване?
	— Те са местно семейство, чиито услуги използваме от много години, но ще помоля да не идва в хотела, докато трае престоят ви.
	— Благодаря, но няма нужда, наистина — казва Оли. — Вината е моя.
	Шон седи на пясъка сред разбиващите се вълни на няколко метра от тях, обгърнал коленете си с татуираните си бицепси и навел глава.
	— Благодаря — извиква му тя. — Че ми попречихте да вляза във водата.
	Той вдига глава.
	— Няма защо.
	— Успокойте се всички — казва Оли с порозовели от стеснение бузи заради драмата, която причини. — Аз черпя. Бай, бутилка шампанско и… — преброява фигурите на плажа — шест чаши — едната за теб.
	Докато Бай се отдалечава нагоре по плажа, Оли сяда зад нея и я обгръща с ръце. Каквото и да твърди, тя усеща как сърцето му блъска до гърба ѝ.


	Пиенето продължава целия следобед.
	Другите хора, които викаха на лодкаря от плажа, се оказаха Софи и Дейвид и тя осъзнава, че започват да ѝ стават симпатични заради справедливия им гняв. Дейвид се впуска в гневна тирада, че хотел от такава категория би трябвало да има истински доставчици с добра репутация, не някаква долнопробна _семейна_ ферма, в която вероятно отглеждат скаридите, които с жена му обядваха, до изхода на местната канализационна тръба. Но на втората бутилка вече е омекнал, а жена му умело отклонява разговора към по-малко чувствителна тема.
	— Кажи им за полета.
	— Полетът. Божичко. Мислехме, че ни е спукана работата, сериозно.
	— Летяхме над Урал и самолетът попадна във въздушен джоб с горещ въздух или нещо подобно. Падаше като камък. Шестстотин метра.
	Оли се засмива.
	— Мисля, че Аша щеше да умре от инфаркт. За щастие, съдържанието на „Дом Периньон“ в кръвта ѝ беше към петдесет процента през целия ни полет, затова настроението ѝ беше доста приповдигнато.
	— „Дом Периньон“? — казва Софи. — Късметлии. В бизнес класата ни сервираха някакво шибано пенливо вино от тяхната собствена марка.
	— Обикновено пътуваме в първа класа — намесва се Дейвид, — но честно казано, не забелязахме голяма разлика.
	— Вярно — казва Оли дипломатично. — Няма голяма разлика. А ти, Шон? Как беше полетът ти?
	Той се усмихва.
	— Мразя да летя. Винаги взимам хапче в момента, в който се отлепим от пистата.
	Аша беше предложила същото веднъж, за да се пребори със собствената си нервност, но Оли не се съгласи.
	— Заедно с някого ли дойде, или ще пристигне по-късно? — пита Софи.
	— Не, сам-самичък съм. — Обръща се към Аша: — Вие сте на меден месец, нали?
	Тя кимва усмихнато.
	— И аз — казва Шон.
	Когато се чукват, Аша почти вижда как зъбчатите колелца в мозъка на Софи се въртят. И тя наистина изтърсва:
	— Къде е жена ти?
	Секунда мълчание, а после Шон заговаря тихо.
	— Почина.
	— О.
	По-продължително мълчание.
	Горката недодялана Софи е почервеняла като рак. За да ѝ помогне да се измъкне от това положение, Аша казва:
	— Моите най-искрени съболезнования, Шон. Наскоро ли?
	— Следващата седмица стават пет месеца.
	Оли потупва Шон по гърба, изглежда, че наистина си е глътнал езика, а Дейвид изсумтява съболезнования.
	Шон пъха ръка в задния си джоб, издърпва изтъркан портфейл и изважда една снимка от него.
	— Емили.
	Шон стои, обгърнал с ръка млада жена с дълга светлокестенява коса и слабо, ъгловато лице с тежък грим. Изглежда десет години по-млад: торбичките под очите му ги няма, малко по-пълен е, а на лицето му има широка усмивка, която му отива.
	Всички гледат снимката сред мълчание, което би могло да е просто израз на неловкост или може би, ако Аша е великодушна, на уважение. Дават на Шон възможност да разкаже повече, ако иска.
	— Красива е — казва Софи след малко и става малко по-симпатична на Аша. Самата тя не се сеща какво да каже за момичето. Не може да потисне недостойната мисъл, че Шон е можел да си намери нещо по-добро. Но от друга страна, ако се погледне от този ъгъл, Оли също е можел.
	— Каква чаровна усмивка — казва тя.
	— Седмицата преди сватбата ни беше ходила на преглед, на всеки три месеца ходеше, и не бяха открили нищо. Бяхме толкова щастливи.
	Усмивките застиват на лицата им.
	— Не ги виня. Донякъде се радвам, че не го откриха. Няколко месеца мислехме, че ще бъде добре. Поне през това време можахме да сме… безгрижни, нали разбирате? — Вдига очи към Оли, който кимва тъжно.
	Останалите изглеждат притеснени, едва успяват да не дадат израз на ужаса, който изпитват, но Аша разбира какво означава да се грижиш за някого в последните стадии на рака. Именно надеждата, колкото и неоснователна да е, ти помага да се справиш с всеки ден, всеки час. Дребничките знаци, че положението може би се подобрява: допълнителната лъжица каша, допълнителната обиколка на парка, дори когато знаеш, че ракът е в последния стадий. Дори когато и _човекът_ знае.
	— Тогава направихме резервацията. Мислехме да изчакаме, докато си върне напълно силите, за да може наистина да се наслади на почивката. Глупаво от наша страна. Можехме да похарчим парите за вечери в ресторанти всеки ден, нощувки в шикозни хотели в провинцията или нещо друго. Не ме разбирайте погрешно, тук е великолепно. — Въздъхва и разклаща чашата с питието си с кръгообразни движения. — Но не знам дали наистина е _нашето_ място.
	— Напълно разбирам — промърморва Аша, а Оли ѝ отправя пронизващ поглед.
	— Когато научихме, че тя е… — той спира, вдишва бавно и дълбоко, както те учат на курсовете за справяне със скръбта — … в последния стадий. Когато научихме… Емили ме накара да обещая, че все пак ще дойда. Ще лежа на плажа и ще пия коктейли, сякаш е до мен, а тя ще се постарае да бъде тук. — Той извръща очи.
	Умълчават се. Никой от тях не може да преодолее импулса да се вслуша в ромона на морето и шепота на вятъра в палмовите дървета.
	— Емили — казва Дейвид тогава, — ако си тук, наздраве, прекрасна госпожо. — Аша гледа как той вдига чашата си към потъмняващия плаж, впечатлена и леко трогната.
	— За Емили — казва тя и отпива с останалите.
	Когато Шон вдига чашата си, Аша забелязва — или ѝ се струва, че забелязва — издутина под татуировките му. Може ли това да са… може ли да са следи от инжектиране на хероин? Виждала ги е много пъти, докато още живееше в общинския блок, но гледката все още я шокира леко. Вдига очи към лицето му и среща тъмносините му очи. Изчервява се и отмества поглед. Той наистина е невероятно секси. Скоро ще ѝ идва мензисът, а Оли би трябвало да е напълно наясно какво означава това. Тя кръстосва отново краката си и се извръща от него, за да избегне изкушението да го гледа с копнеж, но усещането за напрежение, което движението предизвиква, проваля добрите ѝ намерения и изчервяването прераства в настръхване на цялото тяло. Тя се надява, че Шон не е забелязал, но не изпитва оптимизъм. Вероятно е свикнал да действа така на жените.
	— А ти с какво се занимаваш, Шон? — пита Дейвид. Аша успява да се сдържи да не извърти презрително очи. През всичките тези дълги минути това е най-доброто, за което се е сетил, за да смени темата.
	— Държа бар в лондонското Сити.
	— Кой? — казва Оли. — С приятелите ми сигурно, хм, сме посещавали заведението ти няколко пъти… — Казва го на шега, но неестественият коментар прозвучава като изречен от идиот.
	Усмивката на Шон е съвсем искрена.
	— Близо до Тауър Хил е, но съм сигурен, че щях да те запомня. Никога не забравям лица.
	Минават към темата за най-хубавите заведения в Ситито.
	Пиенето продължава до късно вечерта и се налага Софи и Аша да разубедят мъжете си да не се състезават кой ще преплува пръв разстоянието до острова и обратно. Шон седи мълчаливо и се усмихва, а на Аша ѝ е неудобно от абсурдното мерене на пишки между двамата банкери. Това е чертата на Оли, която харесва най-малко. Тези баровци я прихващат в частните училища, както се прихващат въшки — идиотския стремеж да се надпреварват да докажат кой е по-голям алфа-мъжкар — и явно така и не успяват да се отърсят от нея.
	След вечеря в ресторанта, съпътствана от разгорещен разговор, се преместват в бара и вече отдавна минава два часът, когато привършват последните си питиета и си пожелават лека нощ. Тя наистина би трябвало да пийне вода, преди да си легне, за да не изгуби целия утрешен ден заради махмурлук. Налива си чаша и сяда да я пие на малки глътки на дивана, загледана в оцветеното в розово море. Камериерката е сменила цветята. Тези нови жълти лилиуми имат същата остра миризма като предишните.
	Оли излиза от банята, увит с кърпа и с четката си за зъби в ръка.
	— Какво имаше предвид, когато каза, че това не е твоето място?
	Тя вдига изненадано очи към него. Не е характерно за Оли да търси повод за кавга.
	— Казах, че просто не се чувствам съвсем в свои води, нищо повече. Ами така си е. Поне не в компанията на Дейвид и Софи. Но _теб_ те харесвам. — Става и го прегръща. — Ще те задържа.
	— А шампанското и пътуването в първа класа?
	Усмивката ѝ замръзва. Отдръпва ръцете си, с които е обгърнала кръста му.
	Чака го да се извини, но той се обръща и започва да си мие зъбите.
	— Освен това — гласът ѝ е по-висок, възмутен — исках да помогна на Шон да не се чувства толкова неловко, да му покажа, че има съюзник сред всичките тези банкери.
	Оли се обръща и я поглежда студено.
	— Значи чернокожите и ирландците се подкрепяте?
	Тя го зяпва.
	— Той не е ирландец.
	— Знаеш какво имам предвид.
	— О, я се разкарай.
	Той се връща в банята, а тя гледа след него, сърцето ѝ блъска в гърдите и тя се пита дали да влезе след него и да продължи спора. Винаги е била външният човек, където и да отидат, а сега, когато срещна някого, който повече прилича на нея, някого, който не е роден в богато семейство и с доверителен фонд, Оли явно се чувства застрашен. Иска тя да бъде зависима от него ли? Дали една неуверена съпруга би подхранила егото му? Като състезание по плуване или дебела пура?
	Ръцете ѝ са студени и тя ги разтърсва, за да подобри кръвообращението. Трябва да се успокои. Почти не се карат, а да се дърлят точно на медения им месец, ѝ се струва някак съдбовно. Той _ревнува_ ли? Толкова очевидно ли беше, че Шон ѝ се стори привлекателен? Още нещо, с което красивият като Адонис Оли се сблъсква за първи път: сексуална ревност. Тя ще трябва да стои далеч от Шон от сега нататък.
	В леглото си разменят целомъдрени целувки, а после Оли ѝ обръща гръб и почти моментално заспива.
	Аша лежи и се взира в движещите се сенки, хвърляни от вентилатора на тавана — сложен е само за ефект, защото климатикът работи перфектно.
	Коментарът за чернокожите и ирландците беше кажи-речи непростим. А ако тя мисли достатъчно дълго за него, заключенията наистина може да ѝ се сторят доста смущаващи.
	Той се държи странно още от сватбата и не само заради секса. Проявява повече собственическо чувство към нея, небрежно я пита къде отива или кой ѝ пише есемеси. Тя мислеше, че ревността е поне донякъде признак на любов, но самият Оли веднъж ѝ каза, че това са глупости: че е признак на несигурност и слабост.
	Защо се чувства несигурен? Заради връзката им ли? Дали започва да смята, че всичко това — сватбата, меденият месец — е било огромна, скъпа грешка?
	Тя ще се побърка, ако продължава с тези мисли.
	Може би си въобразява. Хормоните ѝ още не са се нормализирали, може би това е просто параноя. Но после си спомня как той се държа на сватбата.
	Тогава със сигурност нещо не беше наред. Нещо повече от стрес заради сливане на дружества. Тя се изкушава да го събуди още в този момент и да настоява да разбере какво става, но моментът не е подходящ, не и веднага след скандал. За да се удържи, става и излиза на терасата, като по пътя се отбива да си вземе парео, в случай че някой отново е излязъл да поплува на лунна светлина.
	Нощта е мека и абсолютно притихнала, луната е скрита зад млечнобял облак.
	Тя замръзва. Шон върви във водата. Когато верандата изскърцва под краката ѝ, той се обръща рязко. Дали се е надявал, че духът на Емили идва да го прегърне на лунната светлина? Или просто страда от безсъние? Стои напълно неподвижно. Тя усеща тежестта на погледа му.
	Луната се подава иззад един облак и очертава тялото му с контрастиращи светлина и сянка. Той вдига ръка, а тя помахва в отговор, а после той се обръща и се отдалечава по плажа.
	Тя се връща в леглото.
	Оли лежи по гръб върху събралия се чаршаф, а тазът му е обърнат настрани от нея. Тя иска да докосне голия му хълбок, да го обърне нежно, но изглежда, че тялото му вече не ѝ принадлежи.
	Този път няма как да отклони вниманието си от тъпата болка в слабините.
	С известна надежда, че шумоленето на чаршафите и запъхтяното ѝ дишане ще го събудят, тя мастурбира, а в главата ѝ се сменят обичайните картини: тялото ѝ, наклонено назад над леглото вкъщи, докато Оли се навежда над нея с глава между бедрата ѝ. И както можеше да се очаква, онази прелестна неопределена топлина скоро започва да струи в кръвта ѝ. Пръстите ѝ проникват по-надълбоко, дишането ѝ се ускорява.
	В ума си тя го кара да се изправи. Иска да види втвърдения му член.
	Но над нея се извисява не гладкото тяло на Оли: това е Шон, плътта му е оцветена в студен оранжев нюанс от светлината на уличните лампи, а татуировките му пълзят по кожата му като змии.
	В изражението му няма нежност, а само глад. И сега я чука, по-енергично, отколкото Оли някога я е чукал, а ръцете му стискат плътта ѝ като нокти на животно.
	При тази мисъл тя получава оргазъм.
	След това става и отива в банята, измива се крадешком на мивката, защото се бои, че душът ще го събуди. Не иска да мирише на секс, когато той се събуди.
	За първи път, откакто е с Оли, си помисли за друг, докато си доставяше удоволствие.
	Каквото и да му има, трябва да решат проблема скоро.


>>	7.

	__Френско-виетнамска болница, Хошимин__
	___Понеделник, 3 октомври___
	Тя се казва Софи. Софи _Питърс_, добавя, сякаш фамилията ще опресни паметта ми. Не успява. След като се измъквам от прегръдката на подсмърчащата Софи, учтиво ѝ предлагам синия пластмасов стол в ъгъла. Сякаш това е най-обикновена среща, а не залитам пред нея с глава като на орк и болнична нощница, която се развява около голия ми задник.
	— Миличка, не трябва да ставаш от леглото.
	— Не трябва ли?
	На лицето ѝ се появява разтревожено изражение.
	— Лекарят не говори ли с теб?
	— Току-що се събудих.
	Тя преглъща, а очите ѝ се плъзват към вратата. Дали да доведе лекаря, преди да изтърси нещо, което не трябва?
	— Но съм добре — казвам бързо, за да ѝ попреча, и се отпускам внимателно в леглото. Дори минималното раздрусване, когато задникът ми се допира до матрака, е достатъчно да накара главата ми да забучи. Навеждам я и примигвам колкото мога по-незабележимо, за да се опитам да проясня зрението си, а после вдигам глава и се усмихвам. При движението на бузите си усещам болка в раната, но не оставям усмивката си да угасне. Трябва да чуя неразкрасената истина, а не изтърканите фрази на някой лекар.
	— Наистина съжалявам, но ще трябва да ми припомниш откъде се познаваме. Да не би да си ми помогнала, когато съм претърпяла… ъ… злополуката?
	Тя ме зяпа.
	— Не си ли спомняш?
	— Спомням си… трясък… — Правя хитро пауза, като ясновидка измамница, и чакам да захапе предложението.
	— Трясък ли? — Намръщва се. — Мисля, че трябва да доведа лекаря.
	— Може би не трясък. По-скоро звук от удар?
	— Помниш ли как те е ударил?
	Светът спира да се върти, а очите ми фокусират. Тя ме зяпа с широко разтворени очи, напълно забравила за идеята да повика лекаря.
	Кой ме е ударил? _Оли_ ли?
	— Какво друго си спомняш?
	— Нищо. Моля те. Поне ми кажи къде съм.
	Следва продължително мълчание. Погледите ни са вперени един в друг, а цветът постепенно напуска лицето ѝ.
	— Би трябвало да… — Тя понечва да стане, но ръката ми се изстрелва и я сграбчва за блузата. Усещам влажната плът на корема ѝ през лена. Явно от изражението ми познава, че няма да я оставя да излезе от тази стая, без да се опитам да я спра, защото сяда отново на стола.
	— В частна болница в Сайгон си.
	Сайгон. Значи наистина сме заминали. В Сайгон трябваше само да се прехвърлим на друг самолет, така че защо сме се отдалечили от летището?
	— Ние с Дейвид бяхме на почивка в същия курорт като вас, на остров Кон Сон.
	Примигвам. Името пробужда нещо в корема ми. Миризма на лилиуми.
	— Имаше и гей двойка. И самотен мъж. Шон. Помниш ли?
	Поклащам глава.
	— Бяхме прекарали към седмица там, когато пристигнахте. С теб седяхме на плажа, докато момчетата ходеха да плуват. Отидохме на масаж и ти каза, че било по-болезнено, отколкото камък в бъбреците. — Тя се усмихва едва-едва, вече бъбри несвързано, приближава се по заобиколен път към това, което не иска да изрече.
	— Кажи ми какво е станало.
	Усмивката ѝ изчезва. Тя си поема въздух.
	— Имаше пещери. Наблизо. Можеше да се отиде до тях с лодка или да се стигне през джунглата. Ти искаше да отидеш. Мисля, че на Оли не му се ходеше.
	Толкова е погрешно името на съпруга ми да излиза от устните ѝ. Той е мой. Искам да го запазя за себе си, да го закрилям и да го топля вътре в мен за тези последни няколко секунди, докато бъде изтръгнат от мен. Мисля, че знам какво ще последва.
	Вдишването ѝ прозвучава като ахване.
	— Някакъв бирманец ви закара до пещерите и ви остави там. Те са местна забележителност. Предполага се, че са много красиви. Вие имахте много лош късмет. — Изражението ѝ е на отчаяние, сякаш виси от ръба на скала, държи се с върховете на пръстите си и малко по малко хватката ѝ отслабва. — Щом полицията ви намери, те докараха с хеликоптер тук, в тази болница. Дейвид я потърси в интернет. Добра е. Тук се е лекувала Анджелина Джоли.
	Зяпам я. В историята ѝ има голяма черна дупка, подобна на кратера в главата ми. Сърцето ми хлопа толкова силно, че се чудя как не се е счупило и не са се разхвърчали зъбчати колелца. Почти ми се иска да я бях оставила да повика лекаря. Сега той щеше да ме преглежда, да отговаря с уклончиво мърморене на всички мои въпроси. Нямаше да се налага да разбирам.
	Софи е пребледняла като плочките в банята, а по челото и горната ѝ устна са избили капки пот, които омазняват корените на косата ѝ.
	— Къде е Оли?
	Ето. Произнесох името му. Направих го реалност. Отворих вратата за чудовищата.
	— Къде е мъжът ми? — Гласът ми се губи сред писукането на машините, рева на уличното движение и шумоленето на дрехите на Софи, докато тя се гърчи на стола.
	— Аша, моля те, нека да… — Думите ѝ прозвучават мокро и плътно, когато гърлото ѝ се стяга.
	Надигам се в леглото.
	— _КАЖИ МИ!_ — Всичко потъва в червено пред погледа ми. Сърцето ми се разкъсва само. Софи се притиска назад на стола, устните ѝ се отделят от зъбите.
	— О, миличка, толкова съжалявам — прошепва. — Оли е мъртъв.


>>	8.

	__Параклис на Замъка „Бърни“, Хампшър__
	___Събота, 3 септември, 11 ч.___
	Всички останали трябва да са отишли пеша. Пътуването с кола е абсурдно кратко: към осемстотин метра по някаква уличка зад замъка, която води до параклис, сгушен сред групичка ели. Това е бил семейният параклис, когато замъкът все още е бил собственост на потомците на близките приятели на Уилям Завоевателя. След като и четирите издънки на династията били унищожени през Първата световна война, а имотът бил купен от хотелски консорциум, параклисът престанал да се използва — докато не започнала модата за търсене на лъскави места за сватби.
	Когато Оли най-напред предложи „Бърни“ (бил съученик със сина на хотелиерите), сърцето на Аша подскочи при мисълта за мъничкия „семеен“ параклис, както ѝ се стори от описанието му. Но разбира се, ставаше въпрос за _стари богаташки семейства_ и трябваше да има къде да се настани прислугата. В параклиса спокойно можеха да се поберат сто и четиресет души.
	_Само звучи зле_ — мисли си Аша, докато колата се движи с мъркащ двигател по излъскания от дъжда асфалт: всъщност сто и четиресет не са толкова много. Можеше да е далеч по-зле.
	Минават покрай пейката, на която двамата с Оли заспаха снощи, фонтана, в който хвърляха монети — пожелаха си слънчево време, кратки речи и прилични ордьоври — и малко по-късно отпред се показва параклисът. Шофьорът спира до портата и слиза, за да ѝ отвори вратата. Тя излиза от колата, като внимава полата ѝ да не се влачи в калта, която опръсква страничната част на ролс-ройса. От параклиса долитат приглушени разговори и от време на време — смях. Гръдният ѝ кош изпъва корсажа.
	Чичо Томас докуцуква до нея и я хваща за ръка, но точно преди да минат през портата, я спира.
	В църквата тъкмо влиза закъснял гост. Набит, плешив мъж със зле скроен костюм — безспорно някой от приятелите, с които Оли играе ръгби. Ще му дадат малко време да се настани, преди да влязат в цялото си великолепие.
	Под прихлупеното небе кървавото петно на роклята почти не се вижда, въпреки че ръката още я наболява и тя се надява раната да не се отвори, когато Оли сложи пръстена на пръста ѝ.
	Пак вали, тънки и студени капки като железни стружки върху раменете ѝ. Тя учтиво отказа хермелиновата яка, която нейната свекърва ѝ предложи като _нещо назаем_, защото закриваше фините дантелени ръкави на роклята, но разбира се, като се замисля сега, трябваше да приеме, а после просто да я махне за снимките. Така щеше да замаже положението след онзи неловък момент, когато казаха на Виктория и Маккензи, че се сгодяват.
	— Скъпи. — Виктория беше изтърсила на сина си. — Сигурен ли си?
	С малко късмет нещата ще се подобрят, когато започнат да се раждат внучетата. Ако започнат.
	Сега параклисът е притихнал, светлината от свещите трепка върху ромбовидните стъкла на прозорците. Ангелите на надгробните плочи свеждат глави, а от гърбавите им носове капе дъждовна вода.
	Томас изчаква, докато тя преглътне, и примига, за да прогони сълзите, а дъждовни капки се събират като скъпоценни камъни в чупките на косата му.
	— Така — казва тя най-накрая. — Да започваме.
	Минават през портата, хванати за ръце. Когато ги забелязва, един от разпоредителите — банкерът, приятел на Оли, Себ — се втурва да ги посрещне с чадър.
	— Изглеждаш зашеметяващо. — Ухилен е.
	— Благодаря. — Тя го целува. Днес е способна да хареса дори мениджърите на хеджфондове.
	Влизат в преддверието, а токчетата ѝ отекват върху плочите. Сега трябва да изчакат, докато Себ отиде да прошепне на органиста. В хладната тъмнина тя се радва, че Томас я топли с тялото си до нея, сякаш е донесъл късче от Западна Африка в този бозав край на английската провинция. Не би могла никога да каже на Оли, че смята нещо от заобикалящата ги обстановка за бозаво: голямата, разпростряла се в различни посоки къща на родителите му, известна само с малкото си име — „Ламтън“. Безкрайните проклети разходки с кучета, суетнята около виното, задължителната обиколка на градината с редките _черни черници_ и _таро_. Виктория от толкова години плеви, подрязва и разсажда, че вече два пъти са ѝ сменяли коленните стави и на двата крака.
	От нея и Оли ще се очаква да си купят собствено провинциално кътче за отдих, когато се родят децата (ако се родят), но стига да имат _апартамент в града_, Аша ще го преживее. Няма нищо против Виктория да се меси колкото си иска в отглеждането на внуците, ако това означава, че с Оли ще могат да излизат сами вечер в Лондон.
	Музиката зазвучава. Себ отваря вратата и тя оставя Томас да я въведе в кораба на църквата, болезнено смутена. Под немелодичното бучене на органа затраква по пътеката с непривичните си токчета като козела по моста на трола от приказката. Кожата ѝ настръхва, когато усеща погледите върху себе си. Не всички са благосклонни.
	Гостите, насядали по пейките, са цветни петна, когато минава покрай тях, погледът ѝ е съсредоточен върху мъжката фигура, застанала в края на пътеката.
	_Обърни се. Обърни се._
	Иска да види изражението му. Никога не е била суетна, не е слагала много грим, предпочита дискретната елегантност пред зрелищната привлекателност, но въпреки бързо надигащата се гръд (или може би заради нея) знае, че днес изглежда красива. С истинска, приказна красота като във филмите на „Дисни“.
	_Обърни се, Оли._
	Но той не се обръща. Майло се обръща. Бялото му лице е ухилено.
	Майло. Той дойде на втората им среща — _само да си кажем набързо „здрасти“, преди да тръгнем за театъра_ — и все още е тук в сватбения им ден. Братът, когото Оли никога не е имал. Или поне семейство Грейвни безспорно смята така. Най-сърдечните им усмивки и най-непринудените им прегръдки са запазени за него, а Аша прегръщат напрегнато и гледат да се отърват от нея с клиширани фрази. Несъмнено той ще стане кръстник на някое от децата им. Вече е изгубила тази битка.
	Усмихва му се, но колебливо. Защо Оли не се обръща? Дали има някакво правило на висшата класа, за което тя не знае, като например да произнасяш буквата _H_ като „ейч“, а не „хейч“, и да не държиш ножа като химикалка? _Не поглеждай към булката, за бога, или никога няма да бъдеш добре дошъл сред добре възпитани хора._
	Въобразява ли си, че усмивката на Майло е крива? Дали най-после е успял в това, което се опитва да направи от години с не толкова невинните си намеци? Настроил ли е Оли срещу нея?
	Някой вляво от нея подсмърча. Хората винаги плачат на сватби, дори ако връзките им с щастливата двойка са съвсем далечни. Самата тя винаги плаче и сега се запитва дали Оли го прие като знак, че е тъжна, че още не ѝ е предложил. Дали това го подтикна да ѝ предложи по-рано, отколкото му се искаше?
	Той е изпънал гръб и се взира право пред себе си с високо вдигнати рамене. Ушите му са яркочервени. Тя едва не се засмива, докато не си спомня, че ушите му почервеняват само когато е изключително стресиран. Снощи не изглеждаше стресиран.
	Вечеряха на терасата на гърба на замъка с гледка към вълнистия пейзаж на провинцията. Залезът беше красив — на хоризонта преминаваха ивици в тъмночервено, златисто и бледолилаво. Бяха изпили две бутилки шампанско „Круг“ и половин бутилка мускат, а после бяха слезли по стълбите в градината и бяха заспали прегърнати на една пейка. След като салонният управител ги събуди и ги изпрати да се приберат залитащи в стаите си, останаха на площадката, защото не искаха да се разделят. Тогава тя нямаше нужда да го пита дали е сигурен. Знаеше. Дори след станалото през юли, след гнева и твърдоглавието ѝ той въпреки всичко я обожаваше.
	Чичо Томас ѝ помага да изкачи стъпалата до олтара, а после се оттегля безшумно.
	Последните въздишки и шумоленето утихват и параклисът се умълчава.
	Оли все още гледа право напред, гръдният му кош се повдига и спада бързо.
	Тя стисва ръката му и той се сепва, а после най-накрая я поглежда, сякаш се буди от някакъв унес. Примигва бързо, а раменете му се отпускат. Най-накрая се усмихва. Прошепва без глас: _Изглеждаш зашеметяващо._
	Церемонията започва, а тя казва правилните думи на правилните места, но погледите, които от време на време хвърля към Оли, не могат да потушат безпокойството, което я е обзело.
	Ушите му вече не са червени. Всъщност, подобно на останалата част от лицето му, са мъртвешки бледи. Челото му лъщи от пот. Болен ли е?
	Изглежда разсеян, докато викарият говори, а когато произнасят пълното му име, със смешното Де Монтфорт във фамилията, дори не се усмихва.
	Тя издекламирва обета си перфектно, но въпреки че той знаеше текста на обета наизуст на репетицията вчера, днес забравя да каже _да обичам и да закрилям_.
	Накрая всички ръкопляскат и сега, най-после, Оли се усмихва, хваща лицето ѝ в ръцете си и я целува нежно, а после се обръща към събралите се гости и вдига своята и нейната ръка във въздуха, сякаш току-що е спечелил надбягване.
	Тя се усмихва ли, усмихва, докато фотографката се навежда и прикляква, за да ги улови от всеки ъгъл, и накрая става време да тръгват и да се подпишат в брачния регистър. В хладното сиво преддверие тя трепери, а Оли ѝ дава сакото си, докато викарият разтърсва химикалката, така че студеното мастило да потече.
	Тя вдъхва уханието му, докато стиска топлия му, влажен гръб, придърпва го към тялото си и не го пуска, въпреки че викарият чака.
	Накрая взима химикалката и срамежливо написва името си като дете, което пише първите си букви върху пунктираната линия в тетрадка за упражнения. След това е ред на Оли. Надничащата над рамото му Аша се намръщва. Подписът е странен: сбутан и накъсан, почти нечетлив. Тогава тя вижда защо. Ръката му трепери и когато я отмества, собственото ѝ ново име е размазано върху страницата като кърваво петно.


>>	9.

	__Курорт „Мангово дърво“, остров Кон Кон__
	___Неделя, 25 септември___
	На брадичката ѝ има пъпка, една от онези големи подкожни, които са повече като синини. Опитът ѝ я е научил да не ги пипа, просто ще трябва да изтърпи неприятна за гледане подутина, докато спадне след няколко дни. Винаги ѝ излизат пъпки преди мензис.
	— Как спа? — извиква той през вратата.
	— Добре. А ти?
	— Супер.
	Звучи съвсем нормално. Сякаш изобщо не са се карали. Може би е било просто ревност. Тя ще изчака няколко дни, а после ще започне да се закача с него, за да разбере, че идеята е просто нелепа. _Наистина_ е нелепа. Случилото се, когато беше полупияна, каквото и да е то, не е по-лошо, отколкото да си фантазира за Джеймс Бонд или Полдарк. Шон е идеалният пример за избора на зажаднялата за секс домакиня: мускулест, умислен, трагичен. А ако _тя_ не му беше пускала със седмици, Оли вероятно щеше да лъска тайно бастуна от време на време.
	Когато тя излиза от банята, той лежи на дивана и разглежда хотелската брошура.
	— Нещо интересно?
	— Обичайното. Обиколки на _автентични семейни оризища_, разходки с лодка за гмуркане с шнорхел около някаква скала с петстотин други туристи. Такива идиотщини. — Хвърля я на масата. — Бих предпочел просто да се попека, човече.
	— Разбира се — казва тя. Оли работи повече от нея, заслужава почивка. Но тя би искала да придобие някаква представа за местната култура, колкото и да е захаросана.
	— Може би бихме могли да отидем някъде по-късно през седмицата — казва тя, когато той взима слънчевите си очила и таблета.
	— О, чакай, _ти_ искаш ли да отидем някъде?
	Добрият стар внимателен Оли. Тя веднага омеква.
	— Не днес. Хайде само да разпускаме. Ти работи много.
	Тя прекосява стаята и прокарва длан по гърдите му. Кожата му е хладна и суха на климатика, а той мирише на душгела с аромат на зелен лимон и босилек от банята.
	— Хайде — казва той. — Или ще изпуснем закуската.


	Плажът е претъпкан, за разлика от досега. Всички останали гости са там. Аша се пита дали останалите нарочно са им запазили къщичката с шезлонгите, макар че не може да си представи Софи и Дейвид, сгушени там — вероятно няма да се поберат — а американците сякаш никога не сядат. В момента най-безсрамно практикуват тай чи на мокрия пясък, Софи джапа на плиткото, а Дейвид се е излегнал като чувал с картофи на шезлонга си с облегалката под прав ъгъл и с отегчено изражение. Само Шон изглежда истински отпуснат, както спи малко встрани от другите със слушалките си, едната му мускулеста ръка виси през ръба на шезлонга, а на бицепса му има черна татуировка на ин и ян с формата на сълзи. Изображението извиква в паметта и спомени за младежите, с които тя се натискаше като тийнейджърка в Излингтън — все с имена като Дан, Джейсън и Роби. Как я чукаха, сякаш нейното тяло и техните бяха двете части на машина. Бутало, влизащо в цилиндър.
	Тъй като пропуснаха закуската, Аша стои до шезлонга, вперила поглед в ресторанта, и не след дълго сервитьорката — Хао? Хай? — идва да вземе поръчката им.
	Оли поръчва къри с козе месо, а Аша си избира каша от киноа с кокосов йогурт и маракуя.
	После, след като намазва с петдесети фактор онази проклета бенка и изтръгва от Оли обещание, че ще си облече тениска по обяд, тя се обляга на възглавниците, за да продължи с мечовете и драконите. Оли се сгушва до нея с глава до врата ѝ, а дъхът му гъделичка гърдите ѝ. От време на време тя прокарва пръсти през къдриците му. Вече са започнали да изсветляват до бебешко русо от слънцето.
	След няколко минути върху шезлонга пада сянка.
	— Наистина се надявам, че няма да ми вържеш тенекия, господинчо.
	Лицето на Дейвид е почервеняло и лъщи от пот, а пръстите му се мърдат в джобовете на късите панталони.
	— Хмм? — Оли вдига глава сънено.
	— Малкото ни състезание.
	— Вече не сте в училище — казва Аша с кисела усмивка. От самото начало се оказа права за него. Противен е. _Да ми вържеш тенекия._
	Оли се надига.
	Тя го поглежда невярващо.
	— Току-що яде къри. Ще ти се схване кракът.
	— Да, но кърито беше съвсем леко.
	Тя оставя книгата си на коленете.
	— Къри. С козе месо.
	— Тук порциите са по-малки — ухилва се той и се изправя.
	Тогава тя се зачудва дали нямаше да му е по-приятно да кара ски или на някаква друга почивка с различни екстремни преживявания. Интелигентен е, няма две мнения по въпроса, но понякога щурее като глуповато кученце.
	— Добре. Да се състезаваме дотам, да спрем, за да си поемем дъх, и после да се състезаваме по обратния път?
	Бяга на място, за да загрее — уж на шега, но всъщност не съвсем.
	Дейвид се разтяга неособено ентусиазирано няколко пъти, а очите му шарят нервно по набъбналите мускули на Оли. Дейвид е по-скоро набит, отколкото дебел. Струва ѝ се, че ако човек го удари по бетонния корем, ще си нарани ръката не по-малко, отколкото ако удари мускулестия корем на Оли.
	Тогава тя си спомня.
	— Чакайте. Лодката.
	— Попитах Бай — казва Оли. — Вече е минала.
	_Попитал е Бай?_ През цялото време е имал намерение да направи това?
	Той я целува, изтичва до водата и се гмурва от рифа, а Дейвид тича запъхтяно след него.
	— Внимавай — извиква тя след него и се ядосва на хленчещия си глас.
	— Можете да се бавите колкото искате — извиква Софи от шезлонга си.
	Тя пуши цигара, дърпа толкова силно, че цялата ѝ уста и брадичка се набръчкват. Аша се замисля дали да не отиде и да изкрънка една цигара, след като Оли вече е зает с нещо друго, но със сигурност ще усети миризмата. А и се предполага, че пушенето влияе на плодовитостта.
	Тя взима книгата си.
	Но въпреки казаното от Бай за лодката не може да се съсредоточи и непрекъснато вдига очи, за да провери какво става с Оли. Той цепи водната повърхност със своя кроул (научен от олимпийски златен медалист) и вече е стигнал до средата на разстоянието до скалата, а пляскащият във водата, задъхан Дейвид е преплувал само четвърт от него. Не е зле. Ако Аша беше акула, със сигурност щеше да се насочи към по-бавния, по-месест вариант.
	Следващия път, когато тя вдига очи, Оли е на скалата и вика насърчително на съперника си, който е намалил скоростта толкова много, че почти не се движи.
	— Той добре ли е? — извиква тя на Софи.
	— Просто е дебел и не е във форма. Дано да имат добър медицински хеликоптер, за да го откарат до местната болница.
	Аша се засмива, но тайно си мисли, че има съвсем реална възможност Дейвид да получи инфаркт.
	Когато вдига отново очи, Оли тъкмо издърпва Дейвид на скалата, а мъжът остава да лежи неподвижно там, макар че вероятно не е мъртъв, защото иначе Оли щеше да вдига повече врява. След малко Дейвид се изтъркулва до седнало положение, а Оли сяда до него. Гърбовете им са към плажа, сякаш обсъждат някаква тайна. Внезапно я залива раздразнение. Това е меденият им месец, а той предпочита да бъде с някакъв си тъп банкер вместо с новата си съпруга. Е, ще види той.
	Шон стои във водата и се взира в хоризонта. Тя тръгва към него по пясъка.
	— Как е водата?
	Той се усмихва.
	— Като топъл чай.
	— Апетитно. — Застава до него. Косъмчетата по ръцете му са изгорели до златисто от слънцето. Кожата в основата на гръбнака му лъщи от пот.
	— Значи той спечели. Каква е наградата?
	— Дейвид трябва да му слугува до края на почивката.
	— Той изглежда като човек, на когото боят с пръчка би му харесал.
	Тя се сдържа да не изсумти от смях и се надява, че Софи не е чула, а после понижава глас.
	— Английската висша класа, а? Всички онези потиснати импулси.
	— Аз бях прекалено обикновен за семейството на Ем. Бях прецакан от момента, в който видяха татуировките.
	Сгъва лявата си ръка, а по изображението сякаш преминава вълна. Отново тази внезапна възбуда. От Шон може да се очаква страстно чукане, не нежното любене, в което Оли толкова го бива: бавното достигане до оргазъм, дългото гушкане след това. Шон ще свърши, ще си почеше задника и ще отиде за бира. Тя едва не се изкисква.
	— Какво изобразява?
	— Булдог. Не казвай нищо. Направих си я, докато още се боксирах.
	_Бокс._ За бога. Сцени на летящи капки пот, напоени с бушуващи мъжки хормони, окървавеният Шон, застанал с разкрачени крака над тялото на победения си противник, с вдигнати юмруци.
	— Боксирал си се? — казва тя, а гласът ѝ прозвучава превзето и пискливо.
	— Известно време. В тийнейджърските си години. Но бях много зле. — Сбърчва нос.
	Приятно ѝ е да флиртува отново. В офиса е пълно с жени, а приятелите на Оли са група ужасни, претенциозни простаци. Затова тя моментално изпита неприязън към Дейвид, но може би е несправедлива. Не всеки може да се вписва перфектно в своя стереотип. Като например мъжагата Шон. Слаб боксьор, но не се срамува да го признае. Тя трябва да внимава. Чаровен и интелигентен е, освен че е в добра форма.
	— Откъде в Лондон си? Аз съм от Излингтън, но твоят акцент е по-скоро от източната част, нали?
	— Ромфорд. Била ли си някога там?
	Тя поклаща глава.
	— Не ходи. Истинска дупка е.
	Той я пита дали иска питие и тъй като Оли не дава признаци, че скоро ще се върне, тя приема. Когато той се връща от ресторанта и сам носи питиетата, ѝ се струва напълно логично да седнат в ракитената къщичка.
	Въпреки че тя през цялото време държи между тях да има поне трийсет сантиметра разстояние, все пак откликва на миризмата му, хормоните ѝ реагират на неговите феромони. Свръхнапрегната и нервна е, когато отпива бързо от своя джин с тоник, и се пита дали все пак това не е малко непристойно.
	За щастие, Оли е увлечен в разговор с Дейвид, затова преди да има възможност да хвърли поглед към къщичката, тя изгълтва коктейла си и се измъква от другата страна на шезлонга.
	— Мисля да поплувам.
	Но Шон не я слуша. Тя проследява погледа му. Две фигури стоят в самия край на плажа, където свършва пясъкът и започва джунглата. Едната е по-ниска от другата, но са прекалено далеч, за да може да различи нещо повече. Тя взима фотоапарата си и увеличава изображението, колкото обективът позволява. Дори тогава фигурите са сиво размазано петно. Нещо в начина, по който просто стоят там — напълно неподвижни, една до друга, но перпендикулярно на морето, сякаш всъщност изобщо не се интересуват от красивата гледка, а от случващото се на плажа — кара косъмчетата на врата ѝ да настръхнат. Гледат към курорта и тя изведнъж се сеща за клането на онзи тунизийски плаж. Как се казва терористичната групировка тук? „Червените кхмери“? Божичко, името извиква в ума ѝ образи на мъкнещи пушки деца и мъчители със замъглени от наркотиците умове. Тя прави снимката. Но сега, когато увеличава изображението, фигурите стават целите зърнести и се сливат с пясъка и морето като призраци.
	Тя преувеличава. Само гледат. Не оглеждат мястото, за да извършат атентат.
	Но явно и Шон усеща заплахата, защото се изправя.
	— Нали не е онова момче? — казва тя и изведнъж изпитва страх. — От лодката?
	— Не мога да видя.
	Той се запътва към тях целенасочено, с раздалечени от тялото ръце, с онова главорезко, горилоподобно държание, пародия на мъжественост, което тя обикновено мрази. Сега е благодарна, защото преди да успее да направи и десет крачки, фигурите се изгубват зад хребета.
	Тя се чувства достатъчно виновна за дребния флирт и не се скарва на Оли, когато той се връща на плажа — излиза от водата в безупречен вид, докато Дейвид изминава с усилие последните няколко метра, зачервен и задъхан.
	— Схвана ми се кракът — изпъхтява по-възрастният мъж, пропълзява нагоре по пясъка и започва да разтрива бедрото си.
	— О, лош късмет — казва Оли бодро.
	— Ти имаше късмет — казва Дейвид.
	— Тогава да се състезаваме пак по-късно през седмицата. — Оли се усмихва и се тръсва на шезлонга.
	За раздразнение на Аша, Дейвид издърпва един шезлонг до тях и двамата мъже обсъждат преплуваното разстояние и по-силните вълни, когато преминали линията на носа, като двама гости на вечеря, които сравняват впечатленията си от движението по магистрала М25. Когато Дейвид най-после се връща при Софи, а Оли ляга, Аша изведнъж осъзнава, че чашата на Шон е на масата до шезлонга.
	— Видя ли онези хора? — казва, за да отвлече вниманието на Оли. — Току-що се появиха в края на плажа. Сякаш ни наблюдаваха. А после просто изчезнаха.
	Оли я поглежда остро. Тя го каза само за да започне разговор, предположи, че той няма да обърне внимание, но изражението му е странно.
	— Как изглеждаха?
	— Не можах да ги видя добре. Може да са били онези американци. Виж, направих снимка, но всъщност е трудно да се каже. Това розово петно може да е парео или може би просто са били голи. Не бих се изненадала… О.
	Натиска няколко бутона на фотоапарата, но няма смисъл. Снимката е изчезнала.


>>	10.

	__Френско-виетнамска болница, Хошимин__
	___Сряда, 5 октомври___
	След като два дена са ме държали на успокоителни, им казвам да спрат лекарствата. Те само отлагаха неизбежното.
	Все някога трябва да се изправя пред истината, така че защо да не е сега.
	С Оли сме били нападнати от лодкаря, който ни заведе в пещерите. Вероятно най-напред е ударил Оли, за да го обезвреди, а после мен. Ударът по главата на Оли е бил фатален и е причинил незабавна смърт. Моят е бил повърхностен и е предизвикал счупване на черепа, но не хлътване, така че съм имала съвсем лек оток на мозъка. Голяма късметлийка съм.
	Колкото и да е странно, именно той повикал спешна помощ, а когато пристигнали, бил арестуван незабавно и преместен в затвор в Сайгон, докато бъде изправен пред съда. Отрича да има каквото и да било участие в покушението. Делото несъмнено ще се проточи дълго, но аргументите срещу него са убедителни, защото: а) той бил един от малкото хора, които знаели, че отиваме в пещерите; б) в дома му в Кон Дао полицията е намерила бижутата ми; и в) оръжието, с което сме били нападнати, е канджа.
	Това ми каза Софи. След това повика лекаря Санджай, който повика две сестри, а те успяха да ми попречат да сляза в мазето на болницата, за да видя тялото на мъртвия си съпруг.
	Сега лежа в леглото си и се взирам в окачения таван. Явно лекарството още не е изхвърлено от организма ми, защото се чувствам странно безпристрастна. Сигурно съм звучала студена и закоравяла по време на телефонния разговор с родителите на Оли, когато отговарях на въпросите им вяло с _Не си спомням _и _Не знам_. Накрая Виктория се вбеси и Маккензи взе телефона. Чувах я как плаче, докато той ме уведомяваше, че уредил мъртвото тяло на сина му да бъде транспортирано със самолет до Великобритания. Но не и моето живо тяло. Плачът на Виктория се усили и тя започна да ме замеря с обвинения. _В какъв свят съм била довела сина им?_ Маккензи затвори телефона.
	Би трябвало да съм разстроена, но не съм. Не чувствам нищо.
	Освен желанието — не, _нуждата_ — да видя тялото на мъжа си. Една част от мен все още е убедена, че е станала грешка: че ще се окаже, че не той лежи там долу.
	Изчаквам новата смяна на персонала, а после, докато сестрите са заети с друго, ставам от леглото.
	Стаята се върти. Мисля, че е заради остатъчните количества от лекарствата в организма ми, защото самата рана, изглежда, зараства бързо. Вече не ме боли, когато движа челюстта си.
	Довличам се до вратата и я отварям много бавно, като внимавам да я повдигна над онази част от пода, където запъва. Сестринският пункт е отпред, точно срещу асансьора. Ако ме видят, ще ме накарат да се върна в леглото. Вероятно с принудително инжектирано успокоително. Казаха ми, че няма нужда да идентифицирам тялото, защото поискали да им изпратят стоматологичния картон на Оли от Великобритания. Опитвам се да не си представям в какво състояние трябва да е било лицето му, щом това е било необходимо.
	Три глави са наведени над компютърен екран.
	Прекосявам хлъзгавия коридор и притискам гръб към стената. Сега поне не могат да ме видят. Но това не ми помага. Може би трябваше да се преоблека с нормалните си дрехи, макар че дори тогава всеки, минал покрай пункта, щеше да привлече вниманието им.
	През полуотворените щори мярвам пациента в стаята до моята. Лежи неподвижно в леглото си, а върху издутия му корем в различни посоки минават сонди и тръбички. Кожата му е жълта и въпреки че коремът му е огромен, кожата му изглежда силно опъната върху ключиците. Сигурно е на смъртно легло.
	До него има метална количка с различни метални инструменти и легенчета.
	Идеята едва е преминала през ума ми, но вече съм прекосила коридора и се промъквам през вратата му.
	Затварям тихо зад себе си и спускам щорите.
	Тук мирише като в стаята на майка ми през онези последни няколко седмици в хосписа. Не се чуват други звуци освен бавното писукане на мониторите, нито дори шумолене на чаршаф, когато един гръден кош се повдига и спада. Все още няма предсмъртно хриптене. Не мисля, че щях да мога да остана, ако беше започнало. Едва го изтърпях с мама.
	Подпухналата фигура в леглото сякаш едва диша, макар че се предполага, че ще запищят аларми, ако пулсът на мъжа се забави. Предполагам, че е азиатец, но всички хора на смъртно легло изглеждат еднакво. Носът се изгърбва, очите потъват в черепа, устата се отпуска и зее. В това отношение смъртта от болест е милостива към онези, които остават живи. Нашите любими хора вече са непознати за нас.
	След няколко минути отново съм в коридора, приведена до стената, все така извън полезрението на сестрите, запъхтяна и замаяна от усилията. Излизането от стаята ми скъса нервите, защото сестрите бяха вдигнали глави от компютъра и си говореха, след като цялата важна информация беше предадена на новата смяна. Трябваше да спра за достатъчно време, за да затворя тихо вратата зад себе си, въпреки че можеха да ме видят.
	Въпреки че говорят виетнамски, си личи, че разговорът наближава края си. Това е шансът ми. Хващам памучния конец, който издърпах от чаршафа му, и се моля да е достатъчно здрав, а възлите, с които завързах трите парчета, да издържат.
	Сестрите се смеят, а после въздъхват. Готови са да си тръгнат.
	Дръпвам. Конецът се опъва, а количката пада на пода с трясък, който би могъл да събуди мъртвите.
	От сестринския пункт долитат възгласи. Ако мъжът е паднал от леглото си, и трите ще трябва да напрегнат сили, за да го сложат отново в леглото.
	По балатума се чуват шляпащи стъпки.
	Появяват се три фигури и без да забелязват памучния конец, който се вие по пода и стига до мен, нахълтват през вратата в стаята на умиращия мъж.
	Аз се надигам и тръгвам със залитане към асансьора. Ако се притисна към вратите, докато го чакам да дойде, съм на практика невидима за сестрите в стаята на умиращия. Чудя се дали ще намерят конеца, завързан за парапета на количката, и ще направят връзката? Ако е така, скоро ще се досетят накъде съм се запътила.
	Асансьорът идва тихо и се гмурвам в него, удрям копчето за затваряне на вратите, а после натискам най-долното. Моргите не са ли винаги в мазето?
	Вратите се затварят и асансьорът започва да вибрира.
	Толкова бях заета с изпълнението на този план, че нямах време да помисля пред какво предстои да се изправя. Сега затварям очи и си представям Оли: в кухнята, докато разбърква спагети, в банята, как спи на дивана, как се смее на някое парти. Образите са кристално ясни. Бих могла да протегна ръка и да го докосна. Познавам мекотата и температурата на кожата му, миризмата му, ритъма на дишането му. Не може да е мъртъв. Бих го почувствала във вътрешностите си. На масата долу трябва да лежи някой друг. Вдовецът от курорта може би. Оли не обича много да разглежда забележителности, затова може би съм отишла с Шон: раната на главата го е направила неразпознаваем. Оли е другаде. Изгубен: ранен може би, но не мъртъв. Не мъртъв. Не мъртъв.
	Асансьорът се разтърсва и спира, вратите се отварят и пред мен се разкрива съвсем различна гледка.
	Коридорът с нисък таван води само в една посока. Бетонните стени са голи и се носи зловонна миризма на горещина и влага. Лампите са разположени ниско и светят в червеникав нюанс. Когато пристъпвам боса в коридора, горещината ме удря като стена и се поколебавам: може би трябваше да настоявам да го докарат в някоя от залите, където телата се идентифицират от близките, тогава можеше да подготвят тялото, да намалят осветлението, за да направят този момент колкото се може по-поносим. Но ми се струва, че нямаше да позволят. Каквото и да е останало от мъжа ми, трябвал им е стоматологичният картон, за да го идентифицират.
	Съмненията ме връхлитат с такава сила, че протягам ръка, за да се подпра на стената.
	Вратите на асансьора се затварят зад мен и той изсвистява, когато потегля обратно нагоре. Взимането на решението ми е спестено.
	Тръгвам по протежение на тръбите и кабелите, които се вият по тавана на коридора. Непрекъснато се чува бучене и дрънчене, като от заводски машини, и е горещо като в сауна. Предполагам, че въздуховодите на всички климатици, които правят температурата в останалата част от болницата толкова приятна, изпускат горещия въздух тук. Пот се стича на капки по гърба ми и между двете половини на задника ми.
	След завоя коридорът се разширява и отляво и отдясно има врати. През малките прозорчета виждам, че водят до лаборатории и складове.
	Още един завой. Отпред коридорът свършва с врата. Затворена и за разлика от останалите — без прозорец. Краката ми се разтреперват, но продължавам да се движа, а тялото ми е толкова изтръпнало, че сякаш се нося над пода.
	Въздухът започва да се променя. Отначало ми се струва по-свеж, сякаш всеки момент ще изляза навън, но после свежестта придобива острия мирис на химикали.
	Стигам до вратата. Бутвам я и я отварям. Влизам.
	Залата е ослепително бяла. Сякаш съм минала през тунела и съм влязла в рая. Но раят не би миришел така. Губя ориентация, залитам и се удрям в една стена. Въздухът е леденостуден.
	Облегнала съм се на метален шкаф по цялата височина на стената от пода до тавана. Такива шкафове има покрай всички стени, а луминесцентното осветление се отразява в лъскавата стомана. Всеки шкаф се състои от чекмеджета, а всяко чекмедже е достатъчно широко и високо, за да побере труп.
	Отблъсквам се от стената, за да се изправя, и дишам бавно, дълбоко. Краката ми са стъпили толкова здраво на балатума, че не мога да си представя как ще мога да прекося стаята и да отворя някое от чекмеджетата. На всяко има етикет с QR код, сякаш не съдържа нищо повече от хранителни стоки. За миг мускулите ми се отпускат. Няма да мога да позная в кое от тях е тялото му. По-добре да се обърна и да се върна в стаята си.
	Не, просто ще трябва да ги отворя всичките.


	След като съм отхвърлила половината чекмеджета в залата, отвращението ми от разглеждането на сиви трупове започва да отслабва. Научих, че ако отворя малко ципа на трупния чувал, мога да прочета етикета, прикрепен на глезена, без да се налага да гледам издути кореми или почернели пръсти.
	Отварям най-долното чекмедже на следващия шкаф почти механично. Трупният чувал е сив, по-дебел от останалите, и когато отварям ципа, се подава ръка. Изглежда като всички останали: белезникавосива, с жълти нокти, които вече се отдръпват от кожичките. И тогава виждам линията на тена около безименния пръст, почти неразличима на фона на сивата плът.
	Ципът изръмжава, когато го свалям до долу, покрай мускулестото бедро, до коляното с моравия белег, глезена, ходилото. Етикета.
	Залитам назад и се удрям в следващия шкаф, а металът издрънчава глухо.
	Станала е грешка.
	Това не е той. Изпратен е грешен стоматологичен картон. Това е някой друг.
	Стомахът ми се свива, сякаш ме разпорват.
	Оли, Оли, моят Оли.
	Мисля си как мирише косата му, след като я измие. Как изглежда с очилата си — толкова сладък и ученолюбив. Как прехапва долната си устна, когато се мъчи да сдържи смеха си. Как изправя перчема си с гел, когато излизаме, и как той винаги пада върху челото му, когато препие. Гласът му. Смехът му. О, боже, о, боже. Как ще преживея това? Как е възможно сърцето ми още да бие?
	Някой влиза в залата. Рязко възклицание на виетнамски, после ръце върху моята ръка, които се опитват да ме изправят на крака.
	Искам да извикам _не_, но думата излиза от устата ми като протяжен, задавен вой.
	Тя ме пуска, започва да бръщолеви нещо по мобилен телефон. Дребничка жена с лаборантска престилка и дебели очила. Очевидно се обажда на санитарите или на лекарите, за да дойдат и да ме отведат.
	Но трябва да разбера със сигурност.
	Хващам ръба на трупния чувал и го отмятам.
	Всичкият въздух се изпарява от стаята, когато поглеждам към нещото, което лежи на рафта.
	Отказвам се да различа чертите на това, което трябва да е лицето, и плъзгам поглед надолу по тялото. Жълтеникавобледата замразена плът се прекъсва само от тъмно петно срамни косми, а на гърдите — черна бенка, голяма колкото отпечатък от палец.
	Умът ми блокира.


>>	11.

	__Паркът на замъка „Бърни“, Хампшър__
	___Събота, 3 септември, 12 ч.___
	Било е от нерви. Нищо повече. Смяха се, докато си го спомняха в колата на връщане към замъка, когато тя каза, че ѝ минало през ума, че може да е размислил. И тогава Оли се разплака и каза, че това бил най-хубавият ден в живота му. Целуна порязаната ѝ ръка, а тя притисна главата му към гърдите си, а топлият му дъх докосваше голата ѝ кожа. Когато слязоха от колата под одобрителните викове на хвърлящите конфети гости, тя беше спокойна и сияйна, както трябваше.
	Докато пият питиета в розовите градини преди вечерята, чичо Томас разказва история за майка ѝ.
	— Винаги идваше при нас за лятото. Приятно ни беше семейството отново да е заедно, нищо че баба ти трябваше да остане в Англия.
	— Тя много обичаше да ви ходи на гости — казва Аша с усмивка. — Звучеше вълшебно.
	— Понякога момчетата отиваха да играят футбол, а тя лягаше в някой хамак и си четеше учебниците. Умно момиче беше майка ти. Знаеше какво иска от живота. Беше решена да се издигне.
	Разтеглените в усмивка устни на Аша потрепериха. След като майка ѝ беше забременяла на седемнайсет, всички тези амбиции се бяха оказали заменени от къртовски труд и тревоги.
	Той я гледа, тъмните му очи все още блестят в сбръчканото му лице.
	— Само се виж, момиче — казва нежно. — Ти беше нейното постижение. — Посочва с глава към заобикалящата ги обстановка. — А гледай какво постигна.
	За миг всички щастливи лица около тях изчезват и остават само те двамата с Томас. Двама непознати в този луксозен свят.
	— Всичко това се дължи на Оли — промърморва тя. — Не на мен.
	Той хваща ръката ѝ и прокарва палеца си със суха като хартия кожа по опакото на пръстите ѝ.
	— Той те обича, защото си специална. Парите и успехът са само това. Означават, че хората ти дават нещо, защото го заслужаваш. За Оли ти заслужаваш всичко това. Той знаеше, че е по-добре да те улови, преди някой друг да го направи. Не забравяй това. Ти заслужаваш. Заслужаваш всичко това.
	— Това е самата истина — казва някакво пияно момиче, някаква изискана приятелка на Оли. — Той е голям късметлия! — Магията е развалена. Томас прави крачка назад и започва отново да говори на присъстващите.
	— И един ден Франсоаз намира едно красиво бяло яйце в хралупата на едно дърво. Това момиченце напусна Найроби, когато беше на осем месеца. За нея от яйцата се пръкват само патици, косове и сини игери.
	Казва го като чужденец. Сини. Игери. Чува се смях, а той намигва на Аша. Майтапи се с тях.
	— Значи яйцето трябва да е на птица, нали така? Тя си мисли, че може да е на папагал или райска птица. Изтичва обратно в къщата и взима един от чорапите си (който не ѝ трябва за нигерийското лято, но майка ѝ го е сложила в багажа ѝ, защото е прекарала толкова много време на студа и дъжда, че е забравила какво означава истинска жега), а после много внимателно пъха яйцето в чорапа, за да го топли. Ден след ден държи яйцето на топло в чорапеното му гнездо и не казва на никого, за да не ѝ кажем да го върне на мястото му.
	Той отпива от шампанското си и оглежда лицата на затаилите дъх хора. На Аша ѝ се приисква Оли да беше тук, за да слуша.
	— И изведнъж една сутрин не можем да я намерим. По обяд я викаме ли, викаме, но тя не идва, а от кухненския прозорец виждаме, че не е в хамака. Клара вече е уплашена. Преди няколко години някаква болна хиена дойде в селото и за малко да убие един фермер. Изпращаме момчетата да я търсят и след пет минути Стивън влиза и така се залива от смях, че едва говори. Когато го питам какво е толкова смешно, казва: _По-добре отиди да видиш сам._
	Аша знае тази история, но Томас я разказва толкова добре, че тя едва се сдържа да не се разсмее, когато той описва как обикаляли градината и викали майка ѝ, докато най-накрая чули жален писък от горните клони на едно акациево дърво.
	— Яйцето се излюпило върху корема ѝ, но от него не излязъл папагал, нито дори син игер. Излязла белокоремна усойница.
	Пияните момичета ахват.
	— За да понесе онези студени, влажни английски зими, Ивлин била прочела всичко за флората и фауната на родината си и била напълно наясно, че белокоремната усойница е най-смъртоносната змия в целия широк свят.
	— Оглеждам се и накрая виждам змията. Дълга е горе-долу толкова. — Разтваря палеца и показалеца си на разстояние от пет сантиметра. — Дори не може да слезе сама от хамака!
	Още смях.
	— „Госпожичке! — извиквам ѝ. — Нали знаеш, че змиите могат да се катерят по дърветата?“ За секунда настава тишина, а после листата над главата ми зашумоляват трескаво и преди да успея да направя нещо повече, освен да протегна ръце и да се приготвя, тя пада като кокосов орех от онова дърво. Голям, уплашен, разплакан кокосов орех, вкопчен във врата ми!
	Аша не може да спре да се смее, когато си представя как нейната неукротима майка е била изгубила ума и дума от ужас заради петсантиметрово змийче. Дори Томас се смее толкова силно, че очите му са насълзени, сякаш и той никога не е чувал историята досега. Когато смехът утихва и Томас въздъхва и избърсва очите си, Аша вижда, че фотографката е там.
	— Направих няколко хубави снимки — ухилва се тя.
	Може би привлечена от смеха, майката на Оли се присъединява към тях с порозовели от шампанското бузи. Аша я запознава с Томас, а хладната жена на средна възраст го целува по двете бузи с кожа като хартия.
	— О, трябва да дойдеш и да се запознаеш с Маккензи — казва после и като хваща под ръка разрешения възрастен чернокож мъж, тръгва с несигурни крачки през поляната към мъжа си.
	Аша се усмихва след тях. Може би днешният ден все пак ще бъде почти перфектен.


	Обядът е изненадващо вкусен, като се има предвид колко трудно трябва да е да угодиш на сто и четиресет души, сред които вегани, хора, страдащи от цьолиакия и от лактозна непоносимост. За начало има тартар от еленско месо, следван от сьомга „Уелингтън“ и лимонов кекс с полента; преди това сервират амюз буш от карфиолена супа с трюфелово олио, а накрая — шоколадови пралини. Към края на вечерята по слепоочията на Аша се стича пот и за да не припадне на масата, тя се извинява и отива да намери Зайнаб, за да се опитат да направят нещо по отношение на роклята.
	Занимават се с нея под величественото стълбище във фоайето, разшиват още няколко от шевовете на корсажа и ги зашиват отново с комплект, който Зайнаб е получила от салонния управител.
	— Как ти провървя с Майло? — Замайването започва да отшумява, след като Аша вече може да диша по-лесно. — Успя ли да го изтръгнеш от ноктите на Либърти?
	Двамата разговаряха оживено известно време под перголата, преди да влязат на вечеря.
	Ръцете на Зайнаб спират работа.
	— Е? Ще се срещнете ли по-късно за един бърз секс зад завесите?
	— Не мисля.
	Гласът на Зайнаб звучи толкова по-различно от обикновено, че Аша се извръща, за да я погледне.
	— Внимавай, ще скъсаш конеца.
	— Кажи де. Какво стана?
	Зайнаб се замисля.
	— Мисля, че имаш право, това е всичко. Той е лош човек.
	— Ха! Ти все казваше, че просто ревнувам!
	— Някой ревнува, но не съм сигурна, че си ти.
	— О, боже, какво каза той?
	Още една пауза, въпреки че пръстите ѝ продължават да работят тихо и да попипват плътта под мишниците на Аша.
	— Каза, че се надява да знаеш каква добра партия е Оли и да започнеш да се държиш прилично, след като се омъжиш.
	— _Да се държа прилично?_ Ама че надут пуяк.
	— Но това не беше най-лошото.
	— Какво? — Сега наистина се обръща. Кожата на Зайнаб сивее в полумрака.
	— Каза, че си му казала да внимава, защото аз не по-малко отчаяно от теб искам да си хвана някой бял мухльо.
	Кратко мълчание.
	— Не съм… Никога не бих могла.
	— Знам.
	— Не бих казала такова нещо дори на шега. С него не говорим така. Не можем да се понасяме един друг.
	— Точно това е причината, нали? Той е достатъчно умен не само да злослови по твой адрес, а и да намекне, че ти злословиш по мой — да се опита да ни настрои една срещу друга.
	— Казах ти, че е гадняр.
	— Не просто гадняр. Опасен е.
	— Е, хайде де, той е просто поредният банкер загубеняк.
	— Не, интелигентен е. Опитва се да те скара с приятелката ти. Да отслаби позициите ти. Колкото по-слаба си, толкова по-лесно ще му бъде да застане между теб и Оли.
	Преди Зайнаб да запише наказателно право, тя беше семейна адвокатка, специализирана в дела за насилие над жени. В хладните сенки под стълбището косъмчетата на ръцете на Аша настръхват.
	— Преувеличаваш. Просто е негодник.
	Зайнаб поклаща глава.
	— Трябва да внимаваш с него. — Навежда се, за да отхапе конеца. — Ето. Готово. А сега да не си хапнала или пийнала нищо повече, дебеланке.
	— Ако обещаеш да не се опитваш да изчукаш Майло.
	Зайнаб се усмихва и двете се връщат в трапезарията, хванати под ръка. В този момент Майло вдига поглед от масата. Погледът му се спира върху двете приятелки само за частица от секундата, а после Майло продължава разговора си с Маккензи.
	Когато двете жени се разделят и Аша се отправя отново към главната маса, я пробожда чувство на раздразнение към приятелката ѝ. Не можа ли да изчака още малко, преди да ѝ каже нещо толкова неприятно?
	Когато сяда, тя хвърля поглед към Зайнаб, която е отметнала глава назад и се смее, докато флиртува с тийнейджъра до нея.
	Приятелки са от университета, но Зайнаб винаги е била костелив орех. Безкомпромисна е в мненията си и никога не се съобразява, че чувствата на другите хора може да са по-раними от нейните.
	Докато оправя дантелената си пола като бяла пяна, тя вижда, че Майло ѝ се усмихва. Всичко това е било част от плана му да провали нейния ден.
	Насилва се да му се усмихне, а после се навежда и целува Оли. Майло се извръща.
	Когато и последните чинии са отнесени, а кафето е сервирано, хората започват да поглеждат към главната маса.
	— Не можеш да отлагаш повече — прошепва Аша на Оли, а той сбърчва лице.
	— Пожелай ми успех.
	— Кажи хубави неща за мен.
	Той се навежда, за да я целуне:
	— Не можах да се сетя за нищо, съжалявам — а после сгъва салфетката си и се изправя.
	Тя усеща прилив на гордост, когато увереният му поглед обхожда залата, а последните няколко шушукащи гласа утихват.
	— _Така_ — започва той, сините му очи искрят, а някои от гостите се засмиват очаровано. Една дума и цялата зала е в краката му.
	Речта му докарва до сълзи повечето жени, сред които Виктория и Либърти са очевидните изключения. Той започва със смешната история за статията на Аша в списанието, при което Виктория стисва устни, а после изброява качествата ѝ: как го приземява, каква привилегия е да бъде неин съпруг. Как мъж като него, надарен с всичкия късмет на земята, не заслужава тази допълнителна благословия.
	Кратък поглед към Майло в този момент — ако мигнеш, ще го пропуснеш.
	Не изглежда справедливо, завършва той, жената да не може да държи реч на собствената си сватба, но това го радва, защото списъкът с неговите качества би бил значително по-къс. Речта му можеше да прозвучи клиширане или неловко, но Оли някак успява да ѝ придаде съвършенство.
	Чуват се възгласи и аплодисменти, Майло и Себ го потупват по гърба. Той сяда, целува я и промърморва: _Добре че това свърши, ебаси._
	Сега е ред на Майло.


	Принудена е да признае, че го бива. Не дава никакви признаци на нервност, не се поти, нито заеква. Хладната му увереност е леко нечовешка. Ако не се пъчеше при одобрителните възгласи на гостите, човек би се запитал дали изобщо притежава някакви емоции.
	Майло бил изпратен в пансион на седемгодишна възраст.
	Оли отишъл на единайсет. Аша винаги е смятала, че онези решаващи четири години са причината за разликата между сърдечността и чувствителността на Оли и хладината и резервираността на Майло. Либърти е същата, елегантна и изтънчена, но някак куха. Двамата си подхождат.
	С напредването на речта тя започва да осъзнава, че не става въпрос за нея и Оли, а за Майло и Оли. Цитират се забавни случки от училищните и студентските години, истории от почивки на семейство Грейвни, на които Майло бил поканен, истории от началото на професионалния им път като банкери. Тя започва да се помръдва нервно при споменаването на женски имена. Чувала ги е и преди: бивши приятелки, с които се е разделил, без да развалят приятелските си отношения, но изброяването започва да я изнервя. Нарочно ли го прави?
	Тя поглежда към Оли и се пита дали е забелязал — вероятно не, той винаги има добро мнение за приятеля си — но Оли сякаш дори не слуша. Очите му обхождат стаята, изражението му е напрегнато. Тя проследява погледа му. Възторжени лица са обърнати към Майло.
	Сега Майло говори за ски ваканция, когато двамата с Оли попаднали в лавина. Оли го издърпал на безопасно място, а лявата му ска изхвърчала във въздуха.
	Някой го бъзика:
	— Не трябваше ли ти да се омъжиш за него?
	Всички се засмиват. Майло само дето не започва да мърка.
	Аша я заболяват бузите.
	Най-после той завършва речта си.
	— Надявам се Аша и Оли да са много щастливи заедно. Оли не е за изпускане.
	Той вдига чашата си, а Аша осъзнава, че вдига наздравица за съпруга си, а не за брака си. За да потуши надигащия се гняв, взима една от станиоловите опаковки от шоколадовите бонбони и започва да я сгъва във формата на куче.
	— Така. Поздравителните телеграми. Или по-скоро имейли. Никак не са малко, така че може да си приказвате, за да не се отегчите.
	Мислите ѝ се зарейват. Краката на кучето са прекалено къси, защото тя използва прекалено много от станиола за главата. Намачква го на топче и го пуска в утайката от кафето си, а то издрънква.
	Някой им пожелава всичко най-хубаво от Милано. Друг изпраща поздравленията си от Копенхаген. Имена, които не са ѝ познати. Хора, които искат да се отъркат в тях с надеждата, че успехът е прилепчив. Стотици са. Явно новината е обиколила света: един от най-привлекателните ергени от банковия свят вече е зает. Приисква ѝ се да не бяха публикували проклетите обяви навсякъде — в „Татлър“, „Таймс“. Изглежда така, сякаш са искали да се изфукат.
	Оли прикрива прозявката си. Явно денят е бил изтощителен. Не е типично за него да страда от нервност, но днес със сигурност не беше на себе си. Сигурно продължава да се тревожи за онзи _проблем в работата_ — нищо повече не казва за него. Тя винаги се е отнасяла пренебрежително към банковия свят — скучен и пълен с негодници — и може би точно затова той не иска да сподели с нея. Но сега Аша му е съпруга. Тя трябва да се постарае повече.
	— И последната. О, тази е истински роман… — Паузата на Майло привлича вниманието ѝ. Тя вдига очи и вижда, че той държи картичка. На предната страна, която е обърната към залата, се вижда плажна сцена с крещящо розов надпис, изписан по диагонал: _Албуфейра!_
	— Хм, не изглежда да пише нищо… — Обръща я и хората, които седят достатъчно близо, виждат, че на гърба няма текст.
	Настъпва мълчание.
	Оли е притихнал до нея.
	Майло се прокашля и за първи път изглежда смутен. Тя гледа как адамовата му ябълка се повдига два пъти, а после той оставя купчината писма на масата и продължава със същия хладнокръвен тон:
	— Така, след няколко минути, когато всички са готови, ще се оттеглим в градината за разрязването на тортата, а партито ще започне отново тук в пет.
	Чуват се радостни възгласи.
	Малко по-късно, когато пиенето и разговорите са се възобновили, тя усеща как седящият до нея Оли изведнъж се размърдва и скача на крака.
	— Съжалявам — казва. — Мисля, че ще повърна.


>>	12.

	__Курорт „Мангово дърво“, остров Кон Сон__
	___Неделя, 25 септември___
	Толкова са скучни. Това е най-лошото. Тя може да предскаже точно как ще реагират на даден коментар или предложение: заучените фрази и клишетата, превъзнасянето. Всичко е _прекрасно_ или _потресаващо: необикновено_ си е направо обида. А Дейвид не спира да се хвали. Казва на Оли — само на Оли — за трийсет и петте процента печалба, които е постигнал за един клиент, четиресет и осем процента за друг. Как мениджърът му казал, че никога не е виждал нещо подобно: сякаш Дейвид имал своеобразно шесто чувство.
	— Мисля, че съвсем искрено повярваха, че разполагам с вътрешна информация!
	Докато той говори, вниманието на Аша се насочва към Софи. Главата ѝ е сведена и тъмните корени личат. Ноктите на пръстите, стиснали чашата ѝ, са изгризани до месото, а тънка издутина от плът обозначава мястото, където би трябвало да са прикрепени за върховете на пръстите.
	Тя вдига очи, улавя погледа на Аша и се усмихва, но усмивката е сериозна и почти умоляваща. Знае ли как се излага съпругът ѝ? Дори съвсем приемливи мъже често се държат така в присъствието на Оли. Фукат се, сякаш още си играят на детската площадка, или пък ласкаят и угодничат като мазни продавачи. Дейвид съчетава най-лошите черти на двете категории. Сега поздравява Оли за някаква сделка, която е сключил през 2015 година. Вече дори не си прави труда да се престори, че иска да включи и жените в разговора; въпреки че работата на Аша е по-интересна, отколкото на Оли, и тя може да разкаже някои доста любопитни случки с двулични политици, които биха се харесали поне на Софи.
	Ужасът я пробожда като с нож, когато осъзнава, че така и не си е направила труда да разбере с какво се занимава Софи. Задава въпроса точно когато Дейвид спира, за да си поеме въздух.
	— Работя в едно кафене — казва Софи и точно в същия момент Дейвид казва: — Соф има собствен бизнес.
	— Така ли? — усмихва се Оли в очакване на продължението.
	— Не се подценявай, скъпа. Не е просто кафене, нали?
	Софи се усмихва скромно.
	— Занаятчийска пекарна е. Правим трийсет различни вида хляб всеки ден.
	— Майка ми правеше хляб — казва Аша. — Казваше, че баба ѝ донесла кваса от Нигерия и бил на седемдесет години!
	Изчаква Софи или да отхвърли твърдението ѝ пренебрежително, или да потвърди, че е възможно. Софи само кимва учтиво.
	— Оставих го да загине. Не е ли ужасно? Чудя се дали има начин да се сдобия с нещо подобно. Дали ще трябва да отида в Нигерия и да го занеса вкъщи в специален хладилен съд, или може да ти го изпратят сух и да го смесиш с вода или нещо подобно?
	Софи се усмихва неопределено, докато не осъзнава, че въпросът е бил насочен към нея.
	— О. Не знам. Ъ…
	— Ти как го правиш в кафенето? Съхраняваш ли маята с години, или просто я слагаш на прах както в хлебопекарните?
	Софи примигва. Аша започва да се чувства неудобно. Дали полага прекалено много усилия да включи Софи в разговора? Дали другата жена смята, че Аша я гледа отвисоко?
	Тогава Дейвид казва:
	— Чу ли, че „Янсен Хопър“ щели да бъдат съдени за манипулиране на ЛИБОР, а после изведнъж всичко било потулено. Един мой познат смята…
	Оли се обръща към него и двамата продължават разговора си от мястото, до което бяха стигнали.
	Кръвта нахлува в лицето на Аша и тя усеща прилив на гняв. Софи се е извърнала настрани и очевидно е улисана в това обсъждане на търговията с валути. Дали се опитва да я постави на мястото ѝ?
	— Отивам да пишкам.
	Никой не обръща внимание, когато тя се изправя и залита, а после се затътря към другия край на бара. В тоалетната съска псувни към мивката, докато водата тече върху ръцете ѝ. Осъзнава, че е много пияна. Отново. Поредната сутрин, пропиляна заради махмурлука. Оли ще спи на шезлонга си и лигите му ще текат, а тя ще взима още обезболяващи и ще се тъпче, за да се пребори с гаденето. Вече е напълняла. Онези двама скучни пияници съсипват фигурата ѝ.
	Връща се по заобиколен маршрут, за да подиша малко въздух, и се оказва, че минава покрай бунгалото на Шон. Вътре е тъмно. Една-единствена буйна секунда тя се замисля дали да не влезе и да се пъхне в леглото до него.
	Мда, _много_ е пияна.
	Когато тя се приближава до масата, Оли казва:
	— Ето я. Сама може да ти каже.
	Когато осъзнава, че е сменил темата и е насочил разговора към _нейната_ кариера, я залива топлина.
	— Кажи им за депутата, който изневерява на жена си и шмърка кокаин.
	Тя се засмива и разказва скандалната история с много известен политик, католик и глава на семейство, който поучавал какво _зло_ са наркотиците и винял самотните родители за краха на съвременното общество.
	— Репортерката му даде възможност да избира. Да им даде ексклузивно интервю за извънбрачната си връзка или ще разкрият слабостта му към кокаина. Господин министърът прецени, че макар и признанието в стил _mea culpa_ за връзката му със секси бавачката да означава края на брака му, може би поне ще запази работата си.
	Историята допада на Софи и тя кара Аша да разказва още — така към края на вечерта вече не изпитва толкова силно желание да убие някого, поне не Софи.
	Докато вървят към бунгалото си, с Оли се подпират един друг, защото силният вятър ги блъска, а дървената пътека изглежда значително по-неравна, отколкото беше преди това.
	Оли си тананика. Песен, която беше популярна в началото на връзката им. Напомня ѝ за дни в парка, последвани от цели нощи по барове, където времето сякаш се разтегляше до безкрай, докато пиеха, за да изтрезнеят. Излизаха в студения Лондон и се олюляваха, отбиваха се за кроасани в таксиджийското кафене, а после правеха любов, докато останалият град се събудеше.
	Мишницата му е до рамото ѝ и тя усеща сладката му мускусна миризма, примесена с аромата на дезодоранта. Притиска го още по-силно към себе си, а той я целува по челото. Може би Оли започва да се отпуска. Тя пъха ръка под ризата му и плъзва върховете на пръстите си по тазовата му кост, надолу към ластика на шортите му. Той вдишва и издишва. Този характерен признак за изпускане на напрежението, преди да правят секс. Нещо вътре в корема ѝ се разхлабва, сякаш току-що е развързала връзките на корсет.
	Права беше да не придава прекалено голямо значение на сексуалната суша. Просто му беше трябвало малко време да разпусне. Довечера телата им отново ще се слеят. Няма значение дали са прекалено пияни, пак ще се получи по-добре от собствения ѝ нескопосан опит за самозадоволяване.
	За момент тя се замисля дали да не премести ръката си надолу под шортите му още сега, докато вървят, но може би са малко стари за секс „ал фреско“. Освен това в бунгалото ще бъде много по-удобно. Нощта захладня.
	Когато заобикалят сградата на ресторанта, порив на вятъра ги кара да залитнат назад. Морето е бурно, върху вълните се виждат бели зайчета и се чува тихо буботене като от баса на стереоуредбата в колата на някой гангстер. Идва от отсрещния край на носа, където вълните се блъскат в скалите. Вятърът навява пясък на плажа като камшични удари, придружени със съскането на хиляда змии. Аша ослепява за секунда, когато в очите ѝ попада шепа песъчинки, и се обляга на Оли, за да я води.
	Той спира.
	Тя мига, за да си върне зрението. Облаци се надпреварват пред луната и хвърлят движещи се сенки по пясъка. За миг изглежда, сякаш плажът е пълен с танцуващи призраци.
	Оли стои съвсем неподвижно, а мускулите на ръката му, с която е обгърнал кръста ѝ, се втвърдяват от напрежение. Погледът му е вперен в скалния нос.
	Сърцето ѝ скача в гърлото. Върнали ли са се? Да не би двамата, които видя онзи ден, в другия край на курорта, постепенно да се приближават към тях?
	Проследява погледа му. Движещите се сенки ѝ пречат да види ясно. Женски профил ли се очертава на фона на скалите? За миг тя едва диша.
	Тогава се появява луната и всичко придобива ясни очертания.
	Сенчестата фигура е била само неравна пукнатина в скалата. Тя издишва затаения си дъх и се засмива.
	— Помислих, че някой ни наблюдава!
	Изчаква Оли да се съгласи жално с нея или да се засмее, или дори просто да изсумти в знак, че я е чул.
	Нищо. Той навежда глава и продължава срещу вятъра, напрегнат и затворен в себе си както винаги.
	Тя се вкопчва в идеята си да правят секс тази вечер с някаква мрачна решителност. Имат нужда от това. Ако се налага, ще трябва да му го обясни недвусмислено. Колкото повече отлагат, толкова повече ще го възприемат като проблем.
	Божичко, дори на нея започва да ѝ звучи като досадно задължение.
	Когато отключват вратата на бунгалото, тя решава да го остави да си почине, преди да предприеме каквото и да е, разговор или нещо друго.
	— Знаеш ли — казва, докато прави чай за себе си и него. — Изобщо не мисля, че Софи е пекарка.
	— Не каза, че е. Само каза, че работи в кафене.
	— Знам, но някак предположих. Странно е жената на мениджър на хеджфондове да работи в кафене.
	Седналият на дивана Оли свива рамене.
	— Добре ли си? — казва тя предпазливо, докато налива млякото.
	— Да. — Казва го, докато си поема дъх, така че прозвучава като ахване.
	— Не звучиш така.
	Тя оставя чая на масичката, сяда зад него и разтрива врата му, за да покаже, че не търси конфликт.
	— Просто съм изморен.
	— Да не би да имаш проблеми със съня?
	— Минали са само няколко дни. Сигурен съм, че скоро ще се почувствам по-добре.
	Няколко секунди мълчание. Главата на Оли е облегната на възглавницата на дивана, а очите му са затворени: може да е изтощен или да избягва погледа ѝ.
	Тя прехапва долната си устна. Гръдният му кош се издига и спада бързо. В трепетно очакване ли? Дали я чака да го докосне?
	— Сещам се за нещо, което ще ти помогне да се отпуснеш.
	Прозвучава толкова неестествено, че тя едва се сдържа да не потрепери, а усмивката, която трябваше да изглежда секси, сигурно изглежда толкова фалшива, колкото самата тя я усеща. За щастие, той не отваря очи. Изобщо не се помръдва.
	Това покана да продължи ли е?
	Тази нервност е странно усещане: тя наистина е неспокойна, когато ръката ѝ се премества върху чатала му, плъзва се под плата на шортите, докосва пениса му, тежък и увиснал.
	— Казах ти — сопва се той и се отдръпва рязко. — Изморен съм.
	— Все си изморен, да му се не види.
	Знае как звучат думите ѝ още преди той да заговори, но гневът прикрива срама ѝ.
	— Какво, значи трябва да ти _пускам_, когато ти се прииска?
	_Аз ли съм причината?_ — иска ѝ се да изкрещи. — _Не те ли възбуждам вече?_ Но е прекалено ядосана, за да се издаде, че изпитва подобна уязвимост.
	— Добре.
	Тя става и отива в банята, мие си зъбите толкова дълго, че изплюва кръв в мивката. Постепенно гневът утихва и тя се разплаква. Сяда на ръба на ваната, загърната свенливо с кърпа, с надеждата той да влезе, да види, да я утеши и да се сдобрят. Но той не идва, предпочел е да си легне с мръсна уста, вместо да се сближи отново с жена си.
	Накрая тъгата преминава в озлобление. Тя става и измива лицето си. Докато го бърше, се поглежда в огледалото. Изглежда гневна, а и състарена.
	Закача кърпата и се връща в спалнята. Оли вече е заспал. Ляга до него, но минават дълги минути, докато пулсът ѝ се нормализира.

	* * *

	Тя се буди внезапно в тъмнина. Сънуваше нещо. Оли беше отишъл отново на острова и докато седеше там сам с лице към откритото море, някаква птица изпусна мида на скалата до него. Острият звук долетя чак до брега, където Аша стоеше и го гледаше. Именно шумът я събуди. Тя се обръща по гръб и издърпва чаршафа, който се е усукал около бедрото ѝ. Вентилаторът се върти над главата ѝ. Загубила е ориентация, сякаш прекалено бързо е изминала пътя от съня до будното състояние. Дали сънуващият ѝ мозък се е опитвал да осмисли истински звук?
	Но наоколо е тихо. Чува се само шепотът на вълните и приглушеното бръмчене на хладилника в съседната стая. Оли диша леко до нея. Колкото и да е пиян, когато заспи, никога не пръхти, нито подсмърча. Това е много привлекателно качество. Нощта е хладна под ясното небе и тя завива механично голото му рамо, преди да си спомни, че му е сърдита. Само че вече не е. Само е тъжна и съжалява. Това е меденият им месец, а тя го съсипва. Нещо не е наред с Оли, но вместо да се опита да разбере, тя мисли само за собствените си егоистични нужди. Ще се опита да бъде по-добра съпруга. Обгръща кръста му с ръка и със задоволство усеща, че той се сгушва в нея — неговото подсъзнание все още я обича. Но преди да успее да се отпусне и да заспи отново, ги чува.
	Гласове.
	Поглед към часовника ѝ казва, че е два и малко. Барът затвори, когато си тръгнаха след вечерното си питие с Дейвид и Софи, така че защо някой е още навън?
	Тя се надига в леглото и се вслушва, докато кръвта нахлува в ушите ѝ.
	Изглежда, че гласовете идват иззад бунгалото, откъм джунглата.
	Не различава думите, но отсечеността, която изглежда характерна за виетнамския, липсва. Струва ѝ се, че говорят на английски — или поне на някакъв европейски език. Дали Софи и Дейвид са излезли на разходка под лунната светлина? Някак не ѝ изглеждат от тези двойки. Американците тогава? Един от гласовете е достатъчно писклив, за да е женски, но гласът на Каспър е много женствен.
	Тя става от леглото и тръгва боса към задната част на стаята, където прозорецът гледа право към джунглата. Небето е толкова ясно, че тя различава формите на дърветата, очертани от лунната светлина, през щората. Притиска гръб към топлата бамбукова стена и се заслушва отново.
	Гласът на мъжа е нисък и настоятелен. Някаква кавга? Дали единият от тях е излязъл ядосано от бунгалото, а другият е тръгнал след него?
	Ако Оли беше буден, щеше да ѝ каже да ги остави на мира, но любопитството ѝ е събудено. Ако не е някоя от другите двойки, тогава кой се промъква около бунгалата след падането на нощта?
	Тя грабва пареото си и тръгва към вратата, а после си проправя път през изсъхналите храсти зад бунгалото.
	Тъмната джунгла е надвиснала над постройката им. Изведнъж Оли ѝ се струва уязвим, както спи в крехката дървена барака. Тя ще побърза. Ще разбере кой е там, а после ще се върне право при него.
	Луната блести ярко на ясното небе. Краката на Аша са студени. Излязла е без обувки. Дали по земята в джунглата има насекоми, които могат да пробият човешката плът? Навити на кълба змии, маскирали се като камъни?
	Въздухът е наситен със сладкия мускусен аромат на дървесния сок, но това не е миризмата на дървесина на английската гора, която напомня за лекарства. Тя се намира на чужда територия.
	Ето.
	Не си ги въобразяваше.
	Два гласа, мъжки и женски, говорят на език с европейска интонация. Но тя не може да различи думите. Говорещите са прекалено далеч от нея, по-навътре между дърветата. Очите ѝ се напрягат да видят в черната тъмнина зад най-близките дънери. Няма фенери, нито студена светлина от мобилен телефон. Хората са там в катраненочерния мрак.
	Ако имат нужда да са насаме, защо не останат в бунгалото си или пък не отидат на плажа, където вълните ще заглушат думите им? Освен ако не искат да бъдат видени.
	Жената се засмива. Гласът ѝ не звучи като на Софи. Ръцете на Аша настръхват. Тогава отново се чува гласът на мъжа: ниско буботене. Думите са неразличими. А после тишина.
	След малко се чува скришно шумолене и пукане много по-близо до бунгалото. Сърцето ѝ скача в гърлото. Знаят ли, че ги шпионира? Тя тръгва на заден ход по алеята между постройките, готова да се шмугне вътре.
	Близо до бунгалата дърветата се разреждат и позволяват на лунната светлина да проникне през балдахина, образуван от короните им, и да хвърли къси, рязко очертани сенки върху земята. Съвсем скоро прокрадващите се хора, които и да са, ще трябва да излязат в кръговете от сребриста светлина. Тя ще види кои са.
	Шумоленето се усилва, а после рязко спира. Тя затаява дъх, когато успява едва да различи някаква фигура на фона на редицата от дървета. Струва ѝ се, че е мъж, трудно е да се каже, докато не се приближи. Но той не се приближава.
	Изведнъж тя осъзнава, че силуетът ѝ трябва да е ясно очертан на фона на озареното от луната море зад нея.
	Видели ли са я? Но въпреки това все още не става въпрос за много хора. Само за тази единствена фигура, на мъжа, която е застинала съвсем неподвижно.
	И тогава той се изгубва отново в тъмнината.
	Очите ѝ се напрягат да зърнат него или жената.
	Ето. Едва доловимо проблясване между дърветата. Лице в тъмнината. Наблюдава я. А после изчезва.
	Побиват я тръпки. Навън е, сама, а някой, който не искаше да бъде видян, знае, че тя го наблюдаваше. Тя се шмугва покрай страничната стена на бунгалото и през вратата, която остави притворена (нали?). Повече няма да постъпва така, мисли, докато проверява ключалките, а после минава на пръсти през хола и стига до спалнята, където Оли лежи тихо в същото положение.
	За миг я обзема ужас, че някой е влязъл, докато беше излязла, и го е убил, но пулсът му е силен и равномерен. Той се размърдва, а тя го завива с чаршафа и потреперва на полъха от вентилатора.
	Сяда в леглото, а очите ѝ се стрелват между закритите от щорите прозорци и се опитва да не си представя как около къщата се прокрадват фигури, пъхат пръсти под паянтовите рамки на прозорците и отварят паянтовите ключалки.
	Колко глупаво, че сама се изплаши така.
	Няма да споменава за това на Оли. Няма нищо за споменаване. Дейвид и Софи са се карали през нощта или пък американците са се отдали на малко секс „ал фреско“. Може би е сгрешила за езика. Може да се е натъкнала на нелегална любовна среща на Хао и Бай. Или някоя друга двойка, която не е искала да бъде видяна. Мъж и жена с тайна.
	Но пък къде се дяна жената?


	Събужда се изморена, въпреки че минава десет. Странно, че почивките действат така на човека. Тя често се чувства по-зле, когато се върне, отколкото преди да замине. Явно тялото ѝ се чувства добре при определено ниво на стрес и без него е летаргична, отегчена. А дребни проблеми придобиват неестествено голямо значение. Като тази работа със секса.
	Тя вече се е отказала да се опитва. Унизително е. Ако изобщо някога пак ще се чукат, той ще трябва да поеме инициативата.
	Той не се помръдва, когато тя става от леглото. От порите му се процежда кисело изпарение на застоял алкохол.
	Навън въздухът вече е топъл, а водата в басейна е с топлината на кръвта. Тя се плъзва вътре и обляга главата си на ръба. Дали да положи сериозно усилие да разбере какво му тежи, или да се затвори в себе си, което би могло да го тласне към някакво откровение от страх да не я загуби? Изглежда жестоко, но умоляването явно не върши работа.
	Тогава си спомня за онази случка с Майло.
	След трудния им период (така е по-лесно да се нарече) тя знае, че той е потърсил утеха при стария си приятел от ученическите години. Явно Майло го е посъветвал да я зареже, твърдял е, че случилото се е навременно предупреждение какво ще последва. Тя подозира също, макар че не й е приятно да мисли за това, че Оли сериозно се е замислил дали да не послуша съвета му. Може би тя греши. Така или иначе фактът, че преодоляха този период, въпреки отпора от страна на всички негови близки, я накара да изпитва още по-голямо уважение към него.
	И един ден, не много след това, но със сигурност достатъчно дълго, така че Оли да няма нужда от тази емоционална патерица, тя се прибра от работа и завари Майло. Ситуацията беше такова клише, че беше едва ли не комична. Трябваше да отиде на партито за едни награди в бранша, но се беше отказала при мисълта да вкара още повече отрови в уязвимия си организъм, затова, след като се беше отбила в „Уейтроуз“, се беше прибрала, въоръжена с продуктите за любимото зелено къри на Оли.
	А зад мерцедеса на Оли беше паркиран рейндж ровърът на Майло. Оли също си беше тръгнал рано от работа. А също и Майло.
	Когато отключи вратата, ѝ прилоша леко. Сякаш всеки момент щеше да ги завари голи в леглото си.
	Внезапно възцарилата се тишина, докато изваждаше ключовете си от ключалката, я уплаши, но когато го повика по име, той отговори веднага от кухнята. Токчетата на обувките, с които ходеше на работа, затракаха по плочките в коридора — обикновено ги събуваше на входната врата — и тя бутна вратата.
	Двамата се бяха облегнали нехайно на кухненския плот с чаши за уиски в ръка и я гледаха усмихнато.
	— Рано си се прибрал — каза тя.
	— Ти също. Какво стана с партито?
	Сякаш всичко беше филм.
	— Не ми се занимаваше. — Не смяташе да каже истината пред Майло. — Какво стана с работата ти?
	— Щяха да събират младшите служители, за да им четат конско за неспазване на правилника, затова се извиних и си тръгнах.
	Тя се обърна към Майло с въпросителна усмивка.
	— Току-що сключих една сделка. Реших да я отпразнувам с Оли вместо с досадниците от работата.
	— Аха.
	— Джин с тоник?
	— Окей. Само че малък. С много тоник.
	Когато Оли отиде до хладилника, за да донесе тоника, тя забеляза, че техните чаши бяха пълни с уиски. Чисто, ако се съдеше по вида му. Не обичайното питие на Оли. Когато ѝ подаде чашата, той не я погледна в очите, а когато тя я взе, видя, че повърхността на питието се клатеше.
	Поговориха за прогнозата за времето за Съфолк, където Майло и Либърти щяха да прекарат уикенда, а Оли взе значително по-дейно участие в разговора, отколкото беше характерно за него при такива скучни теми.
	Накрая Майло каза, че ще трябва да тръгва, въпреки че много му се остава. Прегърна я, а Оли го изпрати до вратата.
	Тя се приближи до еркерния прозорец и видя, че прегръщаше и Оли. Стори ѝ се странно и за секунда не можа да си спомни дали това беше характерният им начин за сбогуване. След малко се раздалечиха и Майло сложи ръка на рамото на Оли и каза нещо, което Аша не разбра зад стъклото. Тогава Майло я забеляза и вдигна ръка. Главата на Оли се завъртя. Майло отиде до колата, а Оли се прибра. Влезе веднага в тоалетната и стоя там цяла вечност.
	— Добре ли си? — попита тя, когато той излезе.
	— Не съм добре с корема.
	— Сигурен ли си, че не е от уискито?
	— Спокойно може да е. — Той се ухили болнаво. — Май по-добре да подремна.
	Качи се на горния етаж и когато му извика да слезе за кърито, изглеждаше много по-добре.
	Кога беше това, пита се, докато гледа умислено към вълничките, които излизат от филтъра.
	Две седмици преди сватбата. Чак в деня на сватбата започна да забелязва, че нещо не беше наред, но когато се връща назад в мислите си сега, дали това не беше денят, когато нещата наистина започнаха да се променят? Дали Майло му е казал нещо? Опитал се е отново да го убеди да я напусне? Дали са се срещали и други пъти, когато е била на работа?
	— Добро утро!
	Софи джапа на плиткото по парео.
	— Рано си станала — извиква ѝ Аша.
	— Не можах да спя — отговаря тя и се насочва към Аша.
	Отблизо изглежда изморена, тенът ѝ сякаш е избледнял през нощта. Тръсва се на един от шезлонгите и разтърква лицето си.
	— Не ми казвай, че изглеждам ужасно — казва. — Знам.
	— На кого му пука? Ние сме единствените тук.
	Софи надзърта между кичурите си.
	— Не забравяй за Сексапилния Шон. Никога няма да поиска да ме изчука, ако изглеждам така.
	Аша изсумтява.
	— Знаеш ли от какво имаме нужда?
	— Знам от какво _аз_ имам нужда — промърморва Аша.
	— От един ден на спа. Да резервираме масаж и процедура. Само ти и аз, без момчетата.
	Аша се поколебава, преди да отговори. След снощната кавга наистина би искала тази сутрин да се опита да се сдобри с Оли.
	В този момент той се появява на терасата, прозява се, но изглежда свежо с кърпата около кръста си. Сутрешното слънце позлатява кожата му. Тя извръща очи.
	— Добро утро, красавецо — казва Софи.
	— Добро утро. Времето е хубаво. — Протяга се и изпъшка. — Божичко, наистина се бях натряскал снощи. Не си спомням много след осем.
	Това негласно извинение ли е? Послание, че би искал просто да забравят за станалото?
	— И аз — казва тя бързо. — Трябва да престанем. Вие сте виновни, семейство Питърс.
	— Признавам си — казва Софи, а после се обръща към Оли: — Тъкмо канех жена ти да дойде на спа с мен, но май предпочита да прекара деня с ослепително красивия си съпруг.
	— Ни най-малко — протестира Аша.
	Оли се ухилва.
	— Много благодаря.
	— Тук имат някаква специална експертка, която лекува с енергия — казва Софи. — Може да ти настрои чакрите.
	Аша се засмива.
	— Чакрите ми са си добре.
	— Мислех, че подобно нещо би ти допаднало — казва Оли. — Това е една от причините да направя резервация тук вместо на другото място по-нагоре по крайбрежието.
	— Шегуваш ли се? Знаеш какво мисля за тези глупости.
	— Не бъди толкова тесногръда.
	— Ти си човекът, който се нуждае от духовно изцеление. — Погледите им се срещат за секунда, а после той извръща очи.
	— Ти си решаваш, маце, но с мен няма да ти е забавно. Каталясал съм. Това легло е прекалено меко.
	Иска да се отърве от нея.
	— Добре. — Тя се усмихва на Софи. — Да отидем.
	Софи, която очевидно не е обърнала внимание на неловкия им разговор, плясва с ръце и става.
	— След закуска?
	— Супер.
	Софи се отдалечава по пътеката. За миг между Аша и Оли се настанява тишина, а после Аша излиза от басейна и влиза вътре, за да си вземе душ.
	Спа центърът е сграда с ниски колони от другата страна на рецепцията. До стената са наредени три масажни кушетки, а отзад има врати, които сигурно водят към самостоятелни стаи. Има чинийки с отрязани цветове, криволичещи фигури от черни камъчета и разбира се, задължителните ароматни свещи във ветроустойчиви фенери, за да ги пазят от морския бриз, който днес е по-силен.
	Докато изкачват стълбите, от една от вратите излиза жена. Не изглежда така, както Аша очакваше. Ниска и съсухрена, с боядисана в черно коса, със сигурност западнячка.
	— Добло утло.
	Германка.
	— Как мога да ви помогна днес, дами?
	— Аз бих искала масаж — казва Софи. — От най-болезнените. Пробвайте да изстискате част от това. — Хваща бедрото си на трапчинки с отвратено изражение.
	Жената кимва рязко.
	— А вие?
	— Каквото и да е. Не ми пука.
	Жената я поглежда критично, очите ѝ са лъскави и черни като мухите, накацали върху плодовата салата на закуска.
	— Малко рейки може би. За да ви успокои.
	— Напълно спокойна съм. — Засмива се колебливо.
	— Ще започнем с вас. Вие — посочва към Софи — може да изчакате на някоя кушетка. Има модни списания, ако искате.
	— Чудничко — казва Софи студено, а Аша тръгва след жената и минава през една от вратите.
	Тя води до стая, осветена само от свещи.
	— Свалете дрехите си.
	— Всичките ли?
	Жената вдига отегчено очи към тавана.
	Аша се съблича и продължава да се пита дали жената имаше предвид и долнището на банския ѝ. Накрая го сваля и ляга на кушетката. От мекия матрак се излъчва топлина, а кърпата под тялото ѝ мирише на лавандула. Веднага ѝ се доспива.
	От бамбуковите стени блещукат снимки. На тях е жената в компанията на различни знаменитости, включително принцеса Даяна, очевидно като много по-млада. Снимката е подписана _На скъпата Каръл_. На друга снимка е Елтън Джон, на трета — Гуинет Полтроу. Значи е известна. В _тези_ кръгове. Глупашките кръгове.
	Чува се дращене. Жената маже ръцете си с някакъв крем. След това затваря очи, протяга ръцете си напред и започва да движи устните си мълчаливо. Дланите са бледи и кръстосани от меки бразди, сякаш са киснати във вода.
	Аша се чувства малко неловко с голите си гърди и обезкосмения си с коламаска триъгълник. Обикновено не одобрява жените, които изглеждат като непреминали през пубертета момиченца, но не искаше от долнището на банския ѝ да се подават косъмчета. Сега се стеснява.
	Очите на жената се отварят и се втренчват в нейните.
	— Отпуснете се. Няма да ви нараня.
	— Не очаквам да ме нараните — казва Аша.
	— Затворете очи.
	Тя се подчинява и почти веднага усеща студен натиск от нещо твърдо върху корема си. Сякаш жената е взела нещо по-голямо от собствената си ръка и го притиска към корема на Аша. Тя сменя положението на тялото си, за да покаже, че не ѝ харесва, но натискът не отслабва.
	Отваря очи. Жената не я докосва. Ръцете ѝ са опънати поне десет сантиметра над тялото ѝ. Но въпреки това студеният натиск продължава.
	Когато вижда, че Аша я гледа, жената издишва рязко през носа си в знак на раздразнение. Отпуска ръцете си покрай тялото и натискът моментално изчезва. Аша се вцепенява от изненада. Дали е свързано с електричество или магнити? Жената със сигурност не я докосваше, но _тя усещаше_ допира.
	— Имате блокаж в сакралната чакра, сексуалната ви енергия.
	— Не аз имам блокаж. Мъжът ми има. — Думите излизат от устата ѝ, преди да успее да ги спре.
	— Може би трябва да дойде при мен, но междувременно трябва да освободите част от това напрежение със…
	_Шон._
	— … медитация и йога. Може би той усеща напрежението ви и това блокира собствената му чакра. Нека да поработя върху тази област.
	— Страхотно. Благодаря.
	Затваря отново очи. Този път натискът е топъл, сякаш жената е изляла загрят сироп върху купола на корема ѝ. Толкова е приятно, толкова невероятно утешително, че тя се разплаква. Прекалено ѝ е неудобно да го признае и оставя сълзите да се стичат по слепоочията и в косата ѝ. Какво, за бога, ѝ става? Наистина ли най-накрая се освобождава някакво блокирано напрежение? _Наистина_ ли вината през цялото време е била нейна?
	— Кога се случи? — пита Каръл.
	Дъхът ѝ секва. За секунда настава пълна тишина. Дори шепотът на вълните сякаш не успява да проникне в притихналия сумрак.
	— Преди три месеца.
	— В коя седмица бяхте?
	Двайсет и първата. Коремът ѝ беше идеално объл като пъпеш. Вече се бяха спрели на името Оливия, ако е момиче. Оказа се момче. Още един Грейвни, който да носи семейното име. Само суеверието я накара да не позволи на Оли да съобщи новината на родителите си. Суеверието и още нещо може би. Достатъчно скоро детето щеше да принадлежи на тях и на рода, с който ѝ бяха проглушили ушите. Понякога тя почти не го харесваше по тази причина. Това бебе. Когато я риташе толкова силно, я болеше. Когато качените килограми я състариха, помрачиха красотата ѝ. Хората я потупваха по корема, но никога не ѝ отстъпваха мястото си в метрото. Не беше готова. На трийсет и три беше прекалено рано. Кариерата ѝ едва беше започнала. Не искаше да бъде от онези клети жени, от чиито гърди потичаше кърма на оперативките, защото не са имали време да се изцедят, или още по-лошо — загрубелите, които си бяха наложили да не им пука, докато бавачка след бавачка отглежда децата им. Имаше ли среден вариант? Оли я увери, когато се осмели да му сподели страховете си: той щеше да поеме своя дял от товара. И повече, ако тя имаше нужда от това. Но въпреки това тя продължаваше да се тревожи. Как щеше да се чувства, когато вижда своята секси съпруга цялата в бебешка храна и изпражнения, а влагалището ѝ — зейнало или с белези от шевове? Какви чувства щеше тя да изпитва към него?
	Понякога се питаше дали не беше прокудила сина си от утробата с неподправената си негативност. Сякаш, подобно на храната и кислорода, страховете ѝ бяха преминали през пъпната връв и го бяха отровили.
	Той се беше отказал толкова тихо от малкия си живот. Тя дори не разбра, докато не стана от масата пред телевизора, където беше вечеряла, за да се протегне и да облекчи тъпите болки в гърба си. Диванът им в цвят екрю приличаше на местопрестъпление, където е било извършено убийство.
	След нея се образува пътечка от кръв, докато вървеше съвсем спокойно към банята с неотложна нужда да се изходи.
	Когато седна на тоалетната чиния, я заля гадене, тя се подпря на стената и усети как той излезе от нея. Беше толкова гротескно, толкова потресаващо, че тя дори не можа да опише тази част на Оли. Какво беше извадила от тоалетната чиния, докато от тялото му се стичаше синият почистващ препарат, който Мария използваше. Сякаш беше героиня във филм на ужасите. Дори сега при мисълта за това главата ѝ се изпълва с бял шум.
	Изтръпнала от шока, тя го отнесе на ръце в хола и повика линейка. Когато седна отново на дивана, от нея продължи да шурти още и още кръв, докато ѝ се стори, че ще умре.
	Оли го нямаше. Това беше най-лошото. Именно това за малко да съсипе връзката им. Беше на риболовен уикенд с Майло и _момчетата_ в Прага.
	Тя му се обади, след като линейката пристигна, но той не вдигна. Звъня му от линейката, от болницата, преди да я упоят. Звъня му, когато се свести, за да го попита дали има нещо против да кремират детето им. А после, след като го кремираха, спря да го търси.
	Не вдигнал, защото бил на дегустация на водка. Вечер, която преминала в шумно пиянско надпяване с местните. Пеел, пиел и ядял уловена с въдица риба тон, докато синът им умираше. Тя му остави дивана и килима, за да ги види, когато се прибере, а когато ги видял, повърнал — и рибата тон, и водката, и всичко.


	— Как беше масажът? — казва Софи, когато тя излиза.
	— Като да изкараш бъбречен камък. Желая ти успех.
	— Няма да ме познаеш без целулита.
	Когато Софи тръгва към малката врата, Аша се отдалечава бързо, слиза до морето, застава в топлата вода и се взира в някаква лодка, която заобикаля носа, докато дишането ѝ бавно се нормализира.
	Коремът ѝ, там, където жената я докосна — или не я докосна — е лек. Едва ли не сякаш не е част от тялото ѝ. Значи проблемът е бил у нея. Не у Оли. Това призраче се беше настанило в нея, а подсъзнанието ѝ не искаше да се раздели с него. Но вече го няма. Ново начало. Риболовният уикенд не беше по вина на Оли. Той нямаше как да знае. Тя трябва да спре да го обвинява. И ще спре. Затваря очи, сбогува се шепнешком с бебето си и си представя как водата го отнася в мъглявата далечна синина.
	Когато отваря очи, лодката се приближава към брега. Кормчията е много възрастен, лицето му е цялото в бръчки, сякаш кожата му е от намачкано зебло. Пътниците му са американците: златистата коса на Каспър се развява на бриза като в реклама на шампоан. Не ѝ се иска да трябва да говори с тях. По някаква причина е сигурна, че проницателните очи на стареца ще прозрат чак в душата й и ще сметнат болката ѝ за забавна. Но ако се върне в спа центъра, ще изглежда, сякаш бяга, а това ще му хареса дори повече.
	Тя остава здраво стъпила на мястото си, докато лодката акостира. По-възрастният казва нещо на лодкаря, който се ухилва и го потупва по рамото. Каспър слиза във водата, а рибарските му панталони се извиват около пищялите му като опашката на русалка.
	— Ей, здрасти — казва, докато гази към брега. — Току-що бяхме на пещерите Со Ден. Поразителни са, наистина. Нали, Травис?
	— И още как — казва американецът провлечено. — Голяма скала с голяма дупка в нея.
	Каспър завърта презрително очи. А после промърморва на Аша:
	— Много му хареса. Само се преструва, че няма душа.
	Травис излиза от водата и застава точно пред нея, широко ухилен и с ръце на ореховокафявите си хълбоци. Най-безсрамно е гол от кръста нагоре и има бели ивици под увисналите си гърди, където слънцето не е достигнало.
	— Не мисля, че се познаваме. Травис Мългрейв.
	Тя стисва ръката му. Много е суха и топла.
	— Аша Грейвни.
	— А, да, жената на Терминатора.
	— Кой, Оли ли?
	— Услажда му се да купува мънички компании и да разпродава активите им, нали?
	Тя се засмива неловко.
	— О, Травис, дръж се прилично. Дори когато сме на почивка, не може да спре да се държи като журналист.
	Тя кимва. Мългрейв продължава да я гледа.
	— И ти си журналистка, доколкото разбирам.
	— Само в съвсем малко новинарско списание.
	— Не _само_. Не се подценявай.
	Изведнъж лицето ѝ пламва. _Травис Мългрейв._ Естествено. Отразявал войната в Сирия. Получил „Пулицър“ за репортажите си. С едно ослепено око от снайперист на „Ислямска държава“.
	Едното от очите, които я гледат толкова пронизващо, е стъклено. Преди да се усети, тя започва да поглежда ту към едното, ту към другото му око в опит да разбере кое.
	Мългрейв вдига ръка и почуква с нокътя си по лявото си око. Плинк-плинк. Тя не успява да сдържи гримасата си, но не може и да извърне очи. От него се излъчва нещо, някакъв магнетизъм или електричество. Може би Каръл не е толкова откачена. Може би хората наистина имат аура. Ако е така, значи аурата на Мългрейв е аленочервена и искряща.
	Двигателят на лодката започва да форсира.
	Каспър извиква:
	— Благодаря, Зау.
	Тя откъсва очи от лицето на Мългрейв. Каспър маха на стария лодкар, а сега и Мългрейв се обръща и вдига ръка. Извиква нещо, а старецът вдига палец.
	— Наистина трябва да науча малко виетнамски — казва тя ведро, сякаш е напълно спокойна.
	— А, това е бирмански — казва Каспър. — Травис знае стотина езика. Може да говори с всеки, сериозно. Аз много съм се омързеливил!
	Изведнъж в нея напира желание да зададе обикновено безобидния въпрос _Откога сте заедно?_ — но успява да се сдържи.
	— Така значи. Пещерите. Стават ли?
	— О, много са красиви. Сериозно. Можеш да стигнеш до тях и през джунглата, но най-добрият начин е с лодка, така можеш да видиш отвора отгоре. Като огромен кошер, сещаш ли се?
	Тогава тя за миг изпитва презрение към него. Как е възможно мъж като Травис Мългрейв да се задоволи с подобно барби? Очите й се стрелват настрани. Мългрейв ѝ се усмихва.
	— Със сигурност бих препоръчал лодката — казва Мългрейв. — Минава се покрай носа и може да се улови мобилен сигнал.
	Каспър клати снизходително глава.
	— Исках да се върнем през джунглата. Само към шест километра е, но този дебелак много го мързи.
	Мългрейв казва:
	— Малайската ямкоглава змия е една от най-опасните на света. Ще те нападне без абсолютно никаква причина, ако навлезеш в територията ѝ.
	Каспър се засмива.
	— Мързелив негодник такъв. Никой никога не е бил ухапан от змия на този остров. Нито от тигър, нито от тарантула. Проверих, когато дойдохме, защото _възнамерявах_ — поглежда жално към Травис — да правя пешеходни преходи. Но явно няма да ми се отвори парашутът.
	— Съкровище, много добре знаеше в какво се забъркваш.
	На Аша ѝ става много неудобно от флирта им и изпитва облекчение, когато от спа центъра долита жалният вой на Софи.
	— Не мога да вървя!
	— Приятно ми беше да се запознаем — казва тя на Травис. Той накланя глава настрани, а тя усеща очите му върху гърба си, когато се обръща и тръгва с усилие нагоре по пясъка.


	След като Софи се възстановява, отиват на обяд. Взимат си купи с пилешка супа Фо и Софи пита за сватбата, а Аша я изкарва колкото може по-вълшебна. Все още не познава достатъчно добре тази жена, за да сподели притесненията си с нея.
	— Снимки!
	— О. Да. Разбира се, имам няколко на айпада. Съвсем бях забравила за електронните устройства.
	— Да, приятно е, нали? Макар че Дейвид ходи по два пъти на ден на рецепцията, за да проверява имейлите си.
	— О, боже. Проблеми в работата ли?
	— Не, не. Всичко е наред. Е, отиди да си донесеш айпада. Да ги разгледаме.
	Аша тръгва обратно към бунгалото. Оли не се вижда никъде. Не е и на плажа. Изведнъж тя изпитва ирационален страх, че си е тръгнал с друга жена, въпреки че единствените жени тук освен нея са Софи и Хао. Каспър е по-привлекателен и от двете, но колкото и Оли да е експериментирал в „Уелингтън“, тя е доста сигурна, че той вече няма такива наклонности.
	Когато се връща, разбира, че Софи е поръчала коктейли и за двете. Сърцето ѝ се свива при мисълта за още един ден пиене, последван от вечер на кавги с неясна причина. Но комбинацията от щастливите снимки и коктейл номер две я отпуска и замъглява ума ѝ. Защо се сдуха толкова заради сватбата? Снимките показват само колко перфектна беше всъщност. Двамата изглеждат толкова щастливи и влюбени, когато се гледат един друг, когато се смеят и режат тортата. Нищо не е фалшиво или принудително. Те са млада двойка, която е блажено влюбена.
	— Дай да видя твоя чичо Томас.
	Приповдигнатото настроение на Аша се срива леко.
	— Можеш ли да повярваш, че фотографката съсипа снимките? Файлът се повредил. Толкова се ядосах. Накарах Оли да си вземе половината ни пари от онази идиотка. Единственият кръвен роднина, който ми е останал, а и вече е доста стар.
	Софи прави тъжна физиономия.
	— О, значи и баща ти е починал?
	Аша махва малко по-буйно с ръка, отколкото ако беше напълно трезва.
	— А, никога не го е имало. Някакво бяло момче, което изчукало мама на един купон. Дори не му знам името. Въобще не ми пука. Той губи.
	— Точно така, момиче!
	Закискват се и чукват чашите си.
	А после се появява Оли, а тя е толкова благодарна и щастлива да го види, че скача на крака, събаря стола си и го обгръща с ръце. Той се ухилва радостно и извиква на бармана, че ще пие същото като тях.
	Пият до след четири. Дейвид се присъединява към тях: и двамата били прекарали сутринта във фитнеса. Той мънка учтиво, когато разглежда снимките, посочва няколко души и пита дали това е _еди-кой си_ от _еди-коя си банка_. Слънцето тъкмо се е спуснало под нивото на покрива на бара, когато решават да си тръгнат за деня — е, за следобеда — и залитат по обратния път до бунгалото, като се кискат прегърнати. Семейство Питърс може да са ужасни, но ако двамата с Оли се сдобриха, заслугата е донякъде тяхна. Когато се върнат вкъщи, може дори да ѝ липсват, мисли си Аша, когато прекрачва с подкосяващи се колене през прага на бунгалото. От друга страна, може просто умът ѝ да е замъглен, защото е наистина пияна.


	Тя се събужда внезапно от непознат звук. Както когато ориз се разпръсква по дървен под. Вали. Няма и следа от Оли. Сигурно си е легнал.
	Става от дивана и гледа дъжда от прозореца на хола, докато Оли идва от спалнята и изгася лампите. Боли го главата — от атмосферното налягане, както предполага, затова си е сложил очилата. Тя много го харесва с очила. Целува го и започват да се въртят бавно в кръг под ритъма на дъжда. Всичко е наред. Тя не се опитва да го докосне и накрая той се отдръпва от нея. Една гореща вана може би ще облекчи напрежението в главата му, казва.
	Когато става време за вечеря, притичват до ресторанта, а Аша трепери от студ, докато ядат ориз и крехка темпура. Би предпочела гореща люта супа или някакво тофу в лепкав сос. Не си е донесла топли дрехи.
	— Какво ще правим, ако утре е същото?
	Оли свива рамене.
	— Да отидем в град Кон Дао? Да опитаме малко улична храна?
	— Или бихме могли да отидем да разгледаме стария затвор.
	Оли сбърчва лице.
	— Звучи забавно.
	Пристигат Софи и Дейвид, а малко по-късно — Шон. Изглежда изморен, кожата му е придобила сивкав оттенък от дъжда.
	След вечерята се събират на диваните: тя и Оли, Софи и Дейвид, и Шон. Тайфата. Обсъждат какво да правят в рая в дъждовен ден. Оказва се, че Дейвид и Софи са посещавали стария затвор по-рано, по време на предишна екскурзия до острова. Аша е изненадана, че не са споменали тази екскурзия по-рано, но когато казва, че би искала да разгледа затвора, Софи не е въодушевена, обявява го за „прекалено депресиращ“.
	— Не мислиш ли, че е твой дълг — казва тя изведнъж, преди да успее да се спре. — Да мислиш за депресиращи неща?
	Усмихва се в опит да го представи като шега, но лицето на Софи се смръщва леко.
	— Преживяла съм предостатъчно трудности. Предпочитам да не ми се напомня за тях.
	— Съжалявам — казва Аша. — Беше глупаво от моя страна.
	Шон пъха внезапно ръка в джоба си и изважда телефона си.
	Вдига очи.
	— Извинете ме. Сестра ми е.
	Не се чу сигнал за есемес и за момент Аша се запитва дали той не си го измисли, за да я спаси от гафа, но след като отива до преградата и поглежда екрана, той започва да пише отговор. Раменете му са толкова мускулести, че платът на сивата му тениска виси на кръста му.
	— Мисля, че нещо не е наред с гребния им тренажор — казва Дейвид, който явно не е забелязал какво е станало току-що между жените. — Обикновено мога да направя четиресет и пет минути на десета степен.
	— На мен ми се стори добре — казва Оли. — Може би малко заяждаше, но се отпусна след няколко минути.
	Шон се връща.
	— Всичко наред ли е? — казва Софи.
	— Да, просто пита как съм. Винаги се е суетяла около мен, но предполагам, че с по-възрастните сестри е така.
	Усмихва се на Оли.
	— Няма как да знам, братче. Единствено дете съм.
	— Като се изключи Майло — промърморва Аша.
	— Ами да, той ми е като брат.
	— Най-добрият му приятел от училище — обръща се тя към групата в опит да прозвучи жално, а не ревниво. — Родителите му със сигурност щяха да предпочетат да се беше оженил за Майло.
	Оли изсумтява, но не я поправя.
	— Бас държа, че ще му оставят половината си пари.
	— Добре. На нас не ни трябват.
	— Нито пък на него!
	Мълчанието, което следва, я кара да осъзнае, че са проявили нетактичност. Не се случва често да общуват с хора, които са значително по-бедни от тях, но Шон очевидно не е банкер.
	Но той явно не е забелязал и в момента маха целофана от кутия цигари. Тя е пила достатъчно, за да ѝ потекат веднага лигите от миризмата на застояло.
	Дейвид започва да ръкопляска.
	— А, да, добра идея. — Вади дървена кутия за пури от чантата с пайети на Софи.
	— Би трябвало да ни сгреят.
	На пръв поглед съдържанието на кутията изглежда като редица тънки кучешки изпражнения.
	— Тук вътре не дават да се пуши — казва Шон. — Пробвах, когато пристигнах.
	— Е, на мен не ми се излиза. — Дейвид посочва с глава дъжда, който сега шурти. — В такъв случай ще изпуша една в леглото, докато чета отличната биография на Уинстън Чърчил, която си нося.
	Аша поклаща глава.
	— Ама че си клише.
	Дейвид се излъчва.
	— „Никога в човешките конфликти — рецитира Шон — не се е случвало на толкова много хора да бъде отнето толкова много от толкова малко хора.“
	Оли се засмива гръмко, но Дейвид не схваща шегата.
	— Мисля, че това значително превъзхожда боклуците, които си свикнал да пушиш. — Дейвид предлага пура на Шон.
	Шон поклаща глава.
	— Всичките ми миришат на котешка пикня.
	— Оливър? Ще изпушиш ли най-нагло една преди лягане?
	— Нямам нищо против — казва Оли. — На Аша много ѝ харесва да мириша на котешка пикня в леглото.
	— О, боже — казва Аша и разтваря широко очи в знак на пресилено възмущение.
	— Какво? — казва Дейвид. — Човек не може ли да се наслади на една хубава пура от време на време?
	— Не, ако жена му не може!
	— Моите най-искрени извинения. Разбира се, една и за теб. — Протяга към нея кутията с изпражнения.
	— Пфу. Не, благодаря.
	— Тя предпочита да си докара рак на белите дробове по друг начин — казва Оли меко и втъква цигарата си зад ухото.
	— О — казва Софи целомъдрено. — Пушиш ли?
	— Пушех — отговаря Аша, без да поглежда към Шон. Но той се навежда към нея с отворената кутия в ръка.
	Аша си взима цигара, а очите ѝ срещат погледа на Оли. Той е усмихнат, но личи, че е раздразнен, а това подразва и нея. Защо да може пура, но не цигара? Колкото и той да възразява _Само защото ме е грижа за теб_, тя знае, че това не е нищо друго освен снобизъм. Мястото на цигарите е в общинските блокове.
	Шон се изправя и се обръща към нея.
	— Идваш ли?
	Тя се поколебава за секунда и става — би изглеждало по-странно, ако откаже — а нервните ѝ окончания започват да мравучкат, когато тръгва след Шон, минава покрай съпруга си и излиза на плажа.
	Под ресните на покрива Шон пали цигарата ѝ, а после и своята. В кръга от светлина от бара пясъкът е на вдлъбнатини, а сгънатите шезлонги са бели призраци зад сив воал.
	Издишаният им дим се преплита, а после се разсейва в дъжда.
	— Какво каза на сестра си? — пита тя. Гласът ѝ звучи по-меко тук в тишината.
	Шон поглежда с присвити очи към морето, въздъхва и поклаща глава.
	— Че съм добре. Че всъщност си прекарвам много приятно. Хората са доста симпатични. Е, част от тях.
	— Предполагам, че имаш предвид Дейвид?
	Шон се изкисква.
	Тя се обляга на колоната и дръпва отново от цигарата. Наркотикът започва да действа веднага, като стар приятел, на когото можеш да разчиташ. Не беше осъзнала колко е напрегната. Дали заради общуването със Софи и Дейвид? Защото трябва да сдържа естествената си антипатия към хората от тяхната класа, привилегированото им положение и глупавите им мнения? Но тя го прави от години — още откакто се запозна с Оли, така че защо сега да е толкова трудно?
	Може би е заради Шон. Може би, когато е в присъствието на човек от своята черга, останалите ѝ изглеждат по-лоши. Освен Оли, разбира се.
	Пушат сред миролюбиво мълчание.
	Накрая Шон го нарушава.
	— Виж.
	През водата се плъзгат извити гърбове точно след рифа, където изведнъж става по-дълбоко.
	— Делфини? — прошепва тя, бои се, че ще ги изплаши.
	— Морски свине вероятно.
	— Откъде знаеш?
	— Перките им са с по-различна форма.
	— Много си умен за лондонски далавераджия.
	Той се ухилва.
	— И ти не си зле за хулиганка от Изли’тън. — Усмивката му угасва. — Никога ли не ти липсва? Всичкият онзи… _живот_. Нали знаеш. След като вече си в страната на костюмите и лексусите.
	— Не знам — казва тя с копнеж. — Може би. Но мама почина, така че за мен вече няма нищо там. Освен това не ми се нравеше идеята да работя в магазин до края на живота си и да се омъжа за зидар. Съжалявам. Знам как звучи.
	— Няма нищо. Аз държа бар. Много по-стилно е.
	Изведнъж Дейвид избухва в смях, при което и двамата потрепват.
	— Ако се наложи да го слушам още дълго време, ще го натикам в някоя бутилка. — Шон дръпва жадно за последен път от цигарата си и я смачква с маратонката си.
	— Говори с мен вместо това.
	— На мъжа ти може да не му хареса.
	— Не ми е пазач.
	— Ако бях на негово място, нямаше да те изпусна от поглед.
	Тя изсумтява.
	— Всички момичета обожават контролиращи мъже.
	Тя хвърля цигарата си на надупчения пясък и се отблъсква от колоната, но той я хваща за ръката. Очите ѝ се стрелват тревожно към Оли, но той е увлечен в разговор с Дейвид.
	— Какво?
	Той се поколебава, изглежда, сякаш иска да каже нещо, а после пуска ръката ѝ.
	— Нищо. Ти си прелестна, а аз съм пиян.
	Тя се усмихва.
	— Негодник — и влиза вътре.


	Като по сигнал след питие номер четири Дейвид става шумен и твърдоглав. Двамата с Оли спорят за дерегулацията. Аша не се изненадва, че Дейвид застъпва пълната свобода за финансистите.
	— Но действията на няколко безскрупулни или некомпетентни души могат да имат опустошителни последствия върху обикновените хора — казва Оли.
	— Не само върху обикновените хора — казва Софи. — И върху колегите им.
	— Който нож вади — гърми гласът на Дейвид, — от нож умира. А ако си достатъчно добър, ще си стъпиш пак на краката.
	Оли клати глава. Щом толкова открито изразява различно мнение от човек, с когото наскоро се е запознал, явно е пиян.
	— Хората от нашата черга — частно училище, богати родители — ние имаме предимство. Имаме много по-малко за губене. Това ни прави безразсъдни. Не би трябвало да ни се позволява да постъпваме безразсъдно с живота на обикновените хора.
	Тази фраза, _обикновените хора_, подразва Аша.
	— Добре казано — отвръща завалено Софи и вдига чаша. — Всички вие трябва да си приберете пишките в панталоните и да си намерите истинска работа. Като Шон. Ти с какво се занимаваше, Шон?
	— Барман съм — казва Шон.
	— Аха.
	— Не бъди такъв страхливец, Грейвни. Ние направихме страната си богата.
	— Внимавай — киска се Софи. — Янките може да са наоколо.
	— Какво, _Тръмп и Мелания_ ли? — изревава Дейвид.
	— Да бе — казва Аша и става. — Между другото, мисля, че е време за лягане.
	По обратния път към бунгалото тя изпитва ирационален гняв към Оли, който върви отпред и си тананика. След малко разбира защо. Той е виновен, че й се налага да прекарва мъчителни вечери със загубеняци като Дейвид. Те са от _неговата_ обществена прослойка, не от нейната. Предполага се, че това е меденият им месец, а ѝ изглежда по-скоро като фирмена екскурзия с най-ужасния колега. Щеше да е по-забавно, ако американците _наистина_ се бяха появили. Травис щеше да направи Дейвид на пух и прах.
	Дъждът е спрял. Тя току-що забеляза. Нощта е ясна и свежа, звездите — рязко очертани. Тя спира на пътеката, загледана в морето. Въпреки че точно сега е времето за хранене на акулите — и бог знае на какво още — ѝ се приисква да се гмурне в черните дълбини под блещукащата повърхност.
	Когато наближава бунгалото, вижда, че Оли е изпитал същото желание да бъде във вода. Съблякъл се е до кръста и под погледа ѝ сваля късите си панталони и боксерките и отива до ръба на безграничния басейн.
	Но нещо не е наред.
	Трябва ѝ частица от секундата, за да осъзнае какво. Някакво животно е прегризало електрическия кабел, който стига до градинския отоплител, и той виси във водата.
	На ръба на басейна Оли се спира, за да изчетка малко песъчинки от долната страна на ходилото си. Бледото му тяло изглежда като призрак в огледалната повърхност на водата.
	Но няма значение, защото кабелът вече не е свързан с отоплителя, така че по него сигурно не тече ток.
	Той се изправя и понечва да влезе в басейна.
	Тя се намръщва. Пиенето е направило мислите ѝ лениви — но не, не трябва ли да се тревожи за _другия_ кабел — този, който минава през дупка в стената и влиза в контакта вътре в бунгалото? _Това_ е кабелът, по който тече ток. Точно той виси във водата.
	— Спри! — казва тя рязко.
	Той спира, обръща се и я поглежда. Красив като гръцка статуя: мускулите се издуват като вълнички отстрани по торса му.
	— Нещо е прегризало шнура.
	— Какво? А, да.
	— Сигурно няма значение, защото никога не сме го включвали.
	Той заобикаля басейна и се навежда, хваща кабела и го хвърля настрани. Краищата на терасата, които се издават извън ръба на покрива, са осеяни с дъждовни локви и кабелът пада в една от тях. Веднага отскача, а от разкъсания край изхвърчат искри. Оли се дръпва назад, докато кабелът рита и плюе като кобра.
	— Егати!
	Той се втурва вътре и след секунда кабелът угасва. Оли излиза и прокарва ръце през косата си.
	— Боже господи, във водата сигурно течеше ток!
	Аша сяда тежко на най-близкия шезлонг. Това трябва да спре, никакво пиене повече. Започва да става опасно.
	Той стои на разстояние от нея и диша тежко. Кожата му се е оцветила в блед сивкав нюанс.
	— Лягам си. — Гласът му е изморен, сякаш му е дошло до гуша, сякаш (или може би тя си въобразява?) донякъде вината е нейна.
	— Добре. След минута идвам.
	Нервите й са разклатени. Дали да събуди Бай и да му дръпне едно конско? Ако е възможно да се случи такова нещо, защо кабелите не се проверяват редовно?
	Тя става и отива до ръба на терасата, а после се връща, а сърцето ѝ блъска в гърдите. Трябва да направи _нещо_. Да изпищи, да побегне или да фрасне някого. Каквото и да е, за да освободи напрежението от последните няколко дни. Няма да заспи, докато не предприеме нещо.
	Ще се поразходи. Енергична разходка през плажа, за да се измори и да се успокои.
	Излязъл е лек ветрец, от който джунглата шумоли: черната ѝ периферия ту се отдръпва, ту се издува над пясъка и достига отвъд редицата шезлонги. Тя слиза по стълбите и тръгва по плажа.
	Нощта има свеж аромат. Сякаш дърветата са чакали до залеза, за да изпуснат уханието си. Звездите са шепа сол, хвърлена към небето. Пред очите ѝ една пада с доловимо съскане. Тя постъпи правилно, като излезе. Тази нощ е дори по-красива от деня. Ако нещата с Оли потръгнат отново, тя ще настоява той да излиза с нея. Може да се любят под звездите, докато вятърът хапе гърбовете им. Не ако — _когато_.
	Тя слиза до ръба на водата, където е по-лесно да се върви по мокрия пясък. Малко по-навътре в морето блещукат светлинки и за миг тя не може да прецени дали това е отражение на звездите, или някакъв вид биолуминесценция.
	Това е реалността, мисли тя, докато стои сред разбиващите се вълни: това е истинският Виетнам. Не масажите, коктейлите, тиковото дърво, хромираните и стъклени повърхности: нито дори _ястията от местната кухня, приготвяни от готвач със звезда „Мишлен“_. Тази тиха, величествена красота, която възнаграждава само хората, които са достатъчно смели да се отдалечат от топлите си легла.
	Светлината се движи под формата на надигащи се спирали. Редуващи се микроскопични създания, движени единствено от инстинкта, които образуват неземно красиви форми, като ято скорци в есенна нощ. Ято от светлина. А после някакъв неразгадаем импулс привлича създанията навътре в морето и те се изгубват сред лунния блясък.
	Чак след като минава покрай спа центъра и рецепцията, си спомня за гласовете в нощта. Гърбът ѝ настръхва и поглежда назад, защото не може да се сдържи. Плажът е сребриста панделка, върху която не се виждат нито форми, нито сенки. Всички бунгала са тъмни. Дори Бай си е легнал.
	Тя е напълно сама. А когато бризът утихва, дърветата се умълчават.
	Израснала е с шум. Яростното улично движение по Холоуей Роуд, тътенът на линия „Виктория“ на метрото под сутеренния им апартамент, кънтенето на музиката от барове и клубове, виковете и свадите. Те бяха като приспивна песен. Когато се запознаха с Оли, и се налагаше да слуша „Кис ФМ“ на слушалки, за да издържи на онези тихи нощи в Нотинг Хил. Когато се скараха, тя се стряскаше и се събуждаше с вик, а тишината пищеше като противопожарна аларма. Не, беше закърмена с шум и постоянно усещане за заплаха. Сега този механизъм за реакция „бий се или бягай“ е излишен. Оли не би разбрал защо понякога ѝ липсва.
	Някакъв звук я кара да вдигне очи. Изминала е голямо разстояние. Краят на носа се вижда вече като сива скала, която се издига от пясъка. След него брегът сигурно се отдръпва и извива и накрая стига до летището. Но досега не е видяла самолет. Все едно с останалите туристи са изхвърлени на самотен остров.
	Отново шумът. Шумолене между дърветата вляво от нея. Този път по-наблизо: периферията на джунглата е пропълзяла към брега, без да забележи. Чак сега тя си спомня фигурите на носа. Които мълчаливо наблюдаваха нищо неподозиращите почиващи на плажа. Но какво биха правили по това време на нощта? Какво би правил _който и да е_ чак тук по това време на нощта? Сигурно е животно.
	Тя спира и се взира в тъмнината, напряга слуха си, но чува само морето и собственото си дишане. Студени пясъчни пръсти се плъзват между пръстите на краката ѝ.
	Сърцето ѝ пропуска един удар, когато някакъв миниатюрен гризач изприпква от храстите, а тя отскача назад, за да не притича през пръстите на краката ѝ. Тя стои, леко извърната настрани от джунглата, и се опитва да реши дали да продължи до носа, или да се върне, когато между дърветата изскача нещо. Огромна черна фигура лази по корем към нея немислимо бързо.
	Тя прави непохватно крачка назад, прекалено шокирана, за да изпищи, а нещото профучава покрай нея, толкова близо, че тя усеща движението на въздуха.
	Това е огромен варан. Дължината му от носа до опашката сигурно е колкото ръста на Оли. Преследва мишката с невероятна скорост, опашката му се размахва, а приклекналото му тяло шумоли по пясъка. И изведнъж спира. Когато обръща заоблената си муцуна, тя вижда как тънка като спагета миша опашка изчезва в гърлото му, очертана като силует на фона на озареното от луната море.
	Тя се вцепенява, когато варанът запълзява обратно по плажа към нея. Но точно когато се опитва да реши дали да се покатери на някое дърво, или да изтича в морето, той прави рязък завой и изчезва в джунглата.
	_Ебаси._
	Запъхтяна и с треперещи крака едва се удържа да не хукне и да тича чак до курорта. Но тогава няма ли само да привлече вниманието на нещото? Дали то ще се втурне след нея с тази зашеметяваща скорост?
	Тръгва колкото може по-бързо, с наведена глава, препъва се в бабуни и затъва в пясъчни кратери. Иска да се върне в бунгалото, да се свие в леглото до топлия си мъж.
	Само хладната светлина на хладилниците в бара я кара най-накрая да вдигне глава. Отдъхва си. Почти е вкъщи.
	Когато вижда странната форма като слънчев чадър, който се отваря и затваря върху един от шезлонгите, не може да разбере какво е това. Не може да е вятърът, защото нощта е съвсем застинала и тиха. Тогава чува шумове. Писклив шепот, последван от ахване или пръхтене.
	Тя спира, зяпва, после се скрива зад ракитената плажна къщичка, а кръвта нахлува в ушите ѝ. След малко се престрашава да надзърне през ръба.
	Двама души правят любов на плажа. Руса жена коленичи зад по-тъмен мъж, легнал по лице на шезлонга.
	Тя свъсва вежди. Русата фигура не е на жена, на Каспър е. Но мъжът на шезлонга със сигурност не е Мългрейв.
	Тя напряга очи, за да различи лицето му. Може ли да е… Шон? Стомахът ѝ се свива разочаровано.
	Но в този момент легналата фигура се надига и притиска гърба си към торса на Каспър, а тя вижда ясно стройния неокосмен корем.
	Бай е.
	Каспър го натиска да легне и започва да прави по-силни тласъци, от които шезлонгът заскърцва.
	_Мамка му._ Дали да не хукне, да стигне до бара, а после да продължи покрай ръба на джунглата зад бунгалата?
	Но ако я видят? Може да помислят, че ще каже на Мългрейв. Биха могли да я убият, за да ѝ затворят устата, и да изхвърлят тялото ѝ в морето. _Не изпадай в истерия._ Тъмнината и шокът я карат да реагира пресилено. Само трябва да изчака тук, докато приключат. Което едва ли ще е след още много вр…
	— Очарователна гледка, нали?
	Кракът беше там, осъзнава тя сега, в периферното ѝ зрение, още от момента, когато приклекна зад къщичката. Стърчащ от балдахина над шезлонга, където лежеше собственикът му. Космат, набит и с изпъкнали вени: със заострени пожълтели нокти на краката, подаващи се от мръсни джапанки.
	Тя не се помръдва, надява се той да помисли, че вече е избягала.
	— Имаш право — прошепва той. — Трябва да пазим тишина. Не искаме да ги прекъснем.
	Значи знае, че Каспър му изневерява. Какво ще направи? Ще вдигне скандал ли? Или нещо по-лошо?
	Тя остава напълно неподвижна за секунда, а после бавно припълзява покрай задната страна на балдахина към бара.
	— О, не си тръгвай още. Ще пропуснеш най-хубавото.
	Тя стига до края и понечва да хукне, но сега вижда, че Бай е отпуснал брадичка върху ръцете си и ще я забележи веднага, ако побегне. Тя се привежда, за да изчака шанса си.
	— Добро решение. Аша Грейвни, какво би казал мъжът ти, ако знаеше тайните ти предпочитания?
	— Млъкни, Мългрейв — изсъсква тя. — Не всички сме перверзници.
	— Това не е перверзно. Хората са обичали да гледат как други се чукат още откакто сме изпълзели от блатото.
	— Някои от нас още са в него.
	— О, не се преструвай, че дълбоко в себе си не си див уличен плъх все още, малка госпожице Земевладелка.
	Тя го изругава тихо. За момента е хваната в капан, а той го знае.
	След период на тишина, прекъсвана от все по-трескаво пъшкане, той заговаря отново:
	— Нали знаеш, че не е много приятно да си гей във Виетнам. Един политик го описа като _девиантно поведение, несъвместимо с морала на нашата велика нация_. По някакво съвпадение този курорт е собственост на същия този политик.
	На Аша ѝ се иска той да млъкне. Как, по дяволите, ще успее да мине покрай тях, без да я видят?
	— Така че, нали разбираш, горкият Бай ще изхвърчи, ако шефът му научи. А тогава как ще издържа жена си и децата си?
	— Има жена? — промърморва Аша. Вече няма смисъл да се преструва, че не е тук. Той сигурно различава силуета й на фона на светлините от хладилниците.
	— Замисли се колко си привилегирована, скъпа — промърморва Мългрейв. — Ако живееше тук, може би нямаше да се радваш на лукса да се гордееш с ориентацията си.
	— А как мислиш, че ще се почувства той, ако знаеше, че го шпионираш, след като не иска да се разкрива?
	— Той няма нищо против.
	Тя се втренчва в косматия му крак.
	— Значи знае, че си тук?
	— Това е наша _слабост_ с Каспър. Така връзката ни не губи свежестта си, нали разбираш?
	— Не му казвай, че аз…
	— Че и ти си се изкефила на гледката ли?
	— Тази мисъл много би ти харесала, нали, извратеняк такъв.
	— Мисълта, че си се възбудила ли? Естествено.
	— Има ли изобщо _нещо_, което не би изчукал?
	Той въздъхва и се обръща на шезлонга, а ракитата изпуква.
	— Интелигентността винаги ме е възбуждала. Каспър е завършил правния факултет на Харвардския университет. В момента представлява трима затворници, осъдени на смърт.
	Аша едва не избухва в смях, особено когато стоновете откъм шезлонга преминават в кресчендо. Колкото и да е странно с оглед на обстоятелствата, тя изпитва добре познатата тъпа болка от възбудата. Осъзнава, че Мългрейв вероятно мастурбира. Без да каже нито дума повече, тя заобикаля къщичката и се втурва нагоре по пясъка към бара.
	На стъпалата се спира.
	Каспър стои до водата, а голото му тяло е бледо като перла. Напълно облеченият Мългрейв слиза по плажа към него и оставя след себе си следа от цигарен дим. Но Бай. Бай стои като истукан, дрехите му висят, както ги държи с премалелите си ръце, а пепелявото му лице се взира в бара. В нея.
	Очите му са широко разтворени от ужас.


>>	13.

	__Френско-виетнамска болница, Хошимин__
	___Четвъртък, 6 октомври___
	Тази сутрин се заемам да се опитам да си спомня. Като затварям очи, успях да видя в ума си курорта, бунгалото, шезлонгите, разпръснати по белия като пудра захар пясък. Хората, излегнати на тях: Дейвид и Софи, Каспър и Травис Мългрейв, Оли и Шон. Изненадващо е какво си спомням, когато се опитам — имената, лицата, как говореха и се движеха. Сякаш нарочно не съм позволявала на спомените да изплуват в ума ми. Но защо да го правя?
	Предпазливо се опитвам да извикам някаква картина от пещерите, но явно мозъкът ми не ми позволява да видя как мъжът, който отскоро ми е съпруг, кърви на пясъка. Той се запъва като кон, който отказва да скочи, а аз се олюлявам над някаква бездна и ми се повдига.
	По обяд имам посетители. Този път Софи е придружена от мъж с червендалесто лице с бермуди и мокасини.
	— Здравей, Дейвид — казвам и сядам по-изправена в леглото.
	— Помниш ли ме? — казва той с глас, който ме кара да се запитам дали не е доволен от това.
	— Пури? — казвам и се насилвам да се усмихна. — Прекалено много коктейли. Състезание по плуване?
	— Оли печелеше всеки път — казва Дейвид със слаб глас.
	— Недей — казвам тихо. — Не го превръщай в бог, Дейвид. Едва успявам да преживея, че съм го загубила като човек.
	— Никой не е съвършен — казва Софи. — Но Оли беше много, много добър човек.
	— И още как.
	Затварям очи. Искам да си тръгнат, за да мога да се съсредоточа върху прозаични неща като раздвижване на мускулите ми, не колко прекрасен е бил мъртвият ми съпруг.
	Дейвид седи на фотьойла до леглото и личи, че му е изключително неловко.
	— Повдигнаха обвинение на лодкаря за убийство — казва. — Сигурно делото ще се проточи много дълго, но срещу него има убедителни доказателства и до началото на делото ще гние в затвора, където му е мястото.
	— Той призна ли?
	— Още не, но предполагам, че накрая ще изтръгнат признание от него. Това не е Великобритания. В затворите тук не осигуряват на затворниците „Скай Ти Ви“ и личен иконом.
	Двамата съпрузи се споглеждат и Дейвид бръква в джоба си.
	— Софи ми каза какво е станало с родителите на Оли, затова се свързахме със застрахователното дружество, което ви е издало застраховката за пътуване.
	Слага някакви документи на леглото.
	Самолетни билети: от Сайгон до летище „Хийтроу“ в Лондон. В неделя сутринта.
	— Мога да те регистрирам за полета онлайн — казва Софи. — Получихме паспорта ти от Бай, така че имаме всички номера.
	Свъсвам вежди, а тя се стряска малко. А после изважда паспорта ми — и този на Оли — от джоба си.
	— Разбира се, може да са при теб, ако предпочиташ.
	Взимам ги и отварям паспорта на Оли на снимката му. Взирам се жадно в лицето му, попивам всеки контур, всяка сянка, всяка къдрица и прокарвам палец по бузата му, сякаш някак ще мога да усетя топлината й.
	— Не знам дали съм готова да си тръгна още. Ако съм тук, мога да отида отново в пещерите, когато се възстановя достатъчно. Може да ми помогнат да си върна паметта. Трябва да знам какво се е случило, Софи. След като организмът ми изчисти лекарствата, може би всичко ще стане по-ясно.
	Тя поглежда тревожно към Дейвид и в този момент някой почуква на вратата.
	Доктор Санджай е, заедно с двама мъже, облечени със зелени униформи. Полицаи.
	Дейвид става и изпъчва широкия си като буре гръден кош — типичният възмутен англичанин.
	— Ама чакайте малко. Първо, тази жена е много болна. И второ, тя няма да разговаря с никого без адвокат, така че можете да се връщате там, откъдето сте дошли, и…
	— Няма нищо, Дейвид.
	— Не, Аша, няма да говориш с тях. Как смеят да…
	— Благодаря ти, Дейвид. Мога да говоря от свое име. — Обръщам се към Софи: — С вас ще се видим по-късно. Благодаря за… нещата. — Пъхам самолетните билети под подгънатия чаршаф.
	Дейвид излиза демонстративно от стаята и оставя след себе си усещане за разгневена мъжественост. Софи ме целува по бузата и излиза след него.
	По-младият полицай изглежда хипнотизиран от гледката на подутото ми лице, докато началникът му започва да му говори остро — тогава, без да чакат покана, и двамата сядат.
	Доктор Санджай казва:
	— Капитан Ке Куан и полицай Лин са дошли да поговорят с вас за деня на покушението.
	Взирам се първо в лицето на единия, после на другия, безчувствени почти до враждебност, и се запитвам дали не сгреших, като не настоях за адвокат.
	— Ще остана, ако желаете — казва Санджай, — и ако започнете да се изморявате, мога да кажа на полицаите.
	Това е предупреждение. Благодарна съм му.
	— Благодаря.
	По-възрастният, Ке Куан, започва. Въпросите са достатъчно предвидими: часове на събития, подробно описание на маршрутите ни, как сме били облечени, какви ценности сме носели със себе си. Отговорите ми са едни и същи: не си спомням. Заради потрепването от време на време на устата му подозирам, че това започва да го изнервя.
	— Вие или мъжът ви имахте ли врагове?
	Отварям уста, за да отрека, но се поколебавам. Имахме ли? Със сигурност не и Оли. Той беше в приятелски отношения с всичките си бивши приятелки, поддържаше връзка с всички от университета и училището, дори с някои от частното училище. Господин Лъчезарност на банковия свят.
	И оставам аз. Имам ли врагове? Сигурно предостатъчно. Разстройвала съм различни хора със статиите си — политици, бизнесмени, по някоя знаменитост — няколко пъти съм получавала заплахи, но нищо, което да приема сериозно.
	— Не — казвам. — Нито един.
	— Спорихте ли с лодкаря Зау Фио? — казва капитанът. — По пътя към Со Ден?
	Значи той има име. Зау Фио. Прекалено чуждо е, за да събуди някаква симпатия у мен.
	— Не си спомням.
	Очите му проблясват раздразнено и той казва нещо остро на колегата си, който продължава.
	— Спор за плащането може би? — Очите му са по-меки, отколкото на началника му, а английският му е скован.
	— Имаше спор — казвам бавно, — но не с него. С момчето, което носеше омарите в курорта. Някой каза, че било племенник на лодкаря.
	Лин започва да си води записки.
	— То почти удари Оли с лодката си и аз се ядосах. Бай — управителят на курорта — му каза, че няма да му плати бакшиша.
	Лин пише с такава скорост, че явно мисли, че това може да е важно, затова продължавам бързо.
	— Попитайте Бай. Двамата разговаряха. Може би той е казал нещо. Отправил е някаква заплаха. Изглеждаше много ядос…
	Ке Куан се намесва без предупреждение:
	— Вярно ли е, че с господин Грейвни сте се карали шумно в нощта, преди да почине?
	Усещам, че лицето ми пребледнява.
	Гледам го втренчено, чакам да каже още нещо, но всичко вече е казано. Само че не е. Намекът е направен, стовари се върху мен като труп върху леглото, и колкото и да се мъча да не му обръщам внимание, не успявам. Те намекват, че съм убила мъжа си.
	— Не — казвам. — Ни май малко. Никога не се карахме.
	Ке Куан се усмихва студено.
	— Всички съпрузи се карат.
	— Оли беше много кротък човек.
	— А вие?
	Взирам се отново в тях.
	— _Вие_ кротък човек ли сте, госпожо Грейвни?
	Прокашлям се, за да спечеля време.
	— Кой ви каза, че сме се карали?
	— Получихме — как се казва? — Усмихва се. — Анонимна информация.
	— Защо…? — _Защо някой би направил подобно нещо?_ — ми се иска да кажа, но вече мога да отгатна отговора им. Тук никой не ни има зъб, така че може би е истина.
	Кожата ми изстива, пръстите ми се сковават, когато кръвта ми нахлува в препускащото ми сърце.
	— Не… Не помня да сме се карали — заеквам.
	И тогава си спомням. Спомням си вечерта, в която всички се напихме, когато се запознахме с Шон. _Чернокожите и ирландците се подкрепят_ — каза Оли. Беше ужасно, но едва ли може да се нарече шумен скандал. Не сме повишавали глас, а и беше просто пиянска размяна на реплики. Не че някога щяхме да стигнем до размяна на удари, дори в пияно състояние. За четири години сме имали някои доста разгорещени спорове, но рядко се е случвало дори да повишим глас, камо ли да вдигнем юмруци. Оли не беше способен на това.
	Аз способна ли съм?
	Косата около раната ми започва да настръхва.
	Тогава осъзнавам, че двамата полицаи ме наблюдават. Изчервявам се като рак, сякаш мислите ми са се изредили върху лицето ми като съобщенията на информационното табло в метрото.
	Тогава Санджай заговаря.
	— Възможно ли е анонимното обаждане да е било например от член на семейството на лодкаря, който е искал да породи съмнение за вината му?
	— Възможно е. — Ке Куан повдига вежди неубедено. Изчакват.
	Под чаршафа лявото ми коляно се разтреперва.
	След като минават няколко минути — или поне така ми се струва, Санджай се изправя.
	— Мисля, че е достатъчно засега. Госпожа Грейвни има нужда от почивка.
	Полицаите също се изправят, благодарят ми учтиво за отделеното време, поднасят ми съболезнованията си и позволяват на Санджай да ги изведе от стаята ми. Той затваря вратата тихо.
	Може да имам нужда от почивка, но сега няма да мога да заспя. Виетнамската полиция очевидно смята, че съм убила мъжа си.


>>	14.

	__Замъкът „Бърни“, Хампшър__
	___Събота, 3 септември___
	Половин час Оли не се връща. Когато изтича да повръща, Майло тръгна след него, а след като Аша успя да освободи роклята си от масата, тя също тръгна след тях, но Майло я пресрещна в коридора, каза ѝ, че той ще се заеме, а тя трябва да се върне при гостите си: внуши ѝ, че е неин дълг. Затова тя се върна.
	Сега всички се събират на поляната, където е изложена тортата, украсена с панделки, знаменца и водопади от захарни рози, а ножът е сложен отстрани и проблясва на слънцето. Тортата е на четири етажа. Най-горният е бял, вторият е оцветен в бебешко розово, третият — в цикламено, а най-долният е наситеночервен и ѝ напомня за одрана плът.
	Вече се е събрала групичка от хора с приготвени телефони, които чакат щастливата двойка. Фотографката се усмихва очаквателно, когато Аша слиза по каменното стълбище. Тогава жената вижда, че Аша е сама, и сваля фотоапарата си.
	— Оли ще излезе след минута — казва тя спокойно, сякаш е съвсем наясно.
	Без да обръща внимание на въпросителните погледи, тя се насочва право към Зайнаб и с благодарност взима чашата с шампанско, която приятелката ѝ подава.
	— Какво става?
	— Хранително отравяне или нещо подобно. Не знам. — Свива нехайно рамене, но не може да се отърси от някаква безименна тревога. Със сигурност нещо става с Оли и няма нищо общо с храната.
	Но след няколко минути двамата мъже се появяват ухилени. Майло е обгърнал с ръка раменете на Оли и докато подтичват надолу по стълбите, го фрасва закачливо в ребрата и се обръща към застаналите най-близо слушатели:
	— Горкият глупчо се беше натряскал толкова много, че му беше станало лошо!
	Въпреки замръзналата усмивка на лицето на Оли той е пребледнял като глазурата на най-горния етаж на тортата.
	Накрая Аша успява да го измъкне от кудкудякащите възрастни роднини и Виктория.
	— Добре ли си?
	— Супер. Мисля, че беше от бонбоните. Много бяха мазни.
	Тя го поглежда.
	— Сериозно. Не ти ли направи впечатление?
	И преди тя да успее да каже нещо друго, той плясва с ръце и обявява, че е време да разрежат тортата.
	След това всичко минава като по вода. Оли е достатъчно добре, за да изяде поне три парчета торта, така че всеки да успее да се снима с него, а когато съобщават, че всичко е готово за партито в залата, лицето му си е върнало цвета.
	Връщат се вътре, оркестърът засвирва за първия танц, а певицата отстъпва сцената на музикантите.
	Избраната песен е странна. Тя се съгласи да позволи Оли да я избере и очакваше нещо лигаво като онази любовна песен, която се чуваше отвсякъде по време на първото им лято заедно: напиваха се под звуците ѝ, любеха се на нея, закусваха мързеливо в леглото, докато я слушаха по радиото. Вместо това е избрал клубна класика, която тя едва си спомня от студентските си години. А когато се изпълнява в инструментален аранжимент, звучи още по-странно. Хората започват да се смеят и тя осъзнава, че Оли е избрал тази песен за майтап. Закачка с всички превзети гости като родителите му. Тя започва да пляска възхитено с ръце.
	Но Оли не се смее. На дискотечното осветление не може да се прецени, но ѝ се струва, че пак му се повръща.
	Майло отива при него, кара го да седне и навежда главата му между коленете. А после свива театрално рамене, сякаш иска да каже _Какво да се прави_, при което загрижените изражения на гостите изчезват и преди Аша да успее да го спре, той я грабва и започва да танцува вихрено с нея на дансинга. Тя е разтревожена, но въпреки това му позволява, пъчи се и позира, както не е правила от тийнейджърските си години. Забавно е. Хората се смеят и снимат. Но първият танц на сватбата ѝ не би трябвало да е с Майло.
	Когато песента свършва и започва по-традиционна мелодия, дансингът се напълва с други двойки. Тя тръгва да търси Оли.
	Между телата различава кой не танцува: Зайнаб разговаря със Себ, сякаш намръщената му годеница не се вижда никаква, когато всъщност стои до него; Виктория, с румени бузи, подпийнала и почти дружелюбна; старчоците се отегчават и се чудят кога ще могат да си тръгнат, без да изглежда неучтиво.
	И накрая го вижда, застанал до оркестъра и разговарящ с певицата. Всъщност не разговарят, а се карат. Той забива пръст в гръдния кош на жената, а тя го зяпва озадачено.
	Аша побързва да отиде при тях, но когато Оли я вижда, тръгва към нея.
	— Какъв е проблемът?
	— Искаха да приключат рано, защото утре имали някакъв важен ангажимент, а аз казах, че е изключено.
	— Ама че нахалство! Платихме им до единайсет! — Тя се опитва да мине покрай него, да си каже мнението, но той я хваща за ръката.
	— Именно. Точно това им казах.
	— А те какво отговориха?
	— Съгласиха се да останат.
	— Добре. Искам да кажа… Ами добре.
	— Ела.
	Когато се отдалечават, тя случайно поглежда назад. Останалите членове на оркестъра, макар и да продължават да свирят невъзмутимо, са обърнали погледи към певицата, която потупва слепоочието си с пръст.
	Аша поглежда намръщено бледорозовия тил на жената, но решава да не обръща внимание на обидата и да се опита да се наслади на остатъка от вечерта.

	* * *

	Толкова е късно, че е рано. Оркестърът си тръгна преди часове, диджеят приключи в един, а всички гости над четиресетгодишна възраст си легнаха. Дори Зайнаб е изчезнала, макар че Аша подозира, че причината е, че е успяла да забие някого от готвачите.
	Аша, Оли, Майло, Либърти и някои от приятелите банкери на Оли седят на терасата, увити с вълнените одеяла на хотела, от които те засърбява, подават си бутилки с уиски и чакат слънцето да изгрее. За разлика от други пъти, не я е грижа, че говорят за пари, дори не си прави труда да се опита да следи разговора, само лежи на гърдите на Оли, вдигнала крака на пейката, полата на роклята ѝ за седем бона е разнищена там, където я настъпи с токчето си по време на танците, а дантелата е на петна от кал и червено вино. Топки восък от примигващите свещи на олтара се стичат през дъските на масата и падат върху плочите.
	За миг тя успява да изтика от ума си монотонната глъчка и да се съсредоточи върху бълбукането на водата във фонтаните в дъното на стълбите. Повечето пламтящи факли покрай пътеката до терасата са изгаснали, но плискащата се вода проблясва от светлината на тези, които все още горят. Звукът предизвиква остра болка в пикочния ѝ мехур, но тя не ѝ обръща внимание.
	В най-тъмната част на небето се вижда една-единствена звезда, но точно над главите им назъбената стена на замъка се очертава на фона на индиговата зора.
	Палецът на Оли се движи нежно върху опакото на ръката ѝ, а сега той я повдига, за да я целуне. Тя му се усмихва, лицето му е осветено с мека светлина от лампите в помещението зад тях. _Обичам те_ — казва той само с устни, без глас. _Обичам те_ — отговаря тя. _Щастлива ли си?_ Тя кимва. _А ти?_ Той кимва, а очите му блещукат. Най-накрая всичко е перфектно. Ех, защо тя не можеше да удължи този момент, но прекалено скоро някой ще се прозине и ще каже: _Аз бях дотук_, и денят ще свърши.
	Забележително е, че макар и да е пила цял ден, е напълно трезва. Подута, с горчив вкус в устата от прекалено много захар и пиене, но трезва. За разлика от Оли. Той се е напил и сега е весел и говори завалено, а когато разговорът продължава на друга тема, започва да си тананика сватбените мелодии и да я целува по ухото.
	Натискът върху пикочния ѝ мехур става все по-настоятелен, когато ръката му се премества от китката ѝ и застава върху корема ѝ.
	— Някой иска ли джойнт?
	Тялото на Оли под нейното се сковава. Той винаги се е обявявал пуритански против наркотиците и тя съвсем скоро научи, че не трябва да го предизвиква на тази тема.
	— Не тази вечер, приятел, става ли? — казва Майло и мъжът, отправил предложението, се изчервява.
	Разговорът не се възобновява. Либърти се размърдва на мястото си. Главата на Себ увисва, лицето му изглежда зелено на светлината от свещите. Двамата с чичо Томас пиеха шотове ром и Себ ще има адски махмурлук утре. Аша въздъхва. Вечерта наближава естествения си завършек и ако тя го отлага още дълго, ще трябва да добави няколко лири към сметката за химическо чистене на роклята.
	Надига се, при което Оли изпъшква.
	— Съжалявам. Не се отдалечавай.
	Фоайето пустее. Персоналът на бара най-после е приключил работа, спуснали са решетката и са си отишли вкъщи.
	Тя влиза в притихналото преддверие и вижда как отражението ѝ проблясва в огледалата, сякаш има други хора, които я гледат иззад завесите. Осветлението е приглушено. Във въздуха се носи силна миризма от огромните букети бели рози във вазите с височината на човешки ръст. Полата ѝ шумоли, докато тя прекосява стаята, и за миг ѝ се струва, че е главната героиня в някаква готическа мелодрама, която бяга от своя съпруг демон. Едно-единствено зелено перо от украшение за коса се върти спираловидно, завихряно от вятъра.
	Лампите светват ярко, когато Аша отваря вратата на тоалетната, и тя потрепва. Очите ѝ са сухи и я сърбят. Затваря ги, за да си починат, докато уринира, седнала на ръба на студената тоалетна чиния, и изобщо не ѝ се нрави мисълта, че ще трябва да излезе, за да каже лека нощ на гостите и да им благодари. Иска ѝ се да се измъкне още сега и да си легне. Да изчака Оли, за да се сгуши до нея. Да проспи сутринта и да се събуди навреме за мързелив неделен обяд с печено месо и картофи.
	Сега, когато наближава краят на деня, стресът на Оли сякаш напълно се е изпарил. Изобщо не е изненадващо, че беше напрегнат. Никой не може да е безгрижен непрекъснато.
	Тя натиска помпата на овлажняващия крем на мивката, за да почисти донякъде спиралата под очите си, и с усукана кърпа избърсва петната от червено вино от вътрешната страна на устните си. Номерът върши работа. Отново е румената булка — е, почти. Намества роклята си, така че корсетът да повдига закачливо гърдите ѝ. Браво. Може би все пак не е прекалено пияна и изморена за едно чукане в сватбения си ден.
	Излиза.
	Заслепена е от внезапния сумрак и ѝ се струва, че в преддверието я чака Оли.
	— Всички ли се качиха по стаите?
	— Не знам.
	Тя примигва. Гласът е по-дълбок и по-мек, отколкото на Оли.
	Това е плешивият мъж, който закъсня.
	Той ѝ подава ръка. Ръкостискането му е освежаващо леко.
	— Фреди Лапоца.
	— Аша… Грейвни. — Тя се засмива на колебанието си. Той се усмихва.
	— Познавате ли мъжа ми?
	— Бяхме приятели в училище.
	— О, наистина ли? — Мислеше, че се е запознала с всичките му приятели от училище, а Оли никога не се е карал с никого.
	— Денят беше прекрасен. Честито.
	— Благодаря. Хареса ли ви вечерята?
	— Аша!
	На прага стои Оли.
	— А, здрасти, точно се натъкнах на… — Тя чака плешивия мъж да довърши изречението, но той не проговаря.
	— Качвай се. След малко идвам.
	— Какво? — засмива се тя.
	— Качвай се. И аз ще дойда.
	Тя се втренчва в него. Отпраща я, сякаш е от прислугата. Но лицето му… лицето му е пепеляво. За първи път през връзката им тя не задава повече въпроси, просто се подчинява, а последното, което вижда, преди виещото се стълбище да ги скрие от очите ѝ, е ръката на Оли около гърлото на Фреди Лапоца.


>>	15.

	__Курорт „Мангово дърво“, остров Кон Сон__
	___Вторник, 27 септември___
	Когато тя се събужда, леглото е празно. Оли не е в бунгалото или навън на терасата. Може би е отишъл във фитнеса. Под душа тя си спомня странната сцена на плажа. Може би Мългрейв имаше право за нея, защото споменът за двамата мъже, голи под лунната светлина, я възбужда. Изкушава се да мастурбира, но тогава чува, че вратата се отваря. Може Хао да е дошла да почисти стаята. Тя излиза от душа и започва да се бърше.
	Оли е.
	Стои неловко в хола с ръце зад гърба си, сякаш е намислил нещо.
	— Здрасти — казва тя, докато подсушава с кърпа косата си.
	— Здрасти.
	Пауза.
	— Аз, ъъъ, ти донесох нещо.
	Той протяга нещо малко, увито в салфетка, към нея. Това извинение ли е?
	— Благодаря. — Тя го целува по бузата и сяда, за да го отвори.
	— Исках да имаш нещо за спомен от медения месец. Бай препоръча един местен занаятчия.
	Тя маха хартията. Вътре има колие. Висулката, на сребърна верижка, е малка кутийка, гравирана със сложни геометрични фигури.
	— Нарича се Катинар за душата.
	— Прелестна е.
	— Предполага се, че заключва душата ти за тялото, пази те от болести и зли духове, такива неща. — Сяда до нея. С късите си панталони на червени и бели райета и розовата си тениска изглежда чист и апетитен. Тя изтиква тази мисъл от ума си. Обеща си да не насилва нещата със секса.
	— Колкото по-голям е катинарът, толкова повече защита осигурява, но аз… — Изведнъж се изчервява. — Мислех си, че този трябва да е доста голям, защото искам да съхранява и моята душа.
	Сините му очи сияят.
	— Нямаш нужда от катинар — казва тя тихо. — Аз никога няма да оставя душата ти да избяга.
	Тя се навежда към него, за да го целуне, но той се отдръпва.
	— Обещай.
	— Вече обещах, не помниш ли, пред олтара?
	— Обещай пак. Че това е завинаги. Каквото и да стане.
	— Защо? — закача се тя. — Какво си направил?
	Той се усмихва.
	— Нищо.
	Тя го целува толкова бързо, че той не успява да се отдръпне. А после хваща лицето му и се вглежда в очите му, за да може той да знае, че това, което ще каже, е истината.
	— Каквото и да направиш в бъдеще, каквото и да си направил в миналото, аз винаги ще те обичам.
	Очаква Оли да се усмихне, но той не се усмихва. Целува я и притиска цялото си тяло към нейното, така че за момент наистина са като едно тяло и една душа.
	Оли отива да си вземе душ, а тя казва, че ще се видят на закуска, но когато излиза от бунгалото, минава покрай ресторанта и заобикаля дървените постройки от задната страна, за да не я видят.
	Там е неочаквано запуснато. В храстите са се заклещили боклуци, а по задната страна на постройките мухълът е плъзнал като черни нокти. Има и някаква миризма: толкова сладка, че да ти се догади, и с острата нотка на ферментация, като от гнило манго. Джунглата сякаш протяга пръсти към нея и тя изпитва радост, когато рецепцията изниква пред погледа ѝ.
	Той седи зад бюрото, а елегантният му врат е приведен над някакъв лаптоп. Когато тя се приближава, той вдига очи, свъсил вежди, сякаш се опитва да измисли как най-правилно да се изрази. И тогава я вижда.
	И двамата се стряскат. Той се изправя толкова рязко, че столът му се преобръща.
	— Госпожо Грейвни. Надявам се, че колието ви е харесало.
	— Прелестно беше. Благодаря ви, че сте помогнали на Оли да го намери.
	— За мен беше удоволствие.
	— Аз, ъъъ, исках… Исках да поговоря с вас насаме, докато няма никого наоколо.
	— Удовлетворява ли ви всичко в стаята?
	Тя се поколебава. Това ли е правилният начин да постъпи?
	— Снощи…
	Той я гледа втренчено, без да мига.
	— Снощи… Това, което се случи… Не ме притеснява. В нашата култура тези неща нямат значение. Имам много приятели, които… Просто не исках да се притеснявате, че… Уверявам ви, че няма да кажа нито дума… — Думите ѝ звучат неправилно. Плещи снизходителни клишета.
	— Не знам за какво говорите.
	— Разбирам. Просто исках да кажа, че няма нужда да се притеснявате…
	— Не знам за какво говорите — повтаря той остро, а виетнамският му акцент се засилва.
	— Да. — Тя протяга ръце с дланите нагоре, сякаш се опитва да отблъсне някого. — Разбира се, че не знаете. Няма значение. Бях объркана.
	— Ако обичате — казва той с извити устни, сякаш с отвращение. — Много съм зает. Трябва да продължа.
	Очите му се стрелкат първо наляво, после надясно и тя забелязва, че пръстите му се движат като раци върху масата към нож за отваряне на писма. Острие като на рапира с изящна дръжка. Там има и писма, цяла купчина, но той наистина ли смята да ги отвори сега?
	Унижението ѝ се заменя от страх.
	— Сгреших, Бай — изломотва тя. — Не знам за какво говоря. Прекалено много вино снощи, ха-ха!
	Лицето му е каменно, извитата му горна устна с формата на перфектно очертан купидонов лък е напрегната, сякаш той полага усилия да не издаде колко я мрази.
	Тя започва да отстъпва, върви към вратата, но стълбите към дървената пътека са по-близо, отколкото очакваше, затова се спъва и се просва на земята.
	Той заобикаля бюрото, сякаш за да ѝ помогне, но едната му ръка е зад гърба. Ножа ли държи? Тя се опитва да се изправи, за да избяга от него, но босите ѝ крака се пързалят по посипаното с пясък дърво.
	Той прави още една крачка към нея и всякаква представа, че е бил някак женствен, се изпарява. Под ризата му се издуват жилави мускули; повече от способен е да я надвие.
	— Бай, моля ви, стана грешка. Не видях нищо.
	А после тя усеща ръце под мишниците си, които я повдигат, изправят я, въпреки че краката ѝ се подкосяват.
	— Още ли си пияна?
	Тя успява да се освободи и се обръща.
	— Шон!
	— Божичко, какво ти става?
	Тя се насилва да се изсмее задъхано.
	— Тъкмо питах Бай дали може да резервираме екскурзия с лодка до пещерите Со Ден.
	Ако бяха сами, щеше да му каже. Нямаше да каже на Оли — той щеше да се ядоса на Бай, че е взел участие в нещо толкова мръсно пред гостите си — но Шон може би ще види забавната страна. Самата тя би могла, рано или късно, след като Бай вече се усмихва и ѝ подава ръка, в която не държи нож, за да ѝ помогне да изтупа пясъка от гърба си.
	— Ще събера цялата информация и ще кажа да я изпратят в стаята ви, госпожо Грейвни.
	— Благодаря — възкликва тя. — Това е чудесно! Благодаря.
	Почти се затичва по пътеката, пареото се вее около хълбоците ѝ, а задникът ѝ се тресе. Когато пътеката завива надясно, тя се обръща веднъж и поглежда назад. Шон я гледа усмихнат и клати озадачено глава. Зад него Бай стои съвсем неподвижен, с напълно безизразно лице.


	Верен на думата си, след закуска Бай изпраща по Хао информацията за пещерите. Аша я чете на терасата, докато Оли преглежда броя на „Файненшъл Таймс“, който успя да изтегли на айпада си на рецепцията. Аша не посмя да го попита дали Бай му се е сторил както обикновено, а Оли не спомена нищо, така че може би е най-добре тя да се прави, че нищо не е станало.
	Когато не се усеща полъхът на бриза, е задушно и горещо, а тъй като предишната нощ не е спала добре, тя задрямва, лепкава от пот. Когато се събужда, Оли е излязъл и тя тръгва по плажа, за да го търси.
	Софи и Шон лежат на доближени шезлонги, а на маса между тях има някаква настолна игра и четири празни чаши. Тя изпитва неприятен пристъп на ревност. Истинска ревност този път, а не предизвикваща угризения завист, и трябва да се насили да се усмихне, когато Софи завърта очи зад гърба на Шон, а устата ѝ увисва като на куче, на което му текат лиги. Играта предполага местене на пулове с издълбани символи, китайски на вид, по кръгла дървена дъска.
	— Толкова лошо ли е положението? — казва и се тръсва между тях, като внимава да подпъхне пареото между бедрата си, когато кръстосва краката си. Пясъкът пари, но тя е прекалено срамежлива, за да покаже, че ѝ е неприятно. Като глупава тийнейджърка.
	— Оли и Дейвид отидоха пак да тренират.
	— О, боже, сериозно ли?
	Софи прави гримаса.
	— Ти си виновен, Шон. Караш ги да се срамуват от себе си.
	— Браво. — Шон повдига едната си вежда. — Докато котката я няма…
	Играта е китайски шах. Дяволски сложна е и Аша скоро се отказва, но Софи и Шон явно се забавляват. Тя осъзнава, че не може да откъсне поглед от лицето на Шон и попива всяка негова гримаса, докато той мести пуловете си. Лекото начумерване, докато мисли, внезапното смекчаване на чертите му, когато се досети как да постъпи, потрепващото ъгълче на устата му в сдържана усмивка, когато знае, че е прозрял намеренията на Софи.
	Сега Аша може да огледа по-внимателно и ръцете му. Отблизо е трудно да се каже дали белезите под татуировките са причинени от бързо израстване или от най-обикновени сбивания. Освен символа за ин и ян на лявата му ръка има и татуировка на вълк. Но вместо обичайната озъбена паст, предпочитана от повечето яки момчета, това животно се прокрадва, изглежда нащрек. Татуировката е много сполучлива. Изведнъж тя усеща прилив на похот.
	След третата му победа Софи се предава и продължават със заниманието, което бързо се превръща в акцента на почивката на всички: пиенето.
	В някакъв момент се появяват Каспър и Травис Мългрейв и за разлика от други пъти, приемат отправената гръмко покана на Софи да се присъединят към тях. Травис се прави, че снощи не е станало абсолютно нищо, и докато говори с него за най-новата трагедия в Близкия изток, Аша осъзнава, че започва да го харесва. Донякъде заради питието, донякъде от благодарност, че когато Оли дойде, ще намери по-голяма група на плажа, а не само Шон и харема му, а донякъде и защото интелигентността му е зашеметяваща. Но в едното му останало човешко око се долавя ясно различима искрица на лудост и ѝ се струва, че той може да притежава някои черти на психопат. Той анализира политическата ситуация с толкова безстрастно любопитство, че изглежда почти като робот. Аша се чувства едва ли не дребнава, когато споменава броя на бебетата, чиито бели дробове са били обгорени при атентата.
	Разговорът е толкова вълнуващо напрегнат, че тя изпитва леко разочарование, когато Оли и Дейвид се дотътрят при тях. Контрастът между новия й съпруг, блестящ, сияен и с искряща широка усмивка, и от друга страна, приковаващата вниманието поквара на Мългрейв и заплашителния сексапил на Шон е ярък. _Аз съм на страната на дявола_, мисли тя, когато Оли сяда до нея и премята златистата си, свежа от дезодоранта ръка през рамото ѝ.


	Проспиват втората половина на следобеда, а после отиват отново в бара за поредната пиянска вечер. Аша нарочно седи с гръб към бунгалото на Шон в другия край на плажа, но въпреки това косъмчетата по врата ѝ потрепват в очакване. Когато той не се появява до девет, а тя разбира, че няма да дойде, разочарованието изцежда силите ѝ. Оли, който забелязва прозявката ѝ, предлага да си легнат рано.
	Когато излизат от бара, магията веднага се разваля и тя се обляга на хълбока му и я залива чувство за вина, което започва да ѝ става редовен спътник. Може би трябва да признае увлечението си. Това би облекчило товара на вината, а може би има и някакъв шанс ревността, пробола Оли, да задейства и либидото му. Защото това е само увлечение. Като увлечението ѝ по Том Харди или увлечението, което Оли веднъж си призна, притиснат от Майло — по Дженифър Лорънс. Всъщност не означава нищо. Ще изчезне, когато умът ѝ бъде зает с нещо друго. Не може да се твърди, че сърцето я заболява, когато го види, както ставаше с Оли.
	Сядат на терасата на шезлонги, доближени един до друг, за да могат да лежат прегърнати, и гледат как луната изгрява над морето. Започва да захладнява и когато зърната на Оли се втвърдяват, тя ги докосва леко с устни.
	— Искаш ли питие? — пита той. — В минибара има малко уиски.
	— Не, така ми е добре.
	— Аз май ще си взема. — Той става от шезлонга.
	Тя гледа намусено към морето и се пита дали си струва да освободи гнева, който се надига в корема ѝ, или е по-добре просто да го потисне. Очевидно трябва да обсъдят въпросното нещо, но сега не е моментът. Не и докато ушите ѝ пищят, донякъде от възбуда, донякъде от гняв.
	Тя влиза след него в бунгалото, взима книгата си и се тръсва на дивана.
	— Студено ли ти стана? — пита Оли, идва с уискито си и сяда с крака върху скута ѝ. Тя се усмихва и стисва големия му пръст, а гневът изтича от тялото ѝ.
	— Имаш ли нещо против да си правиш компания със Софи и утре? Просто с Дейвид смятаме да отидем към вътрешността на острова.
	Наведената ѝ над книгата глава се вдига рязко.
	— Какво?
	— Да, Дейвид смята да купи някакъв парцел в другия край на острова, за да построи курорт. Като този, само че по-бюджетен, за хората, които посещават „Сентър Паркс“. Попита дали не бих искал да инвестирам в него. Реших да проуча района.
	— Шегуваш се.
	— Какво?
	Гневът се надига отново, подхранен от сексуално разочарование и горчивия спомен, който постоянно виси като тъмна сянка между тях. _Риболов, танци и водка, докато тя кървеше на дивана._ Хвърля книгата на масата, а тя се плъзга по стъклото и тупва на пода.
	— Това е меденият ни месец.
	— Дошли сме за три седмици. Какво значение има един следобед? Егати, поне ще сложи край на еднообразието на скапания плаж.
	Това избухване е толкова нехарактерно, че за миг тя е способна само да го зяпне с отворена уста. Първо, той никога, _никога_ не става заядлив толкова скоро. И никога не се ядосва толкова много. Аша е тази, която се ядосва: Оли винаги прави опити да се помирят, дори когато е прав, а този път със сигурност не е.
	Тя избутва краката му от скута си.
	— Ти беше този, който каза, че всички останали варианти за забавление не стават!
	— Ами сигурно е така!
	— Тогава не се оплаквай, че на плажа е скучно! Ако си искал да отидем на някаква екскурзия с екстремни преживявания, трябваше да кажеш по-рано. Това трябваше да е меден месец, не шанс да разшириш шибаното си инвестиционно портфолио.
	— Парите за него идват точно от шибаното ми инвестиционно портфолио.
	— И аз имам работа, нали знаеш!
	— О, да. — Гласът му е пропит с презрение. — Ако разчитахме на твоята заплата, щяхме да отидем на дълъг уикенд в Скегнес.
	Тъй като си няма доверие, че няма да изтърси нещо, така че после да не може да си вземе думите назад, тя става и влиза вътре. След като издърпва колието от врата си и го оставя в локвичка от паста за зъби в банята, си ляга, а умът ѝ превърта всичко, което би могла да каже, за да го нарани точно толкова, колкото той я нарани.
	_Няма значение къде ще отидеш, ако харесваш човека, с когото си._
	_Била съм на по-хубави почивки от тази в младежки общежития._
	_Изобщо не трябваше да се омъжвам за теб._
	Но той не влиза в стаята и когато гневът утихва, на мястото му се настанява нещастието. Това е меденият ѝ месец. Дотук с приказката. Тя събира чаршафите на утешителна топка, за да се сгуши в нея, и накрая заспива, сама.


>>	16.

	__Френско-виетнамска болница, Хошимин__
	___Петък, 7 октомври___
	Утре си отивам вкъщи. За щастие, в паспорта си още съм с моминското си име. Фадеи. Никога не съм била по-благодарна на роднините на майка ми. Ако тази история се разчуе, пресата ще търси _госпожа Грейвни_. Дори не сме казали на болницата. Дейвид само зададе съвсем небрежно няколко въпроса кога би било безопасно да пътувам, а Санджай каза, че всичко зараства много добре.
	Насилвам се да изям малко от закуската с надеждата това да притъпи вниманието на сестрите, за да решат, че няма нужда да ме наглеждат толкова често. Софи ще дойде да ме вземе в един, с шапка и тъмни очила. Вече сме планирали маршрута си по аварийното стълбище в края на коридора, така че да не минаваме покрай сестринския пункт.
	След като взимат чинията ми, ставам и влизам в банята.
	Ако ще се качвам на самолет, не искам да мириша на болнични химикали, затова напълвам ваната с хладка вода и влизам внимателно в нея. Когато съм права, все още малко ми се завива свят, а едно падане сега би могло да развали всичко. Измивам се отгоре-отгоре и когато насапунисаната ми ръка минава между краката ми, отново усещам тъпа болка. Никой няма да ме докосва там никога вече. Гърдите ми са болезнени и натежали, сигурен знак, че скоро ще ми дойде. Значи няма бременност: съдбата не благоволи да ми даде дори това. Няма да има красиво бебе с очите на Оли, за да не го забравя. И наистина след няколко минути между краката ми се извива първата струйка кръв.
	Мислех, че съм достигнала дъното на нещастието си, но съм грешала. Винаги можеш да затънеш още по-надълбоко. Хлипанията ми отекват от стерилните стени.
	Накрая, след като енергията ми за плач се изчерпва, се измъквам от ваната, избърсвам се и отварям куфара, който Софи донесе от хотела.
	Веселите цветове и десени на дрехите ми ме отвращават. Защо не донесох нищо черно?
	Вадя бижутата от страничния джоб на куфара и ги пускам в кошчето под умивалника. Дано чистачката да ги намери. Някои от тях са скъпи, но няма нищо със сантиментална стойност. Няма подаръци от Оли: тях ги оставих вкъщи, в случай че багажът се загуби, а колието с катинара за душата е в полицията.
	Лъскавият алуминий на кошчето отразява изкривените ми мисли. Черните ми очи са започнали да изсветляват до болнав жълт цвят и заприличвам на героиня във второразряден филм за зомбита. Докосвам болезнената част на черепа си, отначало предпазливо, а после по-силно, и стисвам зъби, за да се настроя за стърженето на кост в кост. Нищо не се помръдва. Титаниева мрежа ли напипвам под кожата си?
	Стърженето на вратата на стаята в пода, когато се отваря. Сестрата е влязла. Извиквам, че съм в банята, че съм съвсем добре.
	Но не чувам отговор. Мамка му. Сигурно чака, за да провери как съм. Навличам отново болничната нощница и отварям вратата към стаята.
	Щорите са спуснати, а вратата към коридора е затворена, затова на очите ми им трябва малко време да се приспособят.
	Там стои някакъв мъж.
	Осъзнавам с ужас, че лицето му ми е познато. Имал ли е нещо общо с покушението?
	Но той не понечва да се приближи до мен, а и не носи оръжие. Към двайсетгодишен е, с хлътнали очи и слаб. Ръцете му са жилести и силни, но със сигурност не достатъчно, за да надвие Оли. Може да ни е изненадал.
	— Трябва говори с вас.
	Гласът му е тих и настоятелен. Поглежда през рамо и казва отново:
	— Трябва говори с вас.
	Сега го виждам в ума си на фона на морето. Чувам се как викам.
	— З… за какво? — прошепвам.
	— Трябва говори — казва.
	Само толкова английски ли знае?
	— Моля.
	Виждам как слиза от някаква лодка. Зад него от водата се подава Оли. Протяга ръце към мен успокояващо. _Всичко е наред, добре съм._
	_Но той за малко да те убие!_
	_За малко да убиеш мъжа ми!_
	Момчето с омарите.
	— К… какво искаш?
	Но той не разбира. Бай ни каза, че не разбира английски. Отпрати го без бакшиш. Как само ме изгледа, когато лодката му излизаше с пуфтене от залива. Студена омраза. Оли каза, че бил инатлив тийнейджър.
	_Успокой се, Аша. Не разсъждаваш логично._ Лодкарят, който ни нападна, е в затвора.
	— Моля — казва той.
	Довличам се до другата страна на леглото, без да отделям поглед от лицето му. Мога да достигна до шнура на алармата, без да вдигам ръка над нивото на матрака. Той дори няма да види как го дръпвам.
	— Трябва говори… — Отмята глава назад и изпъхтява раздразнено, при което подскачам, а когато пак я навежда, виждам, че в очите му проблясват сълзи.
	Ръката ми държи шнура, но се поколебавам.
	— Не английски — казва. — Моля. Не английски. Важно.
	Колебая се. Ако смяташе да ме убие, сигурно вече щеше да го е направил. Ръката ми е на шнура. Сестрите ще дотичат за секунди.
	Погледът му, прикован в очите ми, ме изгаря, чака разрешение.
	— Добре.
	Поема си дълбоко въздух и виждам, че и той трепери. За първи път осъзнавам, че това бедно азиатско момче е само в стаята на полугола западнячка. Ако дръпна шнура, бих могла да съсипя живота му.
	— Седни — казвам и посочвам стола. А после правя движение към него, сякаш пия: — Вода?
	Той поклаща глава.
	Стоим мълчаливо един срещу друг и тогава той си поема дълбоко дъх.
	Посочва към мен. _Вие._
	Кимвам озадачена.
	После посочва вляво от мен. Сякаш към някакъв невидим придружител. Призрак ли има до мен? За това ли става въпрос? Някакви духовни глупости, за да се опитат да ми помогнат да се почувствам по-добре или пък за да може духът на Оли да съобщи „истинското име“ на убиеца? Ако е така, да върви по дяволите. Оли е мъртъв. Няма го никъде. Завинаги.
	Сърцето ми препуска, но се старая лицето ми да остане безизразно.
	Той изпуфтява от безсилие. _Вие. Призракът до вас._
	И тогава разбирам.
	— Мъжът ми? Оли? Господин Грейвни?
	— _Vang*1!_ — закимва енергично и отново посочва. _Вие и Оли._
	[*1 Да (виетн.). — Б.пр.]
	— Добре.
	Сега вдига лявата си ръка и започва да я движи нагоре-надолу като змия, криволичеща в трева.
	— Змия? — казвам, а после изсъсквам и наподобявам движението.
	Той поклаща глава.
	— А. Имаш предвид морето.
	Познала съм. Сега ръката му издълбава пътека в морето.
	_Лодка._ Иска да каже лодка. Аз и Оли в лодка.
	Ръцете ми настръхват, а косъмчетата се изправят под тънкия памук на нощницата ми.
	Той начертава пещерата.
	— Не — казвам, а гласът ми става все по-писклив. — Откъде знаеш? Ти не беше там. Не знаеш какво стана.
	Той не ме разбира, но разпознава страха в очите ми.
	— _Bac trai cua toi_ — казва.
	Гледаме се. Отвън оживлението в болницата сякаш се усилва. Сигурно наближава времето за обяд. Сестрата скоро ще влезе с таблата с буламача ми.
	Той се хвърля към другия край на матрака, а аз се отдръпвам с вик, но той само се опитва да достигне книгата, която Софи ми зае.
	Обръща до празните страници на гърба и откъсва една.
	— Ей!
	Вдига ръка — чакайте — отива до банята и откъсва химикалката, прикрепена на връв до графика за почистване.
	Навежда се над книгата и започва да рисува. Аз заобикалям тихо леглото, докато не заставам достатъчно близо, за да видя какво прави.
	Има две човечета, които трябва да сме аз и Оли, но вече не сме на лодката. Стоим под арка, която предполагам, че изобразява пещерата. Един кръг най-отгоре представлява някаква капандура и изведнъж в ума ми изниква спомен.
	_Кафяво-червено петно насред синьо езерце._
	Той ме гледа очаквателно, като момче, което търси одобрението на учителката.
	— Аз и Оли в пещерата — казвам, макар че не съм сигурна, че ме разбира.
	Той започва да пуфти и начертава линия с пръста си, която минава през един от входовете. Мисля, че се опитва да каже, че лодката си е тръгнала и ни е оставила там сами с Оли.
	Още един спомен: _барабаненето на дъжда от ясното небе._
	Сега той рисува нещо друго, а аз се приближавам още малко и виждам наболите меки косъмчета по челюстта му. Тялото му има свежа младежка миризма. На врата му пулсира една вена, а дишането му е забързано и повърхностно.
	Очевидно не е останал доволен от първия опит, защото е нарисувал същата картина отново.
	— Аз и Оли — казвам. — Да.
	Той въздъхва рязко и забива химикалката в листа.
	Не разбирам.
	Задрасква с дебел хикс първата рисунка, като натиска толкова силно, че листът се скъсва на мястото на лицето на женската фигура, а после ме поглежда настоятелно. Отново ме връхлитат замайване и гадене. Пред очите ми избухват черни звезди. Стаята започва да се отдалечава.
	_Спирали от черен корал. Бяла звезда._
	Трябва да съм била в безсъзнание за не повече от секунда или горе-долу толкова, защото се свестявам под звуците на аларма и тропот на стъпки в коридора. Паднала съм на леглото. Когато зрението ми се прояснява, го виждам, застанал вцепенено до вратата и втренчен ужасено в мен. Сигурно е помислил, че ме е убил. Опитвам се да се надигна до седнало положение, да го успокоя, че съм добре, но успявам само да изпъшкам и да се хлъзна от матрака.
	Вратата се отваря изведнъж.
	Две медицински сестри, мъж и жена: мъжът веднага ми се притичва на помощ, издърпва ме, слага ме по гръб и нахлузва кислородна маска върху устата ми. Малко се затруднява, защото главата ми е обърната към момчето, което сега е подложено на агресивен разпит на виетнамски от жената.
	Когато то не отговаря, тя дръпва телефона и излайва на английски:
	— Охрана!
	Момчето се обръща и избягва.
	Тя също понечва да хукне след него и тъй като вниманието на мъжа е отклонено, аз се претъркулвам и падам от леглото. Болката от удара разсича главата ми и за момент мога само да лежа и да стена, сякаш наистина съм припаднала. Сега се налага жената да остане и да помогне на колегата си да ме вдигнат и да ме сложат пак на леглото, а после да провери жизнените ми показатели. След малко съм в състояние да отговоря на въпросите им: шокът при вида на нашественика ме накара да припадна. Не, не съм го виждала преди. Не, не ме нападна, нито взе нещо.
	Точно обратното, цялото ми внимание е погълнато от това, което ми остави, затова съм рязка със сестрите, които само се опитват да помогнат.
	Книгата лежи на стола до вратата. От страниците ѝ се подава ъгълът на прегъната страница.
	В крайна сметка, след като са се уверили, че съм добре, вдигат щорите и отварят прозорците, за да може малко от онзи свеж въздух на заклещения в задръстване град да влезе в стаята, а после ме успокояват, че съвсем скоро ще донесат обяда ми. Накрая, след като подпъхват чаршафите ми толкова здраво, че едва успявам да си поема дъх, си тръгват.
	Изчаквам, докато стъпките им заглъхнат във врявата на болницата, ставам от леглото и взимам книгата.
	Както съм застанала върху студения балатум само по памучната си нощница, сбърчвам чело при вида на рисунката. Не е имал възможност да нарисува нищо друго, преди да ни прекъснат. Там сме само аз и Оли в пещерата: двете версии, едната задраскана. Тогава забелязвам разлика между двете двойки фигури. Жената от задрасканата двойка има запълнено с химикалката лице. Чернокожа жена. Аз. Но жената от другата двойка — не. Дали не му е стигнало времето, за да го запълни? Но пък времето му стигна, за да задраска първата двойка, сякаш не са важни: сякаш именно върху втората двойка искаше да се съсредоточа.
	И тогава разбирам.
	Някъде в дъното на коридора се е отворила врата и зад мен профучава внезапен полъх по посока на отворения прозорец. Улавя нощницата ми и дръпва косата ми, а раната ме заболява с тъпа болка.
	Не се помръдвам. Не мога. Най-после знам какво се опитва да ми каже.
	В онази пещера, в деня, когато бяхме нападнати, не сме били сами. Имало е и друга двойка.


>	Втора част

>>	17.

	__Лондон__
	Скръбта е толкова предсказуема. Знаех какво да очаквам, бях го преживявала и преди. Но въпреки това продължавам да се будя с онази детинска еуфория от новия изгрев частица от секундата преди да ме ударят с чук.
	Някои дни ми се струва, че всичко ще бъде наред. Седя в двора между сградите и изпитвам наслада от вятъра в косата ми и слънцето върху клепачите ми. И изведнъж при гледката на бременна жена или на двама души, които вървят, хванати за ръка, сякаш някой ме съсича.
	Софи и Зайнаб се обаждат по два пъти на ден, без нито веднъж да пропуснат — сутрин и вечер. Искат да дойдат да ме видят, но ги помолих да ме оставят на мира. Много по-щадящо за околните е да се сривам в усамотението на собствения си дом. Все ми повтарят, че трябва да излизам от вкъщи, че ако _съм сред хора_, ще се разсея. Не искам да се разсейвам. Всеки път, когато се разплача, сякаш някаква отрова напуска организма ми, но въпреки това, като при незатегнат спирателен кран, отровата се просмуква отново в мен веднага щом сълзите спрат.
	Малкото ми разговори с родителите на Оли бяха ужасни. Опитах се да не се поддавам на намеците на Виктория, че вината е моя. Имало ли е някакви съмнителни типове в детството ми…? Гаджетата на майка ми?… Някой, който се е лакомял за парите му?… Имат предвид мен, разбира се. Алчната малка златотърсачка от общинското жилище. В тези моменти ги мразя толкова много, но трябва да поддържаме връзка, поне до погребението.
	Те се заеха с организацията, уж от загриженост за деликатното ми състояние, но знам, че просто искат да се престорят, че изобщо не съм съществувала. Дори намекнаха, че може „да ми дойде в повече“, ако присъствам, но успях да им отговоря възпитано. Казах, че искам да участвам в организацията _като негова съпруга_, затова неохотно ми позволиха да избера химните (без поп музика, моля) и снимките за траурната церемония.
	Трябваха ми три дни, за да се подготвя за изпитанието да прегледам старите ни снимки.
	Най-лошото е, че постоянно се натъквам на снимки, които не си спомням да съм правила. Лицето на Оли в близък план или как той се смее в някой бар: откраднати моменти, които трябва да съм уловила, когато съм била пияна или при някоя бързо забравена прищявка, без да съзнавам, че някога ще имат някаква стойност. Моето обзето от амнезия сърце подскача на всяка, изгарям от желание да ги покажа на Оли, но после мозъкът ми стоварва реалността върху мен като удар с чук.
	След като избирам пет, които са добре осветени и кадрирани и улавят нещичко от духа на Оли, се чувствам, сякаш са ме пребили. Допълзявам до дивана и лежа там, втренчена в тавана, който ми стана толкова познат през последните няколко дни.
	А после ставам и отивам за цигара. Седя на перваза, гледам към задния двор, издухвам дима през процепа между рамката на прозореца и касата и си мисля за Шон. Той не се е опитал да се свърже с мен. Не ми е останала емоционална енергия, за да ме боли, изпитвам само някакво притъпено разочарование. Той повече от всекиго би разбрал как се чувствам.
	Докато изпращам снимките на Маккензи, изведнъж се сещам за едно градинско парти маскарад, на което отидохме с Оли в годината, когато се запознахме. Бях открила бална рокля от едуардианската епоха в един бутик за винтидж дрехи, а Оли носеше гребния костюм на дядо си от Оксфорд заедно с оригиналната сламена шапка. Имаше кабина за старомодни снимки и на снимката в сепия изглеждахме толкова щастливи, както се бяхме прегърнали. Не бях поискала да я сложим в рамка, защото беше толкова изкуствена, но Оли я беше запазил в „специалната си кутия“ — куфара, с който беше заминал за интерната на единайсетгодишна възраст. Сега искам всички да видят колко влюбени бяхме, колко се забавлявахме.
	Качвам се отново с натежали крака на горния етаж и отварям дрешника на Оли. Винаги ми се струваше толкова екстравагантно да имаме отделни дрешници, но сега понякога сядам на пода в тъмното и вдишвам последните нотки от аромата му върху дрехите.
	Промъквам се бързо вътре, за да попреча на скъпоценния въздух да излезе, и включвам осветлението.
	Има редици с работни ризи в пастелни цветове, дънки, сгънати на закачалки, много по-спретнато от моите, палто от овча кожа, кожено яке, зимно яке с полуизяден сникърс в джоба, който никога няма да изхвърля. На дъното на моя гардероб цари бъркотия от обувки, но обувките на Оли са прибрани прилежно в подредените една върху друга кутии. Когато гледам всичко това сега, долавям наченки на обсесивно-компулсивно разстройство. Желание за контрол може би или пък страх от загуба на контрол.
	От рафта над лоста издърпвам един суитшърт, с който той излезе да потича в деня преди да заминем за Виетнам, и заравям лице в него. Но от дрехата лъха ароматът на прясно окосена трева на чистия памук. _Защо ти трябваше да си такъв чистник, ебаси?_
	Никога няма да го помириша отново, няма да го видя, да чуя гласа му, да го докосна, да го вкуся.
	При мисълта за това изпитвам такава слабост, че не мога да вдигна ръце над главата си, за да оставя суитшърта на мястото му, а вместо това го обличам върху многото пластове дрехи, които започнах да нося, за да се пазя от студа, който сякаш никога не напуска костите ми, колкото и да усиля отоплението.
	Накрая намирам куфара, пъхнат до стената зад купчина кутии от обувки и под редица палта, сякаш от много отдавна не е докосван. Това ме натъжава. Наскоро не е ли имало нещо, което да си струва да запомни?
	Издърпвам го в спалнята, понечвам да отворя закопчалката и установявам, че колелцата за прастария шифър са били въртени. Слагам ги на цифрите, които Оли използва за всички закопчалки на куфари — рождения му ден — но куфарът не се отваря. Явно е сменил шифъра.
	Изправям гръб и се питам дали да си правя труда. Лесно бих могла да намеря друга снимка за завършек на службата.
	И тогава изведнъж изпитвам нужда да видя всичко, което е сметнал за специално. Има ли други вещи за спомен от времето ни заедно? От почивки и вечерни излизания? Първи срещи? Годишнини? Всички онези скъпоценни моменти. Мога да ги преживея отново тук, сама в полумрака, докато щастието обгръща главата ми като отекваща въртележка. Момент на отдих.
	Закопчалките изглеждат доста паянтови. Слизам в кухнята и изваждам стоманен нож от стойката. Пъхам металния връх в процепа и започвам да го движа нагоре-надолу, напред-назад, докато се чува щракване и лявата закопчалка поддава, а след това и дясната.
	Куфарът се отваря.
	Едновременно усмихната и разплакана, разравям програми за пиеси, касови бележки от ресторанти, билети за чуждестранни автобуси, статии от списанието с моето име, изсушени цветя, миди, които сме събрали на безименни плажове. Съдържанието на куфара е посветено на нас, цялото. Ще ми се Виктория да беше тук, за да види това. Да види колко синът й ме обичаше.
	Изваждам снимката в сепия и се взирам дълго в нея. Как съм могла някога да я смятам за изкуствена? На нея се виждат само двама души, красиви, колкото бихме могли да бъдем, очевидно влюбени. Спомням си миризмата на мухъл от сакото и парченцата изгнила слама от шапката, които все се закачаха за косата ми. Любихме се под една липа, накичена с фенери, докато само на един-два метра от другата страна на клоните бъбреха гости.
	Понечвам да затворя куфара, когато виждам, че между страниците на една програма се подава друга снимка. Привлича погледа ми, защото в куфара има толкова малко снимки — повечето са на компютъра — и я издърпвам.
	Размазана пожълтяла снимка, очевидно отпреди появата на цифровите фотоапарати, когато дори снимка, която не е на фокус, си заслужаваше да бъде запазена. В забележително добро състояние е, сякаш някой е полагал грижи за нея. Освен ако е копие. Встрани от прашен път стоят петима души, всеки с ръце на раменете на другите.
	Мъжът най-вдясно е Оли, много по-младото му лице е размазано, но все още разпознаваемо. Прическата му е типичната за момче от частно училище през деветдесетте, косата му е увиснала и много светла, сякаш е бил дълго на слънце. Голите му гърди са потъмнели, а цялото му тяло е по-издължено и слабо. Изпитвам привличане към това момче, което така и не съм могла да познавам.
	Главата му е обърната към фигурата до него. Момиче с пищна фигура, облечено с тъмночервена рокля и с тъмни къдрици като ореол около главата. Сигурна съм, че мъжът от другата ѝ страна е Майло в по-стройна своя версия с тен. Познавам всички бивши приятелки на Оли, така че жената трябва да е някое завоевание на Майло.
	До Оли е Себ, но мъжът най-вляво не ми е познат. Занасям снимката до прозореца, но тя е влудяващо нефокусирана и само две неща се виждат ясно. Първо, той е поне петнайсет сантиметра по-нисък от Оли, второ, вече е започнал да оплешивява на темето.
	Снимката може да е направена със самоснимачка, защото в основата се вижда тясна ивица от нещо, което може би е стена: тя и табелата встрани от групата са единствените два предмета на фокус. На табелата пише _Фару, 46 км._ Фару е в Португалия.
	Значи това е Албуфейра. От пощенската картичка на сватбата.
	Нещо ме кара да обърна снимката.
	Има само дата. 21.08.1998.
	Никога не съм виждала тази снимка, а веднъж вече съм преглеждала съдържанието на този куфар. В началото на връзката ни, докато все още бях повлияна от предишната си връзка, изчаках Оли да отиде на фитнес и прегледах всичките му вещи. Търсех писма, снимки, всичко, което би подхранило глада на моята несигурност. Не намерих нищо. Няколко медала, няколко учебника, програми за първата пиеса, в която е участвал.
	Тази снимка не беше там.
	През ума ми минава ужасна мисъл. Дали Оли ми е изневерявал? Разбира се, снимката е направена преди години, но ако отново са започнали да се срещат — той и момичето, което взех за приятелка на Майло? Ако са имали връзка, а тя му е изпратила тази снимка, за да му напомня за времето, когато са се запознали?
	Изправям се с усещането, че ще повърна, и слизам пак долу, все така стиснала снимката.
	Оли ми каза паролата за компютъра си преди години и няколко противни секунди, докато лаптопът му се включва, се запитвам дали я е променил по същата причина, поради която е променил шифъра на куфара. Но компютърът ме пуска да вляза веднага. Тапетът е снимката ни как режем сватбената си торта на поляната пред замъка — сред въздушни целувки, проблясващи очи и огромни цветни петна. При вида ѝ главата ми започва да пулсира.
	Отварям папката му със снимки.
	Телефонът му винаги качваше снимките направо в компютъра му. Ако е направил някаква промяна, сигурно причината е, че има нещо за криене.
	Програмата се отваря на най-скорошната снимка и ето ме, излегната на диван във ВИП салона на „Емирейтс“ на „Хийтроу“, вдигнала чаша шампанско към камерата. На път за Сайгон.
	Разлиствам назад снимките. Изглежда, че всеки ден са качвани по две-три, от деня, когато заминахме на меден месец, чак до сватбата, ергенското парти и назад.
	Няма непознати жени, всъщност нито една неомъжена освен мен и гостенките на сватбата, дори на ергенското парти, където може да се очаква малко флирт.
	Потрепвам, когато разглеждам тези снимки, и си спомням колко бях доволна, че Оли се беше спрял на обикновена обиколка на барове из Ситито, вместо да се съгласи Майло да организира „изненада“, която сигурно щеше да включва стриптийзьорки, а и нещо по-лошо. Още от първата снимка Оли очевидно не е на себе си, зачервен и изпотен е, а ръката му е прегърнала Майло, чиято уста е отворена, уловен е насред поредния крясък. Себ е там, няколко от колегите на Оли и двама братовчеди. На една особено ужасна снимка Майло размахва четка за тоалетна — вероятно взета от банята на бара и все още със стичаща се вода от нея — над главата си, а персоналът на бара гледа безизразно. Сигурно са ги ненавиждали и в червата. Аз винаги ги ненавиждах. Мразех банкерски партита или излизания за „по едно питие набързо“, които преминаваха в истински пиянски нощи. Но банкерът, когото мразех най-много, беше Майло и винаги съм знаела, че чувствата са взаимни. Опитах се да поговоря с Оли за това в началото. Опитах се да разбера какво толкова Оли харесваше у него, за да го видя и аз, но Оли само казваше, че се познавали _открай време_.
	На друга снимка Майло е изплезил похотливо език, а Оли се е привел над бара.
	Превъртам надолу до сватбата. Снимките вече са ми толкова познати. В дните след сватбата ги разглеждахме и търсехме най-хубавите, за да ги сложим в рамки. Фотографката остана чак до края и не спираше да снима, докато ние се олюлявахме с размазан грим, изгубени вратовръзки, изцапани ризи.
	А после, за моя изненада, виждам една от снимките, които Оли ми каза, че са се повредили.
	Направена е късно вечерта и повечето от нас са поруменели от алкохола. Чичо Томас разговаря със Зайнаб, аз стоя засмяна между тях, а перлите на роклята ми проблясват. Снимката е толкова красива, че Хелън, фотографката, ми я показа веднага след това и си отбелязах да я потърся, когато получим флашката. Само че когато Оли ми я даде, снимката беше изчезнала. Но явно е успял да я изтегли, а също и други.
	Има една на Зайнаб и Оли, които танцуват — не съм я виждала, и още една на банкерите, които пият шотове на терасата, на Себ и Майло с украшения за глава и смешни физиономии, на Томас, който танцува линди хоп, а хората около него пляскат в такт с музиката.
	Бях особено разочарована, че снимките на Томас са съсипани, Оли го знаеше. Тогава защо са били на компютъра му през цялото време?


	Когато фотографката вдига, се смее на нещо. Приглушено се чува глъчката на някакво парти или семейна вечеря. Детска играчка свири дразнеща електронна мелодия.
	— Хелън, Аша Грейвни е.
	— Аша… егати… как си? О, боже, моите най-искрени съболезнования.
	Това мигновено пресичане на веселието, което звукът на гласа ми е способен да предизвика напоследък.
	— Добре съм. Всъщност исках само да ти задам един въпрос. Просто исках да ми потвърдиш нещо.
	— Разбира се, разбира се, само ми дай минута. — Глъчката заглъхва. Явно Хелън е влязла в друга стая.
	— Само исках да те попитам за файловете, които се повредиха.
	Следва мълчание.
	— Съжалявам, аз… файлове?
	— Оли каза, че някои снимки били съсипани, защото файловете се повредили, но сега ги гледам и ми изглеждат добре, затова се чудех дали все още може да ги увеличим и да ги отпечатаме, или това са само миниатюри, или… — Гласът ми отслабва все повече.
	— Ъъъ. Съжалявам, Аша, каква съм идиотка. Напомни ми кои файлове са се повредили. Компютърът ви ли се е развалил? Няма проблеми да ги изпратя отново.
	— _Твоят_ — казвам. — Твоят компютър се беше развалил. Някои от файловете се повредиха при теб.
	По-продължително мълчание.
	— Много съжалявам — казва тя меко, — но мисля, че е станало някакво недоразумение. Всички снимки се получиха добре и ги изпратих на флашка на Оли.
	Взирам се в екрана и натискам една от снимките, които Оли каза, че били съсипани. Увеличавам я толкова много, че виждам златната пломба на един от задните зъби на чичо Томас. Файлът не е повреден.
	— Съжалявам — казвам. — Явно не съм го разбрала. Изглеждат добре. Съжалявам, че те обезпокоих.
	— Не, моля те, наистина няма нищ…
	Затварям телефона, преди да успее да довърши изречението, и запалвам още една цигара. Този път дори не си правя труда да седна до прозореца и когато първото стълбче пепел пада на килима, го втривам с обувката си във влакната с цвят екрю. Доброто ми възпитание е започнало да се изпарява, но няма на кого да му пука.
	Как е могъл да ме излъже, след като знаеше, че обожавах онези снимки? Освен ако е смятал да сложи някоя в рамка за изненада. Може би е щял да направи от онези специални албуми…
	Но въпреки това, макар и някои да имат сантиментална стойност заради чичо Томас, повечето не са от снимките, които човек би искал да сложи в рамка. Беше прекалено късно вечерта и никой от нас не изглеждаше особено свеж, а и наоколо има прекалено много хора. Повечето разговарят или танцуват, но един наднича над рамото на чичо Томас право към фотоапарата.
	Изведнъж осъзнавам, че това е мъжът, когото Оли беше приклещил до стената.
	Увеличавам засенчената му фигура, докато става зърнеста, но не успявам да науча нищо. Набит бял мъж с избръсната глава, горе-долу на нашата възраст, с нищо не се отличава от останалите гости. Но в него има нещо познато.
	Взимам португалската снимка. Непознатият вляво е по-нисък от останалите, по-широкоплещест и с по женски закръглен ханш. Оплешивяването от мъжки тип, което вече личи, сигурно само се е влошавало с времето. Вероятно към трийсетата си година вече е бил почти напълно плешив, а в наши дни, когато стане така, човек има само една възможност.
	Бръснеш си главата.
	Взирам се в снимката, докато цигарата изгаря до върховете на пръстите ми.
	Този младеж и мъжът, когото Оли опря до стената на сватбата, са един и същ човек.
	На следващата сутрин попитах Оли за него. Той ми отговори троснато. Преди години били приятели, каза, но този човек прецакал кариерата си и сега все досаждал на приятелите си, за да го уредят някъде с връзки или за заеми. Не бил поканен на сватбата, просто дошъл, за да се опита да си създаде познанства. На Оли му било дошло до гуша и избухнал. И повече не говорихме за това.
	Отварям отново папката със снимки и намирам тази, на която Оли и Зайнаб танцуват.
	Ето го, гологлавия, в далечния край на залата, неподвижна статуя сред цветните петна на танцуващите. Отварям една от другите уж повредени снимки. На тази, където чичо Томас танцува линди хоп, гологлавият стои в средата на полукръга, но вместо да гледа Томас, той сякаш отново гледа право към фотоапарата. Стои в края на терасата, докато банкерчетата гаврътват чашките за шотове, а лицето му е зърнеста маска.
	Но най-смущаваща е снимката, на която сме аз, Зайнаб и Томас. Отначало не го видях, но когато най-накрая успявам да разгледам добре снимката, ахвам. Той стои толкова близо до фотоапарата, че бледата му буза сякаш е част от стената. Трябва да се вгледаш внимателно, за да видиш сянката на очната му орбита. Гледа право в обектива. На всяка от снимките се приближава все повече и повече, докато…
	Инстинктивно поглеждам зад себе си, но виждам само уплашеното си отражение в прозореца. Напомня ми за изражението на Оли, когато вървях към олтара. Гологлавият току-що беше влязъл в църквата, беше закъснял и стоеше най-отзад.
	Оли каза, че бил ядосан, но не изглеждаше ядосан, изглеждаше уплашен.


>>	18.

	__Курорт „Мангово дърво“, остров Кон Сон__
	___Сряда, 28 септември___
	Оли се извинява отново и отново за скандала заради възможността за инвестиране, предложена му от Дейвид, а тя така си отдъхва, че накрая само дето не настоява той да посети парцела.
	— Да дойда ли с теб?
	Той вдига очи от купата си с каша от кокос и чия.
	— Много бих се радвал. Но ще бъде доста скучно. Сигурна ли си?
	— Ако става въпрос за нещо, в което искаш да инвестираш, и то заради нас, и аз трябва да присъствам. Става въпрос за нашето бъдеще, нали? Не искам да допуснеш грешка. Да купиш някое блато, което е източник на малария, или свещена земя, която е прокълната.
	Той се засмива и стисва ръката ѝ.
	Когато пристигат на рецепцията, виждат, че Дейвид и Софи са наели четириколки за пътуването през пресечена местност.
	Аша се вкопчва в гърба на Оли, докато подскачат по пътища, набраздени от гуми, през оризища и по периферията на джунглата. Когато стигат в подножието на тревист склон, прешлените ѝ тракат като зарове.
	Изкачват се до някакво плато с изглед към морето. Насред неравен терен, който някога е бил павиран, гордо се издигат останките от величествена къща. Лехите от двете страни са напълно завзети от бурени, които им стигат до кръста. Гледката си я бива — към малък лазурен залив със собствен плаж като полумесец. Мястото е страхотно за курорт.
	Дейвид и Оли заобикалят и стигат до предната страна на къщата. Докато Аша чака Софи да се изкачи запъхтяно по хълма, тя зърва мъжете, които минават покрай зеещите прозорци и огромните пукнатини в стените. Софи хваща ръката ѝ и двете тръгват след тях, като внимават къде стъпват между острите като ножове парчета кафяво стъкло. Някакъв гущер притичва надолу по срутена стена и се скрива в храстите. През празните прозорци тя мярва опърлени тапети, останките от каменна камина, насечени от дълбоки разрези. По пода са разхвърляни счупени бутилки и ръждясали тенекиени кутии. Вятърът вие през пукнатините в зидарията.
	— Истинска идилия, нали?
	Аша промърморва в знак на съгласие, но мястото започва да ѝ се струва зловещо. На толкова голяма височина са някак уязвими и започват да я побиват тръпки по гърба. Тя си спомня фигурите на носа и поглежда през рамо.
	— Какво е онова?
	На площадка в подножието на склона има висока сива стена с нещо като кули във всеки ъгъл. От върха на хълма се вижда, че зад стената има разположени под формата на решетка ниски сгради. Някакви хора сякаш пъплят из откритите места, но след няколко секунди все още не са се помръднали.
	Дейвид идва и ѝ подава бинокъла си.
	— Нищо особено, само най-голямата туристическа атракция на Южен Виетнам.
	Сега тя различава фигурите по-ясно. Странно сивкавосини са, като замръзнали трупове. Много от тях са полуголи, ребрата им се очертават ясно, главите им са наведени, а ръцете — оковани. Тя премества бинокъла към група мъже в униформи, надвиснали над фигура на земята, с вдигнати пръчки над главите си, замръзнали. Премества бинокъла отново. От стълб в центъра на прашен квадрат виси подобна на скелет сива фигура. Пред мъжа са застанали петима мъже с пушки на раменете. Невъзможно е да се прецени дали картината трябва да представлява сцената преди екзекуцията — мъжът се свива от страх или припада — или след това. Така или иначе, побиват я тръпки при вида ѝ.
	— Какво е това? — Тя връща бинокъла на Дейвид.
	— Старият затвор — казва той. — Построен от французите. В него са лежали различни врагове на държавата до петдесетте години. Доста е популярен. На янките много им харесва. — Той прехвърля ремъка на бинокъла през главата си и се почесва по корема.
	Оли е влязъл в скелета на къщата.
	— Тази къща трябва да е била поразителна някога — извиква той.
	Дейвид тръгва след него.
	— Старата къща на губернатора. Построена от френски колониалисти в началото на деветнайсети век. Жалко, че е изгоряла. Човек би могъл да се опита да я възстанови, но би било по-евтино направо да построи нова. Нещо модерно, стъклено, с триста и шейсет градусови гледки към района и залива. — Прокарва ръка през застиналия въздух.
	Очите на Аша се връщат към затвора.
	— Но земята не може да се купи, прав ли съм? — казва Оли. — Сключва се договор за наем за петдесет години или нещо подобно, нали?
	— Точно така. Но можеш да купиш къщата, а ако сключиш партньорство с местна компания, всичко е много по-лесно. Има няколко, които работят с чуждестранни инвеститори. Една от тях — предпочитаната от мен — има два хотела на континента, всичките с британски собственици. Оборотът им е към…
	Аша губи интерес.
	Отива до ръба на хълма и поглежда надолу към затвора. Колко ужасно е да си зад онези стени, но въпреки това да можеш да чуеш плискането на морето на брега, шумоленето на бриза в джунглата. Да знаеш, че топлият бял пясък е само на няколко крачки разстояние. Мисълта е ужасяваща и тя понечва да се отърси от нея и да предложи на Софи да слязат да поплуват, докато момчетата говорят по работа. И тогава си спомня заядливия си коментар към Софи за това, че човек има дълг да мисли за ужасни неща. А ето че сега самата тя смята да избяга от една жестока и трудна истина.
	— Слизам да разгледам затвора — извиква през рамо. Не мисли, че някой я е чул, но когато стига до средата на склона, Софи я настига задъхано.
	— Ще дойда с теб.

	* * *

	Това е музей. Или поне има будка с табела, на която са посочени цени в долари, но няма кой да вземе парите им. Двете жени минават през пищно украсена порта и се озовават в двор.
	Отначало тя решава, че мястото е оживено, но вторият поглед разкрива, че фигурите, които привидно пъплят из вътрешния двор, също са манекени като тези, които видя от хълма. Отблизо вижда, че са направени от гипс. Ефектът е мощен, а и зловещ. Пластовете боя върху кожата им се лющят на ивици, сякаш са прокажени.
	Тя си приближава до един и се опитва да попадне в зрителното му поле, но умишлено или не, очите са нарисувани така, че фигурата винаги гледа настрани, в далечината, потънала в собственото си страдание. На Аша ѝ се иска да беше отишла да поплува вместо това.
	Софи идва до нея.
	— Страшничко, а?
	— Но ефектно — казва тя в опит да смекчи собствената си плиткоумна първосигнална реакция.
	Обикалят двора, разглеждат една по една всички жални или ужасяващи картини, сочат пикантните подробности, обсъждат оскъдните си знания за виетнамската история и се опитват да не се отегчат или преситят.
	През цялото време Аша се чувства така, сякаш някой я наблюдава, но може би са само вялите, лющещи се очи на статуите.
	Надничат през решетките на килия, претъпкана с гипсови манекени, когато силен трясък, като от изстрел, ги кара да извикат и да се вкопчат една в друга.
	В последвалата тишина ужасът, който внезапно я обзема, кара Аша да погледне нагоре към къщата на губернатора на хълма. Оли и Дейвид стоят на ръба на склона и продължават да разговарят, сякаш нищо не е станало. Залива я облекчение.
	— Може би това е част от програмата — казва Софи колебливо.
	— Каква програма? Не може да се каже, че тук е Дисниленд.
	— А какво беше тогава?
	— Кой знае. Хайде, да влезем ей там.
	Влизат в едноетажна сграда. На пръв поглед вътрешността е напълно безлична: едно-единствено продълговато помещение, с под, стени и таван в същия еднообразен цвят на голия бетон. През високите прозорци не прониква много светлина и минават няколко секунди, докато Аша забележи сивите квадрати по протежение на пода от всяка страна. Отива до един и отскача назад. През ръждясала решетка нагоре към нея печално гледа бледо лице.
	— Наричат се тигрови клетки — казва Софи. — Там долу са хвърляли хора, хора, протестирали срещу комунистическия режим. Когато излизали, били изгубили разсъдъка си.
	Аша я зяпва. Другата жена изглежда изпита, сякаш здравото й на вид закръглено тяло всъщност е било торба с въздух, която сега е спукана.
	— Още мирише, усещаш ли?
	Аша вдишва, долавя зловонния мирис на диария — или може би само си въобразява.
	— Хайде, да продължаваме.
	Влизат в други потискащи сгради, пълни с гниещи статуи, и въпреки че денят е горещ, Аша започва да усеща как усойната атмосфера на килиите се просмуква в нея. Тук-там има табели на английски, които описват методите на мъчение — вар в очите за ослепяване, побоища, разчленявания, групови изнасилвания, десетки хиляди жертви.
	Когато стигат до другия край на вътрешния двор, тя се чувства така, сякаш е изкупила някакъв грях. Остава само една сграда. Малка тоалетна или помпена станция. Не й изглежда много интересна и тъкмо понечва да предложи да си тръгнат, когато нещо я спира: все още изпитва някакво чувство на отговорност да разкаже за видяното. През ума ѝ минава мисълта за Травис Мългрейв, онзи налудничав блясък в единственото му останало око. Другото е станало жертва на това натрапчиво желание да наблюдава. Дали наистина става въпрос за социална отговорност, или просто за воайорство?
	Тя влиза в сградата и отново е заслепена от внезапната тъмнина. Пристъпва напред в мрака, но кракът ѝ не пада върху твърда земя. Тялото ѝ се накланя напред, а протегнатите ѝ ръце се размахват в нищото.
	Софи я хваща и я издърпва на безопасно място.
	Трябват ѝ няколко секунди, за да могат очите ѝ да се приспособят достатъчно и да видят черния кръг в средата на пода. Открит кладенец. Още половин секунда и щеше да падне вътре. Софи хвърля камъче и след секунди се чува как то отскача глухо.
	— Звучи, сякаш подът е бетонен — казва тя.
	— Мамицата му. — Аша се засмива нервно. — Щях да си счупя врата.
	— Виж, има капак.
	Метална решетка е подпряна на стената зад вратата.
	— Много е опасно — излайва Аша, а шокът се заменя от гняв.
	Софи вдига решетката.
	— Май някой е счупил ключалката.
	— Защо мислиш, че е имало ключалка? — казва Аша.
	Софи се изправя.
	— А, да, идвала си вече.
	Но Софи я гледа странно. Аша изведнъж осъзнава, че ги дели пропаст. Ако Софи реши да се протегне и хване ръката ѝ…
	От кладенеца се носи зловонен ветрец, влажен и студен. Аша потреперва.
	— Хайде — казва Софи весело, — да се върнем при момчетата — и двете излизат от сградата и се озовават отново на слънце.
	На върха на хълма Оли и Дейвид са се проснали на късата трева и пушат пури.
	Аша сяда до мъжа си и се сгушва до топлото му тяло. Миризмата я връща към тъмните лондонски барове. Обзема я внезапно желание да е там, сред сивите улици и прозорците, сияещи заради осветлението в домовете, защото нощта пада все по-рано. Историята на Лондон е прекалено богата, дълбока и скандална и никой район не е по-опетнен от друг. Лесно е да забравиш, да живееш живота си само в настоящето.
	— Красиво, нали? — казва Оли, като прокарва ръката си, в която държи пурата със светещ край, по облите очертания на залива.
	Аша промърморва в знак на съгласие, но когато поглежда към блещукащото море, там е затворът, тъмно петно в периферията на зрителното ѝ поле.

	* * *

	Тя разказва на Оли за посещението, докато пият коктейли на терасата, поръчани от румсървиса, за да могат да си починат малко от семейство Питърс.
	Аша си поръча обикновено мохито, но в менюто видя, че проклетият коктейл струва трийсет и два долара. Един бог знае каква ще бъде сметката им от бара в края на престоя.
	Но мохитото е хубаво. Идеално балансирано, освежаващо, утоляващо жаждата и потушаващо пожара в душата. Стигнала е до онази опасна точка по време на почивката, когато едва успява да дочака първото питие. Ако смятаха да останат по-дълго, в края на почивката вече щеше да е алкохоличка. Когато студената течност минава през гръдния й кош и пада в стомаха ѝ, тя затваря очи и се обляга на шезлонга.
	— Боже, имах нужда от това. Малко разведряване.
	— Щях да дойда с вас да разгледам затвора, но проклетият Дейвид не спираше да плямпа.
	— Не беше много забавно. Знам, че е важно да ни се напомня за тези неща, но понякога предпочитам да се престоря, че светът е приятно, щастливо място.
	— О, не. Съсипа ли ти деня?
	— Не, не, няма нищо. — Тя протяга ръка над празното място между шезлонгите и стисва ръката му, благодарна, че отново са в добри отношения.
	— Какво искаше той?
	— Сравнително голяма сума, за да построи курорта и да започне да посреща туристи.
	— Можеш ли да си го позволиш?
	— Ние, сладкишче. — Той я поглежда многозначително. — Сега сме _ние_, или предпочиташ да забравиш?
	— Какво да забравя? Ха-ха. — Несигурността му е трогателна.
	— Можем да си го позволим. Искам да кажа, имаме предостатъчно пари.
	Кратко мълчание.
	— Какво тогава?
	Той духва бретона си.
	— Бизнес моделът му изглежда добре. С всички неприятности в Близкия изток и Северна Африка в този район има пазар за курорти на разумни цени. Само не знам дали бих имал доверие на Дейвид в бизнес проект. Той е прекалено амбициозен. Мисля, че ще взима безразсъдни решения, за да се опита да се докаже. Но, хм, решението трябва да е общо. Какво мислиш? Мястото е красиво.
	— Не, не е.
	Той повдига вежди.
	— Докато разглеждах затвора и видях онези _тигрови клетки_, хора, които се валят в собствените си лайна, умират, полудяват… Дори да го оградиш с дървета или каквото и да е, пак няма да можеш да спреш да мислиш за това.
	— Няма нищо лошо в това да вземеш решение, основано на принципи, Аш, каквото и да мислят в Ситито.
	— Да, но на мен няма да ми се налага да идвам тук. Това е само инвестиция. Ние само ще си седим вкъщи и ще чакаме парите да потекат, нали?
	Той се усмихва.
	— Освен ако Дейвид не профука всичко за пури.
	Гледа я очаквателно. Глупаво ли е да вземеш важно финансово решение само въз основа на първосигнална реакция? А и всичко това се е случило в миналото, да не говорим, че ще направят услуга на местните, като създадат работни места.
	— Добре тогава, да, ако искаш, давай.
	Той продължава да я гледа неотклонно.
	Тя се усмихва и сбърчва нос срещу него.
	— Добре, тогава не. Откажи му.
	— Дадено. — Той се навежда към нея и я целува по челото, а после гаврътва коктейла си и става, за да поръча още един.
	Аша се надява Дейвид да не се разстрои прекалено много.


>>	19.

	__Лондон__
	Когато на вратата се звъни, не обръщам внимание — могат да оставят цветята на стълбите като останалите — и продължавам да се взирам в сменящите се кадри на екрана на телевизора.
	Отново се звъни, а след секунда се чува трясък от прозореца. Подскачам от звука, но въпреки това не се налага да ставам. Капаците са затворени, затова не могат да ме видят тук вътре.
	— Аша! Аз съм.
	Зайнаб.
	— Знам, че си вътре. Ако не отговориш, ще се обадя в полицията.
	С въздишка ставам от дивана и тръгвам боса по коридора.
	— Добре съм. Моля те. Просто искам да съм сама.
	— Отвори вратата.
	— Моля те, Зай. Просто ме остави на мира.
	— Отвори вратата.
	Претеглям вариантите — болката от разговора с нея спрямо болката от това да вдигне врява до бога — и отварям вратата.
	— Не трябва ли да си на работа?
	Облечена е със спортен екип и носи голяма раница на гърба си.
	— Днес в Лондон няма никаква престъпност, затова ме изпратиха вкъщи.
	Когато се провира покрай мен, зървам мъже с фотоапарати, скупчени до оградата на площада.
	Зайнаб отива в кухнята и напълва чайника.
	— Къде ти е кафето?
	— В шкафа над котлоните.
	— Яла ли си?
	— Не съм гладна.
	Тя спира това, което прави, и ме поглежда.
	— Отслабнала си — колко? Шест-седем килограма?
	Свивам рамене.
	— Виж, не съм много наясно с тези неща, но…
	— Така е, не си.
	— Но знам, че никога няма да се почувстваш по-добре, ако не започнеш да се грижиш за себе си.
	— Не искам да се чувствам по-добре. Защо да се чувствам добре, когато Оли е… — Изречението завършва със сърцераздирателно хлипане.
	Гласът ѝ омеква.
	— Оли би ли искал да се разболееш? — Идва и ме завежда при фотьойла до прозореца, отваря едва-едва капаците, така че в стаята да проникне прашен слънчев лъч. Ивица топлина пада върху краката ми. Усещането е приятно, но отново засилва чувството ми за вина. Не трябва да ми се позволява да изпитвам удоволствие.
	— Сега ще ти приготвя нещо за обяд, а ти ще си починеш.
	Вади плик от супермаркет от раницата си и започва да слага съдържанието му върху кухненския плот.
	Въпреки неохотата ми явно присъствието ѝ ми действа утешително, защото се унасям, без да ми се присъни нищо, и се събуждам от миризмата на готвен лук. Изведнъж изпитвам вълчи глад. Досега карах на крекери, оризовки и сладолед, но омитам омлета си, преди дори да успее да сложи своя на масата.
	Сякаш по чудо разбирам, че е била права. Притокът на калории подобрява настроението ми. Усещам как напрежението се оттича от раменете ми, а когато се облягам на стола, мускулите на гръдния ми кош изпукват шумно. Ефектът е краткотраен, разбира се, защото после идва неизбежното:
	— Е, как си?
	Занасям чинията си в кухнята и я измивам на мивката.
	— Добре.
	— Полицията потърси ли те?
	— Виетнамската полиция ли? Защо да ме търсят?
	— Заради онова с другата двойка.
	Когато се върнах в Лондон, ѝ разказах за преживяването в болницата.
	— Виж, сигурно съм го разбрала съвсем погрешно. Дори да се е опитвал да каже точно това, може би са били невинни минувачи…
	— Ако бяха, щяха да дадат показания.
	Въздъхвам.
	— Е, така или иначе сигурно си е измислил всичко, за да се опита да отклони вниманието от лодкаря. Мисля, че са роднини.
	— Значи смяташ, че лодкарят го е извършил?
	— Откъде да знам? Не си спомням.
	— Какво, нищичко ли?
	_Спирали от черен корал в синьо море._
	— Нищо, което да е от полза, да му се не види.
	Слагам чинията и вилицата на сушилника и избърсвам ръцете си с домакинска кърпа, от която кожата ми замирисва на спарено. Започнах да слагам веригата на вратата, така че Мария да не може да си отключи, и с всеки изминал ден къщата все повече заприличва на кочина. Импулсът да си налея чаша вино е силен, но е едва два часът, затова слагам отново чайника на котлона и гледам как парата се вие към гипсовите корнизи.
	— Онези репортери тормозят ли те?
	— Всъщност не. Излизам само до магазина на ъгъла и ако изчакам до пет, обикновено са си отишли.
	Пауза. Не искам да знам, но трябва да попитам.
	— Какво говорят за цялата тази история?
	Зайнаб въздъхва.
	— Кажи-речи каквото може да се очаква.
	— Че аз съм го направила? За да се сдобия с всичките онези прекрасни пари?
	— Не всички. — Поколебава се. — Не бях сигурна дали да ти го покажа, но този тип е доста уважаван журналист.
	Изважда списанието на актуални теми и го слага внимателно на масата. В началото на статията има снимка на доста по-младия Травис Мългрейв.
	— Този шибан мръсник. — Бутвам го обратно към нея. — Той беше в същия курорт. Абсолютен ненормалник е. Сигурно ме изкарва някаква извратена нимфоманка, която е убила Оли при сексуална игра.
	— Просто я прочети. — Взимам списанието, присвила устни.
	Заглавието на статията е _Поредната жертва на туризма в Далечния изток_. Но снимката към текста не е на Оли, а на набръчкан старец с кафява кожа. Трябва ми малко време, но после се сещам кой е. Зау Фио. Преглеждам отгоре-отгоре първия абзац.
C>
	Използват ги като евтина работна ръка, ловят миди и омари, за да утолят апетита на богатите туристи, но когато нещо се обърка, както стана с банкера на меден месец Оливър Грейвни, няма по-лесна мишена за виетнамските власти, отчаяни да запазят извоюваната си с много усилия репутация на предпочитано място за медения месец на богатите и познавачите. Вместо да приеме, че местните може да са извършили престъпления, полицията тук и в много други дестинации в Далечния изток предпочита да хвърли вината върху най-лесната мишена: бирманските мигранти. С очите си съм виждал колко несигурен е животът на тези хора, гледал съм как надниците им се орязват за дребни провинения, без да имат право на обезщетение, защото са нелегални и са лишени и от най-основните човешки права.
C$
	По-надолу в статията се изброяват насилствени престъпления срещу западняци, довели до осъдителни присъди и понякога екзекуции на бирманци, а после текстът описва цялостното положение. Губя интерес, когато той разисква подробно статистиката и геополитическите влияния, машинациите на едрия бизнес и корумпираните политици, свързани с корпорациите, които са собственици на хотелите и земята. И тогава стигам до последния абзац.
C>
	Но не трябва да забравяме и човешката история тук. Един мъж е убит. Много богат мъж, който, подобно на всички много богати мъже, сигурно си е създал врагове. Дали сред стотиците, загубили работата си заради брутално ефективния му корпоративен стил, е имало хора, чието озлобление ги е подтикнало да извършат убийство? Жертви на враждебни придобивания може би? Членовете на управителните съвети на Би Би Кей Ви или „Грийнхил Брадърс“, освободени, когато пазарът е бил най-нестабилен? Възможно ли е да става въпрос за поръчково убийство?
	Може би никога няма да разберем, но тъжната истина е, че ако това някога стане, вероятно ще бъде прекалено късно за Зау Фио.
C$
	Затварям списанието и си поемам дълбоко дъх.
	— Оли нямаше врагове — казвам накрая. — Щях да знам, ако имаше.
	— Може би и _той_ не е знаел, че има.
	Зяпвам я, а мълчанието между нас се проточва.


	Тя остава към час, а после, след като изтръгва обещание от мен, че ще сготвя някой от полуфабрикатите, които ми донесе, се сбогува. Слава богу, репортерите са си прибрали техниката и са си тръгнали, така че можем да постоим на прага. Във въздуха се носи свежият мирис на дъжда и ароматът на розмарин. Градинарите пак са излезли на площада, не спират да садят независимо от сезона, така че местните жители да можем да се преструваме, че всеки ден е лято.
	— Благодаря ти, че дойде. Много мило от твоя страна.
	Не искам да кажа нищо повече, за да не се почувства длъжна да ме посещава редовно — да се грижи за своята опечалена приятелка. Осъзнавам, че изглежда изморена. Колкото и да въртеше очи при споменаването на банкерите загубеняци, харесваше Оли. Двамата се разсмиваха един друг. Сещам се за снимката, на която тя танцува с него, пробожда ме разкаяние, граничещо с ревност, че позволих на друга жена да изпълни обятията му онази нощ, когато трябваше да го прегръщам силно и никога да не го пусна.
	— Обаждай ми се по всяко време, нали? Посред нощ, когато и да е, дори ако само искаш да си поплачеш. Само помни, каквото и да чувстваш, съвсем естествено е. Съжалявам. — Стисва устни. — Това вече го знаеш.
	Усмихвам се и кимвам, но това, което преживявам, не е съвсем естествено. Да, гневна съм, както когато мама почина — на лекарите, които не оправдаха надеждите ѝ, и как тя просто спря да се бори, но тези други чувства не са нормални. Този прокрадващ се ужас, че нещо не е наред, че тази история не е просто объркал се обир.
	Искам да вляза вътре, да се свия на кълбо на леглото си, но Зайнаб продължава да стои на прага.
	— Слушай, чудех се дали да ти покажа това.
	— Какво?
	Тя бръква в чантата си и изважда навит на руло вестник с изписано с яркочервени букви име като на таблоид.
	Взимам го.
	— Обикновено не си падаш по такива вестници.
	— Има статия с цитати, уж от _анонимен приятел_. Просто исках да знаеш, че не съм аз и… — Не довършва изречението.
	— И какво?
	— Ами просто… внимавай на кого се доверяваш.
	Изведнъж се навежда напред и ме целува по бузата, а после се обръща и затичва надолу по стълбите.
	Потрепервам от ветреца, който ме лъхва откъм пътя. Есента вече преминава в зима.
	Мислех, че искам да съм сама, но когато главата ѝ изчезва зад живия плет, а птичата песен се възобновява, се чувствам ограбена. И не само това: гади ми се. Поглеждам в двете посоки на празния път, преди да затворя вратата.
	Занасям вестника право при кошчето в кухнята. Няма нужда да чета сензационните врели-некипели, които някой бивш колега е продал за няколко бона, но торбичката за боклук прелива, затова го оставям на плота.
	Трябва да се направи нещо по отношение на състоянието, в което се намира къщата. Започва да мирише.


	Мария плаче безутешно през първите пет минути от телефонния ни разговор, а аз се оказвам в положението да изричам клиширани утешителни думи, само и само да спре. Когато ѝ казвам, че бих искала да започне да идва отново, сякаш си отдъхва. Може би е мислела, че ще я уволня. Неспособна съм да се срещна лице в лице с нея, затова казвам, че трябва да изляза, но ще махна веригата и ще може да си отключи.
	Половин час преди уговореното ѝ идване се обличам и излизам от къщата. Седя на площада, на пейката под черешовото дърво. Толкова съм отслабнала, че дъските на пейката се притискат неприятно към костите ми. В последната минута ме обзе някакъв импулс и донесох вестника, който Зайнаб остави. Бих искала да науча какво казва за мен този _приятел_: може да успея да разбера кой е. Разлиствам страниците и стигам до зърнеста моя снимка в далечен план, застанала на кухненския прозорец по пижама, косата ми е като буен черен ореол и дори от разстояние личи ясно, че имам сенки под очите. Заглавието гласи „Опасения за злочеста младоженка на меден месец“.
	Е, поне не казват, че аз съм го направила.
	Близък приятел, който е пожелал да остане анонимен, е казал на „Сън“, че се страхува за здравето на Аша. „Тя говори за самоубийство, не можела да продължи да живее без Оли. Нито се храни, нито спи, почти не излиза от къщата.“ Психиатърът Кийт Холдър е потвърдил, че дните и седмиците след внезапна смърт често са най-опасни за опечалените. „Семейството и приятелите трябва да държат под око…“
	Затварям вестника.
	Може ли да е Софи? Изкушавам се да се обадя и да я попитам, но ако каже „да“? Може би го е направила заради мен, така че хората да знаят, че не потривам доволно ръце вкъщи. Ако е така, ми се иска да не го беше правила. Статията навлиза в личното пространство, пикантна е и Виктория и Маккензи със сигурност ще помислят, че думите са мои.
	Хвърлям вестника в най-близкото кошче и тръгвам по чакълената пътека около площада.
	Надявах се, че сънят ще проясни ума ми, но съм също толкова объркана, колкото и снощи: липсващите снимки, гологлавият мъж, нещата за спомен от почивка, която Оли никога не е споменавал, момичето с тъмната коса.
	Може би всяка преждевременна смърт поражда подобна бъркотия. Откриването на тайни връзки, на вражди, неща, които човекът никога не ти е споменавал от страх да не те нарани. Опитвам се да си представя какво Оли щеше да открие за мен, ако ролите бяха разменени.
	Никога не съм била привърженичка на разговорите за предишни връзки с нов партньор и се питам дали някой от бившите ми би изпитал необходимост да присъства на погребението ми. Гари, за когото така и не разбрах, че е бисексуален, докато не дойде време да заживеем заедно. Брейди, който проверяваше есемесите ми. Обичайните неугледни отломки от младежки връзки. Нищо, което би вдъхнало на Оли такова безпокойство, каквото изпитвам сега.
	Тревожат ме две неща и не съм сигурна дали са свързани.
	Първо, възможно е историята за „другата двойка“ да е скалъпена, за да се опитат да изкарат Зау Фио невинен, но трябва да взема предвид възможността да се окаже вярна. Ако е така, възможно ли е полицай Лин да е прав, че сме имали врагове?
	Второто е: дали някой е отправил заплаха срещу Оли на сватбата? Мислех, че е било стрес, той каза, че се ядосал, но поне в църквата приличаше на страх. От какво се е страхувал? Да не открия нещо, което би могло да ме накара да преосмисля връзката ни? Нещо за миналото му? Или — по-лошо — за настоящето му?
	Последното крайче слънце потъва зад сградите отсреща и градината потъва в сянка. Потрепервам и се вглеждам в непрогледния мрак между дърветата. Травис каза, че може да е поръчково убийство. Ако е така, дали наемният убиец още е на свобода? Дали аз съм била само косвена щета, или съзнателно избрана мишена?
	Подскачам, когато телефонът ми изчуруликва силно. Мария е, казва ми, че е приключила и ще се видим пак през уикенда.
	Изведнъж ми се приисква да съм си вкъщи, барикадирана зад входната ни врата с тройно заключване.
	Излизам от площада и пресичам забързано пътя, прекалено уплашена, за да се огледам, в случай че някой ме следи. Отключвам припряно входната врата и изкачвам тичешком стълбите, а после се налага да се спра за няколко секунди, докато търся несръчно ключовете. Най-накрая съм вътре.
	Мария е оставила лампите включени и е усилила отоплението, затова, когато прекрачвам прага, сякаш попадам в прегръдка. Уханието на Оли е събудено от топлия въздух и за миг се спирам на прага и го вдишвам. А после косъмчетата на тила ми щръкват.
	След като съм се прибрала невредима у дома, поемам риска да се обърна и да огледам улицата в двете посоки.
	Сърцето ми замръзва.
	Някой ме наблюдава от сянката на чинара, приведен над парапета в края на площада.
	По-всеотдаен репортер? Не понечва да се приближи или да извика името ми, а няма и следи от фотоапарат.
	Но когато мигвам, изчезва. Изчезва или изобщо не е бил там?
	Влизам и затварям вратата, проверявам ключалките три пъти, докато се уверя, че съм в безопасност.
	Кухнята блести. Купата с плодове прелива, на дъската за рязане има пресен хляб, а на работния плот е сложена ваза с весели жълти цветя, придружена от картичка, подписана от Мария и възрастния ѝ приятел Джак.
	Успявам да не избухна в плач.
	Вместо това сядам на кухненския остров и се взирам в отражението си в черния мрамор. Едва шест часът е, но искам да си легна. И ще наруша обещанието, което дадох на Зайнаб. Колкото по-малко ям, толкова по-уморена съм и толкова по-дълго мога да спя. Де да можех да проспя следващите няколко месеца или години и да се събудя излекувана, само със спомени вместо с тази непоносима тъпа болка от загубата.
	_Опасения за злочеста младоженка на меден месец…_
	Изведнъж мисълта за забравата ми се струва много привлекателна. Очевидно този „приятел“ ме е познавал по-добре, отколкото аз се познавам. Затътрям се по стълбите към горния етаж.
	Вратата за кабинета на Оли винаги стои затворена и когато я виждам да зее широко отворена, се сепвам, докато си спомням, че Мария е влизала. След като вече го няма, предполагам, че е решила, че може най-накрая да се заеме със стаята, която винаги ѝ е било забранено да пипа.
	Носи се силна миризма на полиращ спрей и ме залива съжаление, че тази част от Оли е изчезнала завинаги.
	Влизам и се завъртам бавно. Бях забравила, че там имаме мебели; винаги бяха скрити под олюляващи се купчини документи. Мария е намерила няколко кашона и е струпала всички документи вътре.
	Взимам един от захванатите с телбод документи от първия кашон. Пълен е с безкрайни редици гъсто изписани цифри. Невъзможно е да разбера за какво се отнасят. Как в този съвременен свят, където всичко е на компютър, Оли се е сдобил с всичко това? Искам да се отърва от него, но пък тук може да има някакви юридически документи, които имат отношение към завещанието.
	_Така ли разсъждава една златотърсачка?_
	Усещам внезапен прилив на гняв, че семейство Грейвни ми причиниха това. Накараха ме да гледам на себе си така, както те гледат на мен. Да се съмнявам в любовта си към съпруга ми. Обичах Оли. Оженихме се по любов, не за пари, а след като той почина, къщата е моя. Не ме интересува какво ще стане с парите, но не мога да напусна това място, с всичките спомени тук.
	Тогава ми хрумва ужасна мисъл. Ами ако Оли така и не е имал възможност да промени завещанието си? Сигурно е бил включил някаква сложна клауза, за да защити наследството от данък, така че може би няма да е толкова просто и не всичко ще отиде при съпругата му. Може би се е погрижил парите му да бъдат наследени от родителите му.
	Дали биха могли да се опитат да ми отнемат къщата?
	Трепереща от паника, започвам да претърсвам кашоните, докато не намирам бланката на адвоката ни — тогава взимам домашния телефон.
	Когато казвам на асистентката му името си, в гласа и се прокрадва леко напрежение.
	— Свързвам ви.
	— Аша. Много, много…
	Оставям го да ме залее с баналните си фрази и дори не си правя труда да отговоря със същите клишета. Не ми е приятел, не му дължа утеха.
	— Не ти се обадих, защото исках да изчакам, докато се почувстваш готова да започнем да обсъждаме всичко.
	— Само исках да се уверя, че… че всичко ще бъде наред, Люис.
	Звуча като дете.
	— Че няма да загубя дома си.
	Когато заговаря отново, гласът му е гладък като шоколад. Сигурно е свикнал да успокоява истерични вдовици или развеждащи се жени.
	— Процедурата ще се проточи сравнително дълго. Трябва да се изпълнят редица условности, преди да можем да започнем да разпределяме активи между наследниците.
	— Наследници ли? Не съм ли само аз? Аз съм съпругата му.
	— Не се тревожи, просто такава е процедурата, която трябва да следваме. При толкова голяма наследствена маса може да отнеме повече време, но ако изпитваш някакви финансови затруднения, трябва да ми кажеш веднага и ще решим проблема.
	— Не могат да ми я отнемат, нали, Люис? Семейство Грейвни?
	Пауза.
	— Не. Нито родителите, нито тайни братя и сестри, братовчеди или който и да било, изникнал изневиделица, освен при категорично доказателство за бащинство, не може да има претенции към наследствената маса. Ти се грижи за себе си и остави на мен да се погрижа за подробностите.
	— Благодаря ти.
	— Ще се видим утре.
	Нова пауза, този път аз съм тази, която се умълчава.
	— На погребението.
	— О. Да.
	След телефонния разговор седя и се взирам в празното пространство. Кой би предположил, че толкова скоро загрижеността за материалните ми нужди ще надделее над чувството на загуба? Семейство Грейвни бяха прави за мен. Питам се дали Люис ще им каже за обаждането ми.
	Сигурно съм се взирала няколко минути в кашона, докато погледът ми най-после регистрира съдържанието му. Тогава свъсвам вежди. Името върху лъскавата брошура ми изглежда познато.
	Взимам я от върха на купчината.
	„Грийнхил Брадърс“.
	Къде съм чувала това име?
	Започвам да разлиствам страниците. Прилича на малък фонд. Портфолиото изглежда съвсем стандартно, не че знам много за тези неща, но статистиката за растежа им е поразителна. Прилична малка компания във възход, членовете на управителния съвет са трийсетина годишни, като ги гледам. Всички със светнали лица и ухилени от вълнение от изгледите да продадат компанията след няколко години и да се устроят до края на живота си. Може би Оли е смятал да я купи.
	Тогава си спомням къде съм виждала името. В статията на Травис. Съвсем в края, където говореше за идеята, че може да сме били нападнати от някого, който Оли е разсърдил в професионалния си живот. Травис спомена враждебно придобиване. Предполага се, че всички мъже от този управителен съвет са били освободени, а когато поглеждам към датите, те потвърждават, че брошурата е била произведена малко преди последния голям срив. Сигурно им е било много трудно да си намерят нова работа при този пазар.
	Понечвам да обърна страницата, когато пръстите ми се вкаменяват.
	Занасям брошурата до прозореца и се намръщвам при вида на снимката на един от старшите мениджъри на фонда.
	Кестенява коса, рунтави вежди, лицето значително по-слабо, което го прави почти неузнаваемо, и оградено като в рамка от късо подрязана кестенява брада.
	Това е Дейвид.


>>	20.

	__Курорт „Мангово дърво“, остров Кон Сон__
	___Четвъртък, 29 Септември___
	— Няма го.
	— Кое? — Оли вдига очи от телевизора. Проверява финансовите пазари.
	— Колието, което ми подари. Оставих го до мивката и го няма. Исках да го сложа днес.
	— Погледна ли в куфарите?
	— Естествено, че погледнах. — Отговорът е по-троснат, отколкото трябва да бъде. Въпреки че го има само от два дни, колието е важно за нея.
	С въздишка той изключва телевизора.
	— Ще ти помогна в търсенето.
	През следващия половин час обръщат бунгалото надолу с главата. Няма много места, на които колието може да е попаднало, бунгалото е много оскъдно обзаведено.
	— Слага ли го, когато ходихме в бара или по време на плуване, или нещо подобно?
	— Не. — Тя всеки момент ще се разплаче.
	— Не си го заела на Софи?
	— Божичко, Оли, не съм идиотка. Щях да си спомням, ако го бях заела!
	— Беше доста пияна снощи.
	— Не чак толкова.
	Стоят един срещу друг, от двете страни на леглото.
	— Снощи оставих прозореца отворен — казва той. — Така че може би някой се е вмъкнал, докато бяхме в бара.
	— Оставил си прозореца отворен? Цялата нощ? — Не беше забелязала, защото щората беше спусната. По брадичката ѝ пропълзява хлад. — Защо си го оставил?
	— За да влезе малко чист въздух.
	— Нали вентилаторът работеше. О, боже, Оли. Не се знае какво може да е влязло. Или кой.
	— Ако някой е проникнал с взлом, не мислиш ли, че щеше да остави по-голяма бъркотия? Да вземе повече неща?
	— Тогава къде е?
	— Откъде да знам? — Гласът му се повишава. — Колието е твое, ти ми кажи.
	Аша свива рамене.
	— Ами ако е била камериерката? Само тя има ключ освен нас, нали? Идва всеки ден. Сигурно е доста бедна. Трябва да говорим с Бай.
	— Ей, чакай, не може просто така да обвиниш персонала. Ще ти купя друго.
	— Не искам друго. Искам това.
	Той се засмива.
	— Звучиш като разглезено джереме.
	— И го казва мъжът, който е толкова богат, че за него няма значение дали _персоналът_ краде от него?
	Оли въздъхва и се обръща. Изглежда изморен и въпреки че той е този, който се държи зле, ѝ става гузно.
	— Може да изскочи отнякъде.
	Той махва с ръка.
	— Няма значение.
	От това я заболява повече, отколкото от всичко друго. Когато ѝ го подари, беше специален момент; сега сякаш тези чувства изобщо не са съществували.
	— Напротив, има.
	Той се обръща отново и когато очите му срещат нейните, тя вижда, че в тях припламва гневна искра. Пулсът ѝ се ускорява, но няма да отстъпи. Ако започне да се страхува да му се опълчва, нещата само ще се влошават все повече.
	— Какво искаш да направя по въпроса? — казва той студено.
	— Говори с Бай. Накарай го да поговори с камериерката.
	— Не. Няма да направя подобно нещо. Не можеш просто така да обвиняваш хората.
	— Значи ще оставиш да ѝ се размине?
	— Аша. — Вдига длан, сякаш за да я отблъсне. — Ако искаш да говориш с Бай, отиди и го направи.
	Тя излиза демонстративно от спалнята, отваря вратата и излиза от бунгалото.
	Но на няколко крачки от терасата спира, краката ѝ са затънали във вече нагорещения пясък. Не може да говори с Бай, не и сама, след видяното на плажа. Идеята е унизителна и немалко плашеща.
	Тогава чува звука на прахосмукачка малко по-нагоре по плажа. Чистят едно от бунгалата.
	Тя тръгва по посока на звука.
	Вратата на бунгалото е отворена и тя вижда Хао, която вече не чисти с прахосмукачката, а използва машина, за да полира дървените дъски на пода. Това бунгало обикновено не се обитава, така че може би го подготвя за пристигането на нови гости. Аша се надява да е така. Би било облекчение да си починат от Дейвид и Софи.
	Почуква, но жената не чува, затова тя влиза вътре и накрая, когато Хао се обръща, за да мине отново с машината, я вижда, изправя се и изключва захранването.
	— Добро утро — казва Аша високо и бавно.
	Жената само я гледа.
	— Чудех се дали сте виждали едно колие, което мъжът ми ми купи. Изчезнало е от бунгалото ни.
	Никаква реакция.
	— Сребърно е.
	Жената примигва.
	— Освен нас вие сте единствената, която има ключ.
	Нищо.
	— Просто го върнете и няма да го обсъждаме повече.
	Мълчание.
	— Не говорите ли английски?
	Жената не помръдва нито мускул; сякаш е изключила и собственото си захранване заедно с това на машината. Това е невероятно грубо. Просто чака Аша да се откаже и да си тръгне. Но тя няма да се откаже. Защо да се отказва?
	— Знам, че говорите. Приемате поръчките ни на закуска.
	— Аз не вижда колието ви.
	Аша подскача и ѝ трябват няколко секунди да се съвземе.
	— То… ъъъ… то е много важно за мен. Ако го намерите, ще ви възнаградя. С пари.
	— Не вижда колие.
	— Сто долара, ако го върнете.
	— Не вижда колие.
	— Моля ви, спрете да повтаряте това. То е традиционно виетнамско. Нарича се катинар за душата…
	— Знам как се нарича.
	А, значи вече започват да се разбират.
	— Оставих го в банята. Може би сте го преместили, докато сте чистили.
	— Не трябва да е у вас.
	Аша я зяпва.
	— Какво?
	— Това нещо свещено, не туристическа дрънкулка. Кажете на мъжа си.
	— Да кажа на _мъжа си_? — Изсмива се рязко. — Той не взима решения вместо мен.
	— Може би няма изглежда толкова нещастен, ако ги взима.
	Случва се без предупреждение. Може би заради стреса или кавгата, или липсата на секс, но тя просто изключва. Плесницата отеква като изстрел от пушка. Главата на дребната жена се завърта и именно тогава Аша го забелязва — проблясъка от сребро под яката на колосаната бяла риза. С победоносен вик го хваща и го дръпва. Верижката се скъсва, а висулката тупва на пода.
	Катинар за душата е, но не е нейният.
	Хао го вдига и поглежда скъсаните краища на верижката.
	— Съжалявам — казва Аша сковано. — Явно съм допуснала грешка.
	Но отсъствието на разкаяние в гласа ѝ сигурно е очевидно за Хао, защото, когато по-възрастната жена вдига поглед, кафявите ѝ очи най-накрая искрят. Искрят от омраза.
	— Не, аз не взима колието ви. Може би богинята го взима, защото вие не заслужава. Мислите, че напълно нормално да се отнасяте с другите така. Сякаш ние ваши роби. Сякаш ние нищо. Богинята ще ви даде урок. Той ще бъде тежък.
	Аша я зяпа и си спомня жената със закръглени бузи, която ѝ се усмихваше от периферията на джунглата, когато пристигнаха. Потреперва неволно.
	— Заплашвате ли ме?
	— Казвам ви, че вселената гледа. Ще получите урок.
	Жената слага скъсания амулет в джоба си, обръща гръб на Аша и включва отново машината за полиране. Аша постоява с разтворени устни, а после се обръща и изтичва до бунгалото, като ѝ се иска да беше послушала мъжа си. Иска ѝ се изобщо да не беше идвала.
	Когато разказва на Оли какво се е случило, че е скъсала колието на Хао по погрешка, той се вбесява и дори хвърля една чаша към другия край на стаята, а тя се разбива върху масичката. Сега е невъзможно да помолят Хао да дойде и да почисти, затова го правят заедно сред напрегнато мълчание. До края на деня не си говорят.


>>	21.

	__Лондон и Хампшър__
	Какво се облича за погребението на съпруга ти? Да се издокарам ли, за да _отпразнувам_ живота му — с блещукащата синя рокля, която носих на първата ни годишнина, с перо в косата? Мисля, че на Оли щеше да му хареса. Но пък ще затвърди убеждението на родителите му, че съм само нагла уличница.
	В някакъв убит цвят тогава? От главата до петите в черно, без грим, символ на самозанемаряването и страданието? Виктория ще се отврати, че не съм положила усилия. Да се запусна, когато трябва да вървя с високо вдигната глава.
	Класическо вдовишко траурно облекло? Елегантен черен костюм, шапка с воал ала Джаки Кенеди?
	Дали фактът, че въобще ме е грижа, че тези мисли заемат два-три квадратни сантиметра от мозъка ми, означава, че не съм го обичала достатъчно?
	Часовете минават и скоро става прекалено късно за размишления. Обличам черна коктейлна рокля, почти незабележимите черни чорапогащи, които пазя за интервюта за работа, сако и черни балеринки. Косата ми изглежда ужасно, с голи петна и неравна там, където я избръснаха за операцията, затова я вдигам и прибирам под тъмнозелен шал, а после нанасям малко кафяво червило на устните си, преди да изляза да посрещна таксито.
	Нямам представа колко ще струва да стигна чак до Хампшър, просто направих поръчката на сметката на Оли, която си работи съвсем нормално като всичко останало и го чака да се върне.
	Десет часът е и зимното слънце е стоплило вътрешността на купето. Придърпвам полата си надолу, когато се плъзвам върху кожените седалки, и вече започвам да съжалявам за избора си, когато таксиджията ми хвърля поглед в огледалото за обратно виждане. Потегляме толкова тихо, че външният свят сякаш е филм, който се прожектира върху прозорците.
	Горещината, бръщолевенето на радиото и гладкото движение на колата действат приспивно, а изтощеното ми тяло жадува за сън, но умът ми не го оставя да заспи. Той е като някой от онези мъхести играчки червеи, които децата прокарват между пръстите си, извива се и става на възли, прегъва се надве и така и не стига доникъде, превърта отново и отново едни и същи стари въпроси, сякаш въпросите са единственото, което може да понесе.
	След като намерих брошурата със снимката на Дейвид, потърсих в Гугъл „Грийнхил Брадърс“. От гледна точка на Оли придобиването е било много успешно, акционерите били много доволни, а значителното увеличение на финансовата мощ довело до все по-големи печалби от търговията с ценни книжа. Сделката е била движена изцяло от отдела по придобивания на компанията на Оли, така че той може дори да не се е срещал с Дейвид, камо ли да направи връзката между младия, амбициозен банкер и подпухналия пияница, с когото се запознахме в курорта.
	След това потърсих в Гугъл Дейвид.
	Автобиографията му в _LinkedIn_ беше достатъчно предвидима. Колежът „Радли“, после Кеймбридж, после Лондонската бизнес школа. Започнал работа в „Джей Пи Морган“, после го привлекли в „Ман Груп“, а след това се преместил в „Грийнхил“. След придобиването бил съкратен, а после — нищо. Мъгляви фрази за консултантски услуги на свободна практика. Думи, които можеха да означават само професионална смърт.
	Дали присъствието им в курорта беше само съвпадение, или беше дошъл във Виетнам, за да се опита да убеди Оли да постъпи почтено и да му помогне? На мъжа, чиято кариера е съсипал?
	А Оли щеше да го направи — ако не му бях казала да откаже.
	Как ли се е почувствал тогава?
	Дали изобщо е възможно двамата със Софи да са били толкова възмутени от отказа на Оли, че да тръгнат след нас към пещерите и да ни строшат главите?
	Не. Това е абсурдно. Дейвид не е склонен към насилие, а Софи беше толкова мила с мен след случилото се. За да постъпи така, трябва да е психопатка. И двамата трябва да са психопати.
	Толкова се бях вманиачила по тази идея, че за малко да забравя да сложа снимката на Оли и тъмнокосото момиче в чантата си. Ще попитам Себ за нея след църковната служба. Случило ли се е нещо в Албуфейра и ако е така, било ли е толкова сериозно, че да завърши с изнудване?
	Стига.
	Облягам глава на седалката и се опитвам да изпразня мозъка си. Не искам да очерням паметта на Оли с тези заплетени теории.
	По средата на надлеза при Хамърсмит мярвам обширното безцветно небе над разположените безразборно сиви блокове в града. Кой би избрал да живее в Лондон? Как сме разсъждавали? Защо не предпочетохме да се преместим в някоя ферма в Дорсет, да имаме бебета, кученца и кокошки? Оли можеше да вари занаятчийски сайдер, докато аз приготвям торти, правя сладко и сирене, а около китките ми изникват гривни от тлъстина? Нямаше да имаме време за екскурзии, нито пък желание да се излежаваме на някакъв чуждестранен плаж. Щяхме да се свличаме с благодарност в леглото в края на всеки шумен, хаотичен ден и да миришем на сено, кърма и ферментиращи ябълки.
	О, боже, Оли, защо не го направихме?
	Изваждам поканата от чантата си. Със златни кантове и релефен черен текст.
C>
#	Оливър де Монтфорт Грейвни
#	Обичан син
#	Напусна ни, но само физически
C$
	Звучи толкова смирено, сякаш смъртта на Оли се вписва в естествения ред на нещата. Тогава ги намразвам — за спокойното им приемане на фактите, когато моята скръб е като отворена рана.
	Адресът на църквата не ми говори нищо, но може би има някакво значение за семейство Грейвни. Може Оли да е бил кръстен там. Или да е палил свещите там всяка неделя като момче, облечено с дълга бяла роба и барокова яка, почервенял като домат от стеснение?
	Мисълта за това ме кара да се усмихна. Иска ми се да бях присъствала и да му се подхилвам.
	Докато летим по магистралата, изричам без глас стихотворението, което смятам да прочета, но се запъвам на последния куплет.
P>
	Звездите вече са ненужни: до една ги угаси.
	Луната прибери, а слънцето разглоби.
	Усещам буца в гърлото си.
	Океана излей, а гората изсечи.
	Защото нищо вече не може да ме утеши.
P$
	Не мисля, че ще мога да го прочета до края. Но ако не го прочета, какво ще си помислят за мен? Гласът на Оли долита от някакво много далечно място: _Няма значение какво мислят._
	_Но_ може би има, Оли. Може би, ако не демонстрирам подходящото ниво на скръб, ще си помислят, че съм имала нещо общо със смъртта ти. Може би ще вляза в затвора. Но пък може би това няма голямо значение. Теб те няма: най-лошото вече ми се случи. В сравнение с това всичко ще бъде лесно.
	Най-после заспивам.


	Когато се събуждам, виждам, че сме паркирали точно пред църквата. Около нас се стичат опечалени, надничат през оцветените в синьо прозорци, докато аз стоя с отворена уста и примигвам.
	— Нямам бърза работа, миличка — казва шофьорът. — Слез, когато си готова.
	Изчаквам да минат през вратичката, но пристигат още. Неразпознаваеми лица, някои от тях разплакани, сякаш са загубили някого, който им е бил близък, но аз не познавам тези хора, така че как е възможно да са означавали нещо за Оли?
	Майло излиза от църквата, за да се ръкува с опечалените.
	Хлипаща жена на средна възраст, стройна като двайсетгодишна, се приближава, а той я прегръща. А после изникна Либърти и също се усмихва и го прегръща, сякаш са братът и сестрата на Оли — истинското му семейство. Когато тя се отдръпва, казва нещо на Майло. Той вдига очи и улавя погледа ми. За секунда истинската неприязън, която изпитва към мен, е разголена, а после той се усмихва и вдига ръка.
	Слизам от колата и приглаждам роклята си.
	За няколкото секунди, които ми трябват, за да стигна до вратата на гробището, Виктория Грейвни се присъединява към тях на терасата и застава между тях, хванала под ръка Либърти. Докато я гледам, фалшивата усмивка, която е залепила на лицето си, за да поздравява опечалените, изчезва.
	Гледаме се една друга. Някой се провира покрай мен.
	Виктория влиза отново в църквата, следвана от Майло и Либърти, и вратата се затваря. Сама съм тук отвън. Двигателят на таксито забръмчава, а аз се обръщам, за да изтичам до пътя и да се помоля на шофьора да ме отведе вкъщи. _Не мога да понеса това. Не мога…_
	Зайнаб изкачва склона към църквата, облечена с черен костюм с почти агресивна елегантност, устните ѝ са тъмночервени, а очите ѝ със спирала святкат като на кралица воин. Свличам се в обятията ѝ и захлипвам. Тя ме оставя да се поглезя около минута, а после ме отблъсква и хваща лицето ми с двете си ръце.
	— Оли те обичаше милион пъти повече от когото и да било от тези палячовци. Това не е нищо, само пантомима. Той беше твой, Аш. Ти притежаваше сърцето и душата му. Само това има значение. А сега, хайде. Можеш да го направиш.
	Целува ме по бузата и когато започват тихите, тъжни ноти на първия химн, тръгваме, хванати под ръка, по пътеката към църквата.


	Стискам ръката ѝ през цялото изпитание, което следва. В един момент гръдният ми кош се тресе, сякаш някакво полудяло животно се опитва да изскочи от него. Не мога да кажа стихотворението, а и никой не иска това от мен. Семейство Грейвни са ангажирали приятелите на Оли от детството му, учителите му и дори една бивша приятелка да го възхваляват и макар и да разпознавам портрета, който рисуват, са пропуснали неговата същина. Тогава осъзнавам, че в това отношение превъзхождам всички тях. Зайнаб е права, аз познавах истинския Оли. Той беше грижовен син, мил племенник, чаровен приятел и колега, но истинското си „аз“ запази за мен. Онези нощи, когато шепнехме тайните, страховете и истините си един на друг — неща, които никога не бяхме споделяли с никого другиго. Всички пъти, когато се задавяхме от смях под озадачените погледи на други хора. Душевният мир, защото съзнавахме, че сме намерили половинката си.
	Затварям очи, а сълзите текат като река.
	Споменават името ми веднъж. Маккензи, който не е пролял и една сълза, става от предната пейка преди последния химн и обявява, че от името на приятелите, семейството и новата съпруга на Оливър, Аша, благодарят на всички, че са дошли, и канят всички нас да вдигнем чаша за техния скъп син в хотел „Истбъри“.


	Колата на Зайнаб е прастаро златисто беемве, купено евтино на търг. Бившият му собственик, наркопласьор от Батърсий, който в момента излежава дванайсетгодишна присъда, е имал вкус към показността при аксесоарите и когато Зайнаб завърта контактния ключ, двигателят изревава така, сякаш ауспухът е паднал. Някаква възрастна жена, която минава покрай нас, едва не припада от страх, а аз зървам неодобрителни гримаси в огледалото за обратно виждане.
	— Ако си беше вдигнала проклетия телефон, можех да те докарам — оплаква се Зайнаб, когато потегляме.
	— Изключих го — казвам. — Тази сутрин не ми беше много до говорене. Съжалявам. — Но не съжалявам. Радвам се, че стреснах онези бастуни с идеално подбраните им съболезнователни фрази и безупречното им траурно облекло. Оли щеше да се скъса от смях.
	Хотелът е издържан в мрачния стил на средната класа. Ние сме първите пристигнали и опитите на салонния управител да не трепне, когато ни вижда да слизаме от гангстерското возило, са почти забавни. Упътва ни по коридор, водещ до голяма, напълно безлична актова зала. Отзад има бар, а покрай дясната страна е сложена шведска маса. Отрупана е с плата от противно изглеждащи парчета киш и изсъхнали колбаси. От вида и миризмата им ми призлява.
	Минаваме покрай момичето с табла с чаши с вино и се насочваме право към бара, където Зайнаб купува бутилка „Гленморанджи“, а после се оттегляме в един ъгъл с две чаши за уиски и цяла кофа с лед и се заемаме със сериозната задача да се натряскаме.
	Толкова много хора са дошли да го оплачат, повече, отколкото бяха в църквата. Кръжат около нас със Зайнаб като лешояди, с гладни очи, лицемерните им съболезнования не успяват да скрият какво искат да кажат всъщност. Лицата им потрепват, сякаш дори те самите не са сигурни дали ще успеят да преглътнат думите. _Ти ли го уби, ти ли го уби, ти ли го уби?_
	Благодаря им, без да успея да спра треперенето на устните си или пресните сълзи, стичащи се по яката ми, която все повече се втвърдява, и те си тръгват удовлетворени.
	Когато оставаме за малко насаме, казвам на Зайнаб за снимките. Тази от Португалия и уж съсипаните, които намерих на компютъра на Оли, странният гологлав мъж, който се появява на всяка от тях. Тя е прекалено пияна, за да може да каже нещо конструктивно, освен че _всички мъже са копелета и извратеняци дълбоко в себе си_.
	Но не мога да се оплача, и аз съм не по-малко пияна. Ако Виктория дойде при нас, нещо ще бъде казано. Нещо лошо.
	Тя говори с някого, който не ми е познат, и докато ги наблюдавам, двамата се обръщат към мен. Новият човек, жена на преклонна възраст, облечена в кадифе и с перли, ме изглежда съжалително, а лицето на Виктория се изкривява в подобна на гримаса усмивка. Старицата казва нещо, а Виктория въздъхва видимо, после я хваща за ръка и започва да се мъкне към нас.
	— Да, ама не — промърморвам. — Вече не съм ти домашната любимка — и като се извинявам на Зайнаб, която е прекалено заета да си бъбри със сервитьора, за да забележи, започвам да си проправям път към тоалетните в другия край на залата.
	Някакъв гологлав мъж говори с адвоката ни Люис Даунинг. Спирам.
	Може ли да е същият от снимката? Мъжът, когото Оли хвана за гърлото?
	Люис Даунинг усеща погледа ми, обръща очи към мен и кимва. Гологлавият се обръща и проследява погледа му. Очите ни се срещат за секунда, а после той се обръща и продължава разговора си.
	Не е той.
	Завъртам се бавно и оглеждам останалите плешивци в залата. Шумът от разговорите започва да става нетърпим, кухо кънтене в ушите ми като от избухващи под водата бомби. Вие ми се свят от многото алкохол на гладно. Забравям колко пъти съм се завъртяла, дали гледам мъже, които вече съм проверила.
	Не е тук.
	Но Себ е тук. Разговаря с всички гости като професионалист, усмивката му е сериозна, веждите му са свъсени в израз на състрадание, но за разлика от Майло, оставам с впечатлението, че думите му ще са искрени.
	Трябваше да говоря с него. За какво?
	Слънцето се показва, а лъчите му пробождат като копия прозорците и озаряват невидима пътека, по която да танцуват прашинките. Косата на Себ просветва в златисто както на Оли, когато беше на почивка.
	Нашата почивка.
	Тяхната почивка.
	Португалия.
	Когато тръгвам през стаята, Люис Даунинг се извинява и минава през двойните врати към коридора на хотела. Иска да говори с мен ли?
	Някаква двойка препречва пътя ми, затова се провирам покрай тях, като усещам изненадата им, и стигам до групичката, наобиколила Себ.
	— … винаги най-добрият във всичко. Направо го мразех, мамка му.
	_Хо-хо-хо, въздишка._
	Същата тирада за „перфектния Оли“, която слушам в различни версии през целия ден.
	— Може ли да поговоря с теб?
	— Аша! — Ококорва се. — Разбира се. Извинете ме.
	Слага нежно ръка на гърба ми и ме повежда през тълпата, която сякаш по чудо се разтваря пред него като морето пред Мойсей. Виждам тъжни усмивки и кимания, получава се нещо като мексиканска минивълна, но не съм сигурна дали е за Себ, който скърби като професионалист, или за мен.
	Коридорът е хладен и тъмен и главата ми започва да се прояснява.
	— Изглеждаш така, сякаш имаш нужда да седнеш. Да отидем във фоайето.
	Това помещение е не по-малко безвкусно от актовата зала, фалшиво античните му дървени мебели са в леко неправилен цвят, а десенът на тапицерията е евтин и грозен.
	Сядаме един срещу друг пред угасналия огън и Себ се навежда загрижено към мен. Мисли, че съм го повикала, за да дам воля на скръбта си или може би за да обсъдим последната ми теория кой ни е нападнал. Очевидно не очаква това:
	— Искам да ми разкажеш за Португалия.
	Той примигва.
	— Какво?
	— Онази почивка, на която вие тримата — не, четиримата — сте отишли през 1998 година. Нещо се е случило. Искам да ми кажеш какво.
	Устата му се отваря. Устните му са прекалено плътни, за да са привлекателни. Розовата плът просто е прекалено много. Езикът му се подава крадешком и ги овлажнява.
	— Ъъъ…
	— Когато четяха поздравителните телеграми, имаше картичка от Албуфейра. По изражението на Майло познах, че нещо не е наред. След това разглеждах някакви стари снимки и намерих това. — От чантата си измъквам пожълтялата снимка, направена край пътя.
	Себ я взима и закрива устата си с ръка, сякаш се тревожи какво би могло да му се изплъзне.
	Каретният часовник тиктака на полицата над камината в тишината.
	— Това съм аз — казва накрая. — Майло, Оли, някакво момиче, с което той излизаше, и Фреди Лапоца.
	Отдъхвам си тихо.
	— Фреди Лапоца? — Разбира се, така се казваше.
	— Просто приятел — казва Себ, а очите му избягват моите. — По онова време. Всички бяхме съученици.
	— Значи вече не поддържате връзка?
	— Отчуждихме се, знаеш как е.
	Знам, но той лъже.
	— Тогава защо Оли го притисна до стената на сватбата?
	Въздъхва и започва да клати глава, преди още да съм приключила.
	— Не знам, Аша, много съжалявам. — Опитва се да ми върне снимката. — Предполагам, че има неща, които никога няма да науч…
	— Ако не можеш да ми кажеш, Себ, отивам в полицията. Изобщо не е характерно за Оли да се нахвърли върху някого, така че явно е ставало нещо сериозно. Може би този тип е замесен в случилото се във…
	— Не!
	Тишината кънти в ушите ми.
	— Не отивай в полицията. Моля те.
	— Мъжът ми беше убит. Ако станалото в Албуфейра има някаква връзка със станалото във Виетнам, трябва да ми кажеш.
	— Няма връзка, кълна се.
	— Откъде знаеш?
	Той затваря очи и се обляга на стола.


	Това била последната възможност да се развихрят, преди да започнат работа в Ситито през септември. Трима от тях вече имали уредена работа. Само Фреди все не можел да си намери. През всички години в училище взимал частни уроци, за да не изостане, едва успял да върже приличен успех. Останалите завършили с отличен или много добър успех. Това можело да не представлява проблем — има много умни младежи, които пропиляват студентските си години — но интервюиращите скоро забелязвали, че Фреди не бил от умните младежи. За Оли, Майло и Себ екскурзията била възможност да отпразнуват успехите. За Фреди била само пауза преди поредната серия изтощителни, изсмукващи егото му интервюта за работа.
	Бил притеснен, но не чак толкова, че да не могат да се позабавляват заедно. Били резервирали вилата за един месец и още от първия ден се заели със сериозната задача да купонясват.
	Посещавали всички клубове по прословутата ивица на Монтешору и пиели до два-три сутринта, а после продължавали вкъщи с каквито наркотици успявали да се сдобият. Всички освен Оли се прибирали с различно момиче всяка нощ (понякога дори с повече от едно).
	Оли започнал да излиза с местна сервитьорка, но връзката не вървяла. Тя не го оставяла на мира. Висяла по клубовете като прани гащи и го чакала да се отдели от групата, за да може да го хване насаме и да му хленчи, че го обича. Или поне Себ предполагал, че било така. За разлика от Майло, Оли пазел по-пикантните подробности от връзката си за себе си.
	Започнал да остава във вилата, за да я избегне, пиел сам, потиснат и кисел, но последната вечер от почивката го убедили да излезе за едно последно избухване. Започнали с няколко линии кокаин в един от ирландските барове, а после минали на спийд и твърд алкохол в любимия си спортен бар. Майло бих хвърлил око на една от барманките там още от пристигането им, но тя се правела на недостъпна.
	Нощта била ветровита и Себ си спомня как завихряният от поривите на вятъра пясък му влизал в очите и гърлото, докато се местели от бар в бар, а едри песъчинки бодели голите му прасци. В някой момент групата се разделила. Той не си спомня как или защо. Себ и Фреди се върнали във вилата към два сутринта, като очаквали да намерят другите, но от тях нямало и помен, затова пили още малко и заспали на терасата.
	На следващата сутрин ги събудило пристигането на полицията.
	Барманката в спортния бар била обвинила Майло в изнасилване. Майло твърдял, че правил секс с нея с нейното съгласие, но Себ видял, че е разтревожен. Какво щяло да стане, ако новият му шеф дочуел за скандала? В Ситито тъкмо се било заговорило за широкоразпространения сексизъм. Случаите на сексуален тормоз се раздухвали.
	По това време още нямало и следа от Оли, въпреки че знаели, че е там, защото не спирал да повръща в тоалетната. Чак след като полицията си тръгнала, излязъл, бял като платно и разтреперан от махмурлук, и разбрал какво било станало.
	Веднага поел командването, накарал Майло да седне и го разпитал за часа, мястото и евентуални свидетели на предполагаемото изнасилване. Явно нямало намерена ДНК, защото момичето било завлечено в морето, нито пък надеждни свидетели, защото всички в бара били пияни до козирката. На Майло му трябвало само алиби.
	Затова му го осигурили.
	— Тогава не се замислих много-много — каза Себ. — Че прикриваме престъпление. Просто помагахме на приятел.
	Отишли в полицейския участък и дали показания под клетва, че Майло се бил върнал с тях във вилата в полунощ, където всички продължили да пият докъм четири сутринта, когато заспали. Оли казал на полицията, че по-рано вечерта същото момиче било заплашило да обвини него в изнасилване, ако не му даде пари. Дал ѝ над пет хиляди ескудо. Майло казал, че му изиграла същия номер, но той не ѝ дал нищо.
	— Божичко, Себ.
	— Знам. — Гледа ръцете си, увиснали в скута му.
	— Какво стана с нея?
	Следва продължително мълчание.
	— Мисля, че полицията ѝ повдигна обвинение за даване на фалшиви показания. Загуби работата си. — Вдига поглед към мен. — Виж, не се гордея с това, което направихме там, но Албуфейра няма нищо общо със случилото се с теб. Съжалявам, Аша. Де да можех да помогна.
	Връща ѝ снимката.
	— Това тя ли е? — Посочвам къдрокосата млада жена на снимка. — Тази, която го е обвинила.
	— Не, това беше приятелката на Оли. — Потрепвам при тези думи. — Местно момиче. Другата беше англичанка.
	_Другата._
	Той прокарва ръка през косата си и забелязвам, че започва да се прошарва на слепоочията. Лустрото на златните момчета потъмнява.
	Когато понечва да стане, заговарям тихо.
	— Мислиш ли, че го е направил?
	— Какво да е направил?
	Но преди да успее да отговори, въздухът в стаята става невъзможен за дишане.
	Майло стои на прага.
	— Аша, миличка. Добре ли си?
	Лицето на Себ се раздвижва, сякаш по него преминава вълна, и за миг изглежда, че ще повърне.
	— Само се почувствах малко отпаднала — казвам. — Себ ми помагаше. Всъщност, Себ, _би ли могъл_ да ми донесеш онази вода все пак?
	— А може би и нещо за хапване — казва Себ и се изправя бързо. — Може да ти даде нови сили.
	— Добър план — казва Майло. Когато се отмества, за да позволи на Себ да излезе, се забавя една-две секунди и го кара да чака, а после отново застава на прага. Очите му винаги са ми се стрували смущаващи. Прекалено дребни и хлътнали са. Бялото не се вижда, докато не застанеш съвсем близо до него.
	— Как си?
	Кимвам, а после продължавам да кимам, а устата ми е застинала в усмивка. Преди нямаше да си мълча, щях да се нахвърля върху него, да го заплаша, но сега ме е страх.
	Майло е изнасилил едно момиче.
	Очите му ме пронизват и за миг се запитвам дали може да прочете мислите ми.
	А после, над рамото му, виждам Люис Даунинг, който върви по коридора към фоайето.
	— Извини ме — казвам и скачам от стола. — Трябва да настигна адвоката си.
	— Сериозно? — казва той и се отмества, за да ме пусне да изляза, а нещо ми подсказва, че припряността ми ще бъде докладвана веднага на семейство Грейвни.
	Въпреки че почти тичам по коридора, когато стигам във фоайето, от него няма и следа. Изчаквам няколко секунди, докато дишането ми се нормализира, в случай че е отишъл до тоалетната или е излязъл, за да се обади по телефона, но той не се връща, затова отивам отново в актовата зала. Хората са започнали да се разотиват. Зайнаб се взира умърлушено в чашата си. Сигурно търси с кого да се заяде, затова скоро трябва да я измъкна оттук. Би ли било грешка да си тръгна сега, да оставя семейство Грейвни и Майло да заговорничат в отсъствието ми? Но какво биха могли да ми сторят?
	Събирам сили, доближавам се до Виктория и Маккензи и изчаквам, докато се сбогуват с група особено угоднически настроени опечалени.
	После идва моят ред.
	— Аша.
	— Виктория. Маккензи.
	И изведнъж се появява и Майло, хванал Либърти под ръка. Тя държи чаша с нещо, което изглежда като вода с лед, и изведнъж осъзнавам уязвимостта си. Аз съм пияна, а те са трезви. Трябва да внимавам.
	— Толкова рано ли си тръгваш? — казва Майло.
	— Не се чувствам добре — отвръщам.
	Той поглежда към Маккензи.
	— Е, в такъв случай трябва да отидеш да си починеш — казва Маккензи. — Била ли си на лекар?
	— Не, но може да отида. Може би за нещо, което да ми помогне да спя по-добре.
	— А и изглежда, че не се храниш добре — казва Либърти с мил глас.
	— Да, ами не ми се яде, а и не мога да спя. Както сигурно става и с вас. — Кимвам към Виктория, но лицето ѝ е каменно.
	— Прилича ми на депресия — казва Либърти. — Трябва да внимаваш, миличка. Може би да попиташ лекаря за антидепресанти.
	— Естествено, че съм депресирана. — Опитвам се да говоря с равен тон. — Ти нямаше ли да бъдеш?
	Очите на Либърти проблясват.
	— Разбира се — отвръща Маккензи.
	— Е, благодаря ви. Службата беше прелестна. На Оли щеше да му… — Гласът ми секва.
	— О, на Оли щеше да му се повдига от целия този цирк — казва Майло.
	— Винаги беше толкова скромен — съгласява се Либърти.
	— Винаги — казва Виктория. — Дори като дете…
	Разговорът продължава без мен, затова се отдръпвам, взимам Зайнаб и се отправяме към изхода. Сервитьорът ѝ, Елвис, се е съгласил да откара беемвето до Лондон на следващия ден срещу петдесет лири, затова излизаме, сядаме на стълбите на хотела и зачакваме таксито. Зайнаб обляга глава на рамото ми и се полюшваме под приспивната песен на фонтана в средата на алеята.
	Когато колата пристига, заобикаля фонтана и спира пред нас, тя вече е заспала и се налага да я завлека вътре и да закопчая предпазния ѝ колан като на дете.
	Докато селският пейзаж минава покрай прозорците на колата, се замислям за това, което Себ ми каза. Албуфейра може да няма нищо общо със случилото се с нас във Виетнам, но ми показа две неща. Че Оли е бил готов да направи нещо много лошо, за да защити това, което е ценял. И че Майло е по-опасен, отколкото някога съм могла да си представя.


>>	22.

	__Курорт „Мангово дърво“, остров Кон Сон__
	___Петък, 30 септември___
	— Съжалявам.
	Тя седи на терасата със слънчеви очила и се взира потиснато в морето.
	— Искам да си отида вкъщи.
	Той коленичи до шезлонга и хваща ръката ѝ.
	— Не говори така.
	— Това място е боклук, Оли. Дойде ми до гуша. Каквито и проблеми да имаме да решаваме, можем да ги решим в Лондон. Просто е прекалено потискащо да се караме тук.
	— Знам. Съгласен съм. И вината е моя.
	— Да, твоя е. Не сме правили секс от седмици.
	— Знам, че не бях на себе си. — Той въздъхва, а после си поема въздух. — Нещо… нещо се случи в Лондон.
	Тя се изправя на шезлонга си.
	— Няма нужда да се притесняваш, но не спирам да мисля за това. А не биваше. Трябваше да се абстрахирам, да реша проблема, когато се върнем, но не можех. Съжалявам.
	Тя си налага да го погледне и се случва неизбежното: решимостта й се разклаща при вида на чаровната му тревожност.
	— Какво? Какво е станало? — Гласът й е сърдит, но не може да скрие факта, че започва да му прощава.
	— Заради… пари. Свързано е с пари.
	— Онова нещо с „Хадзли-Къркуд“ ли?
	— Да. То се провали.
	— Окееей. Непрекъснато се провалят сделки, нали?
	— Този път загубихме много пари.
	— Колко?
	— Още не знам. Изчаквам да разбера дали счетоводителите ще могат да приспаднат нещо.
	— Ще изгубим ли къщата?
	— Не. — Изкисква се мрачно. — Положението не е толкова лошо. Не се тревожи, няма да се наложи да ме издържаш.
	Тя се обръща на шезлонга, прехвърля краката си над главата му, така че той да попадне между бедрата ѝ, като човек, коленичил за молитва.
	— Наистина ли няма нищо друго? Нали не си… — Гласът ѝ секва. — Не си срещнал друга.
	— О, Аш… — Прегръща я. — Скъпа моя. Ти си единственият човек, когото бих могъл да желая в целия свят. Просто много ме е страх да не те изгубя.
	— Въобще не ми пука за парите, Оли — подсмърча тя до рамото му. — Дори да изгубиш и последното пени. Разбираш това, нали?
	— Не мога да те изгубя, Аш. Няма да го преживея.
	— Няма да ме изгубиш, тъпчо — промърморва тя. — Няма да се отървеш от мен, нищо че съм разглезено джереме.
	— Недей. Моля те. Не ми напомняй какво съм казал. Не бях…
	Тя го целува, за да му затвори устата. Реакцията му е моментална, твърда и отчаяна. Чукат се като животни на терасата. Запъхтяно, забързано, егоистично и приключва за няколко минути. Но за нея това е най-доброто чукане през живота ѝ.
	— И така — казва той над купата с мангова каша, която му е станала любима. — Ти избираш. Каквото ти харесва. Ще изкачвам планина, ще вървя през джунглата. Ще пълзя върху горещи въглени. Каквото ти душа иска.
	Хлапашката му широка усмивка отново е на лицето му. Тя протяга ръка над масата и преплита пръстите си с неговите. Чувството на облекчение е главозамайващо.
	— Каквото и да е, стига ти и Дейвид да не си мерите бицепсите.
	— Омръзна ти да се възхищаваш на мъжествените ми умения?
	— Не. Само на уменията на Дейвид.
	— Добре. Нещо без Дейвид и Софи.
	— Шшшт. — Те току-що са влезли в ресторанта. Софи изглежда по-изморена от всякога, но Дейвид пружинира с мокасините си.
	— Добро утро, добро утро!
	Шон е зад тях, но Аша извръща толкова бързо очи, че би могло да се изтълкува така, сякаш не го е видяла. Семейство Питърс се запътват към обичайната си маса, а Шон отива до преградната стена и се втренчва в морето.
	— А онези пещери? — казва тя. — Бихме могли да отидем по сухопътния маршрут, през джунглата, или с лодка. Предполага се, че с лодка е по-красиво.
	— Страхотно. После може би ще можем да накараме лодкаря да ни закара и някъде другаде. Малко по на север е другият курорт. Не направих резервация в него само защото е по-голям. И той е шестзвезден. Вероятно ресторантът си струва.
	— Идеално. — Тя се навежда и го целува.
	— Ще отида да попитам Бай. Чакай ме в бунгалото.


	Докато облича банския си, тя мисли за казаното от него. Винаги е приемала за даденост, че до края на живота си ще бъдат богати, но естествено, ако искат парите да продължават да се трупат, някой трябва да ги заработи. Но защо да трябва да е Оли? Тази работа с „Хадзли-Къркуд“ му е повлияла много повече, отколкото би очаквала. Дошло му е до гуша, очевидно е. Започва да прегаря. Може би е неин ред да поеме издръжката им. Да започне работа в някой голям таблоид вместо в списанието. Няма нищо лошо в етиката и критичната журналистика, но големите пари идват от истории за чукащи се сапунени звезди. Няма да е необходимо това да продължи вечно, само докато се родят бебетата. Но пък може би той трябва да е родителят, който си стои у дома. Все пак той е търпеливият, любящият и разбиращият. Провокираната от стреса заядливост изобщо не беше характерна за него. Тя трябва да се засрами, че не разбра по-рано, че той има някакъв сериозен проблем.
	Да, когато се върне, ще потърси възможност за смяна на работата. Би било неетично да намеси Оли — той познава някои големи имена във вестникарските среди — но вероятно би могла да се обади на някои от познатите си. Може би дори на Мългрейв. Ха-ха. Е, все пак прекараха онази интимна вечер заедно.
	Оли влиза в спалнята.
	— Уредено. Готова ли си?
	Тя се замисля дали да не го убеди да си легнат отново, но сутринта е прекалено великолепна, за да я пропуснат, затова увива едно парео около кръста си и излиза с него под сияйното слънце.
	Докато вървят към плажа, поглежда с копнеж към шезлонгите. Иронията е, че след посещението на затвора не би имала нищо против да мързелува цял ден на плажа и да чете някоя книга, която наистина ѝ харесва. Освен това, въпреки че вече е късната сутрин, тук все още няма никой друг, затова целият плаж — и къщичката — биха били изцяло на тяхно разположение. За момент се замисля дали да не извика след отдалечаващия се гръб на Оли, да му каже, че предпочита да оставят за друг път, но лодката вече пуфка в плитчините, а Оли вдига ръка за поздрав.
	Лодкарят е същият, който беше закарал Каспър и Мългрейв. Дребен и набръчкан, гол до талията на избелелите си сини памучни панталони. По някаква причина, въпреки отпуснатия си гръден кош и увисналата кожа на ръцете, притежава известна привлекателност. С гъстата си тъмна коса и атлетичността си той е от мъжете, които биха могли да имат деца до над деветдесетгодишна възраст. Когато ѝ помага да се качи в лодката, живите му сини очи светят на лицето му като сапфири.
	Оли се качва след нея и тясната лодка се залюлява, когато той сяда — пребледнял, несръчен, огромен англичанин. Протяга ръка, за да се ръкува с лодкаря, и се представя с обичайната формалност, от което ѝ става малко неудобно.
	— Аз съм Аша — казва и се наслаждава на хартиеногладката кожа на ръката на лодкаря.
	— Зау — казва мъжът, стисва ръката ѝ и се ухилва.
	След като отхвърлят сериозната задача да излязат от залива, той намалява скоростта и нахлузва червена широкопола шапка, избеляла и протрита като панталоните му.
	— И аз искам такава шапка — промърморва Оли.
	— Автентичността не се купува. След петдесет години и твоята „Вилбрекен“ ще изглежда така.
	Той повдига вежди и сваля бялата сламена шапка, която струваше над двеста лири. Аша винаги я е ненавиждала.
	— Размяна — извиква на лодкаря и посочва червения парцал. Мъжът се нацупва и поклаща глава.
	— Племенник. Подарък. Много години.
	— Мислиш ли, че има предвид момчето с омарите? — промърморва Аша, но Оли вече вади портфейла си.
	Предлага на лодкаря банкнота от двеста хиляди донга. Тя би трябвало да знае на какво съответства тази сума, но не знае.
	Зау поклаща глава, присвил очи срещу слънцето.
	Оли предлага петстотин хиляди.
	По устните на мъжа пробягва едва доловима усмивка, когато отново поклаща глава.
	Без да сваля очи от лицето на Зау, Оли изсипва целия си портфейл на пейката и затисва банкнотите с ръка, за да не ги отнесе вятърът. Ухилва се победоносно.
	— Дай ми шапката!
	— Ха-ха-ха — изревава лодкарят. — Луд англичанин. Живот не само пари. Онова момче, то обича мен. Аз обичам него. Това хубаво! Няма шапка за луд англичанин! — Придърпва я комично над очите си.
	Оли прибира парите, протяга се напред и хваща кафявата ръка на мъжа.
	— Любовта не е пари — казва.
	— А, да, да. Любовта не е пари!
	Вятърът подема и отнася смеха им.
	Носът се появява успоредно на лодката, а после остава зад тях. Аша си спомня фигурите, които стояха там и ги наблюдаваха, и сега зърва кална пътека, която тръгва от края на носа и вероятно се влива в пътя някъде във вътрешността на сушата. Може би не е било чак толкова странно в крайна сметка. Били са стигнали до носа с кола или пеша, за да се насладят на гледката, и вниманието им случайно е било привлечено от курорта. Може би са търсели знаменитости.
	След като подминават носа, който осигурява завет, морската вода става по-тъмна, а вятърът духа студен от открито море.
	Тя се намръщва, когато нещо издрънква в чантата ѝ, а после се сеща: от отдавна забравения ѝ телефон е, току-що е уловил сигнал, след като минаха носа, както Мългрейв я увери. Есемес от Зайнаб.
C>
	Чукате ли се вече?
C$
	Тя се усмихва и го изтрива. За щастие, Оли не го видя. Той се е обърнал назад и гледа към курорта, който сега изглежда като разпръснати по пясъка дървени куклени къщички на фона на огромната джунгла.
	Плажът е съвсем пуст.


>>	23.

	__Лондон__
	Будя се с вика, който стана обичайно явление, не че има значение, когато вече няма никого до мен, когото да стресна.
	Сънувах, че се давя. Тъмни водорасли се виеха около лицето ми, зелени раци притичваха нагоре-надолу върху мен и се опитваха да отхапят от бузата ми.
	Слизам боса по стълбите, правя си силно кафе и го изпивам до прозореца, който гледа към площада. На бледата светлина по зазоряване черните храсти започват да се оцветяват в зелено.
	Часовете минават някак. Не съм сигурна, че някога отново ще имам с какво да ги оползотворя. Може би Либърти е права и трябва да ми предпишат антидепресанти. Включвам телефона си и се обаждам на лекаря. Може да ме вмъкне в десет: записва ми час по спешност. Сигурно и личната му асистентка си мисли, че ще се самоубия.
	Когато приключвам обаждането, виждам, че е пристигнал есемес от Софи.
C>
	Надявам се, че вчера е минало добре. И двамата си мислехме за теб. Ще се опитам да ти се обадя по-късно.
	Прегръщам те силно,
@	Софи
C$
	Дълго се взирам в него.
	От покушението насам тя ми оказва толкова много подкрепа. Ами ако целта е била да прикрие някакъв по-зловещ мотив? Вчерашното разкритие за Оли ми показа доста ясно, че хората са способни на повече, отколкото човек би могъл да си представи някога.
	Толкова съм умислена, че за малко да пропусна часа си. Лекарят е загрижен, спокоен, практичен и ми предписва кратък курс с прозак и малко диазепам, за да спя по-добре. Обсъждаме варианти за психотерапия и той ми дава данните на различни благотворителни организации и горещи линии за подкрепа. Накрая казва, че трябва да се опитам да се храня добре, дори да нямам апетит, и да се занимавам с някаква лека физическа активност: физическото здраве ще подпомогне емоционалното ми възстановяване.
	В опит поне донякъде да послушам съвета му, на път за вкъщи влизам в градината и изминавам цялата пътека около нея, докато чета информацията в кутийките с хапчета. Не се е променила много, откакто ги взимах последно след смъртта на мама. Спомням си усещането за спокойствие, което заля ума ми като сироп половин час след като глътнах първия диазепам. Но си спомням и как се чувствах, когато спрях да ги приемам. Не само физическите симптоми — тревожността, треперенето, лошия вкус в устата ми — но и смазващото осъзнаване, че само съм сложила скръбта си в режим на изчакване. Че това е било само кратка пауза и сега трябва да продължа с процеса оттам, докъдето бях стигнала.
	Безсмислени са. Изхвърлям ги в кошчето за кучешки изпражнения.
	Телефонът зазвънява, докато отключвам вратата на къщата. Софи. Опитвам се да не позволя на подозренията да се прокрадват в гласа ми.
	Тя иска да дойде да ме види.
	Не съм сигурна, че искам да влиза в къщата, но наистина трябва да поговоря с нея. За „Грийнхил Брадърс“. За Дейвид.
	— Защо аз не дойда при теб? Лекарят казва, че трябва да се движа, така че разходката до метрото ще ми се отрази добре. Какъв ти е адресът?
	— О, ела в близкото кафене. Ще те почерпя обяд.
	— Не може ли просто да дойда у вас? Понякога пред нас има фотографи. Предпочитам да не им давам възможност.
	Тя се поколебава и казва:
	— Кафенето е доста тъмно в задната част, никой няма да те види от улицата. Ще ти се отрази добре да поизлезеш.
	Тъй като съм прекалено изморена, за да споря, записвам адреса и ѝ казвам, че ще отида веднага щом мога.
	Живеем близо до училище — така и не съм успяла да разбера точно къде се намира — и децата играят навън, докато вървя към станцията на метрото. Спирам за момент, за да послушам виковете и писъците им — като музика са — а после продължавам.
	Никой не ми обръща много внимание. Качулката скрива косата ми, която сигурно е най-отличителната ми черта. С плътно закопчано палто, скучни дънки и боти до глезена приличам на всяка друга жена, която върви по улиците. Макар че може би не трябва да се тревожа. На улицата нямаше фотографи тази сутрин. Минали са на някоя по-голяма сензация. Ние с Оли вече не сме интересни.
	Толкова отдавна не съм се качвала на метрото, че почти ми се приисква да бях изпила един диазепам, преди да изляза. Има толкова много хора и всички се движат с максимална скорост в аеродинамични потоци, които изглеждат по-скоро резултат от физичните закони, отколкото от човешки усилия. Вмъквам се в един от потоците и се понасям надолу към дълбините на станцията. Дори по това време платформата е претъпкана. Когато се облягам на мръсните плочки в опит да си поема дъх в задушния въздух, усещам, че някой ме гледа, и вдигам глава.
	Ничий поглед не среща моя. Всеки има нещо по-належащо за вършене, отколкото да установява контакт с ближните си. Хората се взират в телефони, движат глави под звуците на музика или просто се крият под суитшърти с качулка. Дали някой ме снима преди малко, питам се, или просто огледа добре жената, която може да е убила мъжа си или пък да е невинна? Тогава ме обзема радост, че онзи _приятел_ е казал, че имам склонност към самоубийство. Предпочитам жалостта пред омразата.
	Когато влакът полита с тътен към нас през тунела, сърцето ми заблъсква в гърдите. Като уплашена селска мишка съм, за първи път в Лондон. Присъединявам се към тълпите, които се качват на влака, и си намирам местенце между раници и потни мишници.
	Пътуването е кратко, но изпитвам облекчение, когато отново излизам на естествена светлина. Въпреки че улицата е една от големите пътни артерии, които излизат от Лондон, благодарение на дъжда въздухът е свеж и чист. Навеждам глава назад, за да му позволя да охлади лицето му, а после поемам в посоката, която Софи ми каза.
	Първата ми емоция, когато я забелязвам да маха през витрината, е гняв. Излъгала ме е. Това не е усамотеното убежище, което ми обеща, а малко, ярко осветено арткафене с големи маси за много посетители и щанд, обърнат към улицата.
	Стоя на тротоара и се колебая, чудя се дали да не тръгна направо обратно към метрото, но тогава тя идва до вратата и разтваря ръце, а аз се чувствам привлечена от силата на обществените условности.
	Когато отварям вратата, ме лъхва топъл въздух с аромата на пресен хляб. Един поглед към отворените лаптопи „МакБук“ и разпръснатите вестници на чужди езици на общата маса и се поотпускам. Тук не се събират читателите на таблоиди или жадните за клюки. Прекрачвам през сгънат велосипед „Бромптън“, собственост на брадат мъж с риза в шотландско каре, и я прегръщам.
	Тя ме завежда в дъното на кафенето, където наистина има по-уединена стаичка, гледаща към двор, който би бил приятен през лятото, но антикварните мебели от ковано желязо имат само опърпан вид в дъжда.
	Щом сядаме, тя отново става, за да ми поръча лате, а аз поглеждам през стъклото, набраздено от струйки вода, към гълъб, кацнал на една от ръждясващите маси. Той ми отвръща с печален поглед.
	Софи се връща с напитките и два кроасана с бадеми. Отхапвам малко, само от любезност, но има нещо толкова утешително в сладкото печиво, което изпълва устата ми, може би всъщност въздейства върху ендорфините ми, че изяждам целия кроасан за минута.
	— Хареса ли ти? — пита тя, влязла в ролята на закръглена домакиня.
	— Страхотен е, благодаря. — Захарта вече се влива в кръвния ми поток и събужда мозъка ми.
	— Има си хас да не е, на тази цена. Така. Истината. Как си?
	— Както всички, които губят съпруга си, предполагам. — Гордея се с нетреперещия си глас. Ако не ставам по-силна, поне започвам по-добре да прикривам слабостта си.
	Когато навежда глава, за да отпие от кафето си, забелязвам, че тъмните корени са се издължили. А по розовия кашмирен пуловер, с който е облечена, има дупки от молци.
	— Потърсиха ли те от полицията?
	— Всъщност не очаквам да ме потърсят. Предполагам, че ако им трябвам за делото, ще ми се обадят.
	Тя кимва и настъпва мълчание. След като отхвърлихме общите ни теми, нямаме много какво да си кажем. Не съм сигурна как да повдигна въпроса, който исках да обсъдя с нея.
	— Как е Дейвид?
	— Добре, да. Праща ти много поздрави.
	— С какво се занимава? Върна ли се на работа? — Казвам го, преди да успея да се спра.
	— Да — казва тя безгрижно и отмята коса от очите си. От едната страна на лицето ѝ има зачервена екзема. — Срещна ли се с родителите на Оли?
	— Разговаряхме на п… погребението.
	Точно когато мислех, че започвам да се чувствам по-добре, сякаш някой ме удря и ми изкарва въздуха. Трябват ми няколко секунди, за да се възстановя, макар че Софи едва ли е забелязала, защото продължава:
	— А как вървят нещата със завещанието? Кога ще се реши този въпрос?
	— Не съм сигурна.
	— Слушай. — Слага ръката си върху моята. — Ако имаш нужда от някаква помощ, Дейвид с радост ще прегледа документите заедно с теб.
	— Имам адвокат.
	— Но никога не знаеш дали може да им се има доверие, нали?
	— Да, но…
	— Ако си го намерила чрез Оли, може да работи и за семейство Грейвни. Просто внимавай. Говори първо с Дейвид.
	Гласът ѝ заглъхва, когато ми прилошава, сякаш ме залива вълна. След толкова дълго гладуване тялото ми не може да понесе внезапния прилив на захар. Изправям се и залитам.
	— Аша?
	— Съжалявам. Трябва да…
	— Миличка…
	Без да обърна внимание на протегнатата ѝ ръка, прекосявам с препъване кафенето и излизам на дъжда. Докато вървя по тротоара и се олюлявам, хората, в които се блъскам, питат дали съм добре, но аз се отдръпвам, гаденето се засилва като надигащ се талаз. Всички ме гледат. Трябва да се скрия, преди да ме познаят. Вляво от мен започва уличка. Тръгвам със залитане по нея и повръщам върху някакви изхвърлени картонени кутии от бърза храна.
	След това се облягам на влажната стена и се питам дали този път изтормозеното ми сърце ще сдаде багажа завинаги. Имах толкова много въпроси към нея, но тялото ми ме предаде. Трябва да започна да се грижа по-добре за себе си или няма да имам сила да открия истината. Ако има някаква истина за откриване.
	Не знам колко дълго съм стояла облегната на стената, косата ми постепенно се покрива с дъждовни капки като перлите на сватбения ми ден, когато чувам гласа ѝ. Първата ми мисъл е, че е тръгнала да ме търси. Отдъхвам си. Искам да ме отведат вкъщи, да ме сложат да си легна, да ме увещават да пийна горещ чай, да галят косата ми, както правеше майка ми, когато бях малка.
	— Не, със сигурност няма да се върне.
	Отдръпвам се назад в сенките.
	— Естествено, че опитах — продължава Софи, — но моментът не е подходящ… Ами не можеш ли да ги накараш да изчакат още малко? Седмица, може би две?
	Минава покрай края на уличката, но дори не поглежда към мен.
	— Нямам нищо против да опиташ сам.
	Сега се отдалечава, запътила се е към по-западналата част на града и вече не различавам думите ѝ. За мен ли говори?
	С треперещи крака успявам да се доклатушкам до края на уличката и тръгвам след нея.


	Смешно е какви погрешни представи си съставяме. Наричах ги ХНЧ заради начина им на говорене и облеклото им, нагласата им, превзетостта им, но когато наближавам редицата запуснати къщи, построени на калкан, срещу общинския блок, осъзнавам, че в едно много важно отношение Софи и Дейвид изобщо не приличат на нас.
	Не са заможни.
	Високите къщи са разделени на апартаменти, пред прозорците се спускат сивеещи дантелени завеси, дворовете отпред са от бетон и осеяни с боклуци и счупено стъкло. Паркираните тук-там на улицата коли са ръждясали и са марка „Форд“ или „Воксхол“.
	Докато върви по улицата, тя сякаш се свива и прегърбва. Жена с наднормено тегло, която се връща от зле платена неблагодарна работа в сферата на услугите. Когато стига до една от къщите, изважда ключовете си и поглежда към най-горния етаж. Там ли живее? Апартамент на най-горния етаж на тази западнала улица?
	Тогава стъпвам върху парче стъкло и в моментната тишина между преминаващите коли се чува издрънчаване.
	Тя се обръща рязко.
	За миг само се гледаме една друга.
	Шокираното ѝ изражение се заменя с нещо като прикрит ужас, а после върху лицето ѝ се появява нездрава усмивка.
	— Аша! Следиш ли ме?
	— Тук ли живееш?
	Тя поглежда нагоре към апартамента, очите ѝ се спират върху нещо на прозореца, а после се обръщат отново към мен.
	— Засега. Дейвид си търси работа. Продадохме къщата си, за да освободим капитал за инвестиции.
	— Като хотела.
	— Да. — Все още е усмихната.
	Делят ни десет-двайсет крачки разстояние и трябва да повиша глас, когато някаква кола потегля наблизо, но нямам желание да се приближа до нея.
	— Ти каза, че Дейвид ще ми помогне да се погрижа за парите си. Защо му е да прави такова нещо?
	Миг мълчание.
	— Защото сме приятели. Нали? Мислех, че сме.
	— Бяхте мили с мен във Виетнам. Направихте всичко, което някой, с когото току-що съм се запознала, би направил в случай на криза, дори повече.
	Очите ѝ не се отделят от лицето ми. Зловонен вятър повдига косата отстрани на лицето ѝ и разкрива черните корени.
	— А сега все още искате да ми помогнете. Защо?
	— Защото сме приятели. — Сега гласът ѝ е по-рязък, усмивката е изчезнала.
	Входната врата на блока се отваря и някакъв мъж излиза. Раздърпан и с наднормено тегло, по долнище на анцуг и тениска, с небръсната от два дни брада, засенчваща широката му челюст.
	— Здравей, Аша. Как си?
	— Здравей, Дейвид. — Продължавам да гледам Софи. — Не сте ми приятели. Никога не сте били приятели на Оли. А сега само искате да запазите благоразположението ми, за да инвестирам в хотела ви, защото — плъзвам поглед от горе до долу по занемарената сграда — сте отчаяни.
	— Не сме — казва Софи. — Тук сме, защото…
	Прекъсвам я.
	— Защото Дейвид _си търси работа_? И не си е намерил, откакто „Грийнхил“ е била придобита? Знам как изглежда отчаянието, Софи.
	— О, да, разбира се, че знаеш. — Тонът на Дейвид е горчив. — Ударила си кьоравото с Оливър Грейвни. Ние нямахме такъв късмет, аз и Софи, и стотици други.
	— Съжалявам за това, но…
	— Но отговорността не е твоя? Само че се наслаждаваш на парите, пари, отмъкнати от моята компания, нали? Мръсни пари. _Нашите_ пари.
	Отварям уста и отново я затварям.
	— За теб биха били джобни пари. Няколко милиона. Бас държа, че дори не знаеш какво притежаваш в момента, а? Не задаваш въпроси, само си живееш живота.
	— Дейвид…
	— Четиресет милиона при последното преброяване.
	Преглъщам с усилие.
	— Но провалът на сделката с „Хадзли-Къркуд“ струва цяло състояние на Оли. Ще трябва да съкращава хора…
	Дейвид се изсмива горчиво.
	— Не се дръж с мен като с идиот. Може да съм изпаднал, но още мога да си позволя „Файненшъл Таймс“. Сделката с „Хадзли-Къркуд“ мина съвсем успешно. Оли сигурно е изкарал тлъста печалба от нея. А сега всичко ще дойде при теб.
	Зяпам го. Защо Оли би ме излъгал за банкова сделка?
	— Не те караме да наливаш пари в някаква налудничава схема — извиква Софи, сега отчаянието в гласа ѝ е непогрешимо. — Проектът не е бита карта. Дейвид е гений. Ще направи този проект печеливш. Ще си върнеш парите, че и отгоре! Както казахме на Оли!
	— А какво каза Оли?
	Зяпат ме. Дъждът е загладил косата на Софи върху бузите ѝ с цвят на маджун и е начертал тъмни линии по долнището от анцуг на Дейвид. Как изобщо са намерили пари за самолетните билети? Две седмици на „Мангово дърво“ само срещу несигурната възможност да се съгласим?
	— Каза „не“, нали?
	— Заради _призраците_! — изревава Дейвид. — Защото мъжът ти може да си позволи лукса да се притеснява за идиотщини като _атмосферата_! Блазе му! Аз изгубих къщата си, кариерата си, всичко!
	За момент изпитвам радост, че Оли не ме е издал, не е казал на Дейвид, че аз казах „не“, аз казах, че е депресиращо, мен ме беше страх от призраците. Лицето на Дейвид е бяло като кост, а устните му са изкривени от омраза.
	— Мамицата му! — Ритва зелената кофа за боклук на колелца и я събаря. Софи потрепва, когато боклукът се разлетява във всички посоки.
	— Махай се от имота ми!
	— Дейвид… — казва Софи с тъничък глас.
	— Казах — той се приближава с широки крачки към мен, — махай се от имота ми!
	Преди да успея да реагирам, ме хваща за качулката на якето, усуква я в юмрука си и ме блъсва назад. Започвам да се препъвам по тротоара, а когато стигам до ръба на бордюра, залитам и излизам на платното точно когато минава някаква кола. Шофьорът свива рязко настрани, натиска клаксона, забавя за малко и продължава, не иска да се забърква.
	Дейвид тръгва наежено към мен, а Софи го задърпва за ръката.
	— Не, Дейвид! Да влезем вътре.
	Тогава побягвам в посоката, от която дойдох, към светлините и оживлението на главната улица.
	Докато вървя обратно към метрото, треперя от студ с мокрите си дрехи, а ключиците ме болят от напрежението по време на повръщането.
	Изглежда, че Оли е трън в очите на всички, дори сега, след смъртта си. Особено сега, след смъртта си.
	След като е отказал да инвестира в проекта им, Дейвид и Софи са имали толкова малко за губене. Били са заложили на карта последните си няколко хилядарки и са изгубили. Вкъщи не ги е чакало нищо.
	_Друга двойка_, така каза момчето.
	Спомням си, че погледнах назад към плажа и видях, че е празен. Не се виждаше нито Шон, нито американците, макар че тях често ги нямаше, липсваха и Дейвид и Софи.
	Този последен факт е най-изненадващият. Като се връщам назад, си спомням, че винаги бяха там, винаги изчакваха подходящия момент да се впият като пиявици в нас, но когато тръгнахме за пещерите, плажът беше празен.
	А вече знам също, че Дейвид е повече от способен на насилие.
	Скрита от дъжда във входа на метростанцията, изваждам телефона си и се обаждам на Зайнаб. За мое облекчение, тя вдига веднага.
	— Добре ли си?
	Обръщам се към облицованата с плочки стена и държа телефона близо до устата си.
	— Мисля, че знам кой ни е нападнал.


>>	24.

	__Лондон__
	Трябва да изчакам до два часа̀ сутринта лондонско време, за да се обадя в Сайгон. Контрастът между тишината в спалнята ми и оживлението във виетнамския полицейски участък е ярък. Кара ме да се почувствам по-самотна от всякога.
	Ке Куан ще ми се обади, казва някаква телефонистка сковано, сякаш чете от лист с инструкции и няма представа какво означават думите.
	Един час по-късно никой не ми се е обадил. Оранжевото небе започва да изсветлява до млечносиво.
	Обаждам се отново, но преди това потърсвам в Гугъл името на британския посланик в Ханой и намирам биография с данните на жена му. Това впечатлява повече телефонистката и след около три секунди инспекторът се обажда.
	— Госпожо Ливър? Как мога да ви помогна?
	— О, здравейте, господин Куан. Обажда се Аша Грейвни.
	Продължително мълчание, след което:
	— Казаха ми друго име.
	— О, съжалявам, колежката ви сигурно ме е разбрала погрешно. Жената на посланика ми е приятелка и ме посъветва да ви се обадя. Исках да ви попитам нещо.
	Мълчание. Дори не проявява любезност да ме попита какво.
	— Проверихте ли алибитата на другата двойка, отседнала в курорта, Софи и Дейвид Питърс?
	— Не.
	Ново мълчание.
	— Бих желала да го направите, моля.
	— Арестували сме човека, който ви нападна. Не търсим друг във връзка с престъплението.
	— Но…
	— Ще ви се обадя, ако изникне нещо.
	Затваря телефона.
	Толкова съм бясна, че едва дишам. Обаждам се отново и този път прекъсват обаждането още щом поисквам да ме свържат, затова просто продължавам да се обаждам, отново и отново, и отново, докато накрая отговаря мъжки глас.
	— Господин Куан?
	— Не. Тук е полицай Лин. Господин Куан е зает и помислих, че аз бих могъл да ви помогна.
	— Вие дойдохте в болницата.
	— Да, госпожо.
	— Спомняте ли си — сърцето ми бие по-бързо, — спомняте ли си, че ме попитахте дали имам врагове?
	— Да, госпожо.
	— Ами мисля, че имам.
	В последвалата тишина чувам тихото жужене на милиони други разговори, минаващи през същите линии.
	— Моля, продължете.
	Казвам му за краха на „Грийнхил Брадърс“, как Дейвид си изпусна нервите и се наложи да ни разтървават.
	— А и нали Зау Фио твърдеше, че в пещерите е имало и друга двойка?
	— Това е много интересно — казва той.
	— Ще ги разпитате ли, ще проверите ли алибитата им?
	— Задържали сме правилния заподозрян, госпожо Грейвни. Мотивът е бил, както обикновено, пари. Колието струва повече от месечната заплата на Зау Фио. Моля, съсредоточете се върху възстановяването си и не се тревожете повече. Този човек няма да остане ненаказан за това, което ви е сторил.
	Всеки момент ще затвори телефона. Търся отчаяно някакъв начин да го убедя. И тогава си спомням.
	— Но колието изчезна _преди_ тази екскурзия.
	Линията притихва.
	— Ало? Полицай Лин?
	— Какво казахте?
	— Колието ми, катинарът за душата, изчезна, преди да тръгнем на онази екскурзия с лодката. Това, което сте намерили в дома на лодкаря, не може да е било моето, освен ако не е било подхвърлено там от някого другиго. Кой ви каза, че е моето?
	Пауза, а после той казва тихо:
	— Госпожа Питърс идентифицира колието. Каза, че сте ѝ го показали — подарък от съпруга ви.
	Кръвта ми се вледенява.
	— А ако е излъгала?
	Ново мълчание. Чувам някакъв далечен смях, вой на сирена.
	Когато Лин отново заговаря, гласът му е по-тих, по-малко официален.
	— Имам познат в Столичната полиция. Ще го помоля да разпита господин и госпожа Питърс и да се свърже с мен. Мога да попитам в хотела и да прегледам записите от местните охранителни камери, въпреки че се боя, че тук възможностите ни са по-малки, отколкото вашите в Лондон.
	Ако стоеше пред мен, щях да го прегърна. Вместо това само му благодаря.
	Но след края на разговора усещането за триумф ме напуска. Сериозно ли искам нападателите ни да са били Дейвид и Софи?


	Когато си лягам, минава четири и птиците чуруликат на площада. Не очаквам да заспя, но по чудо, още щом се пъхвам под събралата се на топка завивка, тъмнината се спуска в ума ми като решетка на магазин.
	Сънищата ми са тежки. Различни сцени се смесват и се сливат, прерастват в нещо, което мисля, че разбирам, а после отново се разпадат до случайни образи. Навит на кълбо амонит, който се развива и се превръща в гръбначния стълб на човешки зародиш, а после отново се навива и се преобразява в папратово листо. Барабаненето на дъжд, което преминава в потрепването на рачешки щипки по скала. Потропването се усилва, превръща се в тътен, а после някакъв будилник запищява в тишината и ме събужда. Със стон попипвам повърхността на нощното шкафче в опит да го изключа с удар, а после осъзнавам, че звукът не е от будилника. От входната врата е.
	Когато слизам на долния етаж, очаквам посетителят ми да се е отказал и да си е тръгнал, но зад стъклото има някаква фигура.
	Репортер?
	Оставам в сенките до стълбите.
	— Аша? Люис е. Люис Даунинг. Там ли си?
	— Да. — Приглаждам косата си, забързвам към вратата и я отварям. Това е шансът ми да разбера защо адвокатът ни ме избягваше по време на погребението.
	Той изглежда блед и леко изпотен, макар че може да е от влагата във въздуха. Атмосферата навън е потискаща. Листата, останали по клоните на дърветата на площада, са полепнали вяло към голите клони. Опадалите са черни и загнили.
	— Здрасти.
	— Надявам се да нямаш нищо против, че те посещавам лично. Исках да разговарям за нещо с теб, което предпочитам да не обсъждам по телефона…
	— Разбира се. Влез. — Отварям вратата по-широко и ме залива облекчение, че Мария ме посети. — Заповядай в трапезарията. — След като затварям вратата и се присъединявам към него в трапезарията, той вече вади документи от чантата си.
	— Изглежда много, но съм обозначил частите, които трябва да подпишеш. — Не вдига поглед, когато сядам на масата и взимам първата купчинка документи. Когато отварям на страницата, обозначена със залепящо се листче в цвят металик, той ми подава химикалка, а аз я слагам върху линията, където е надраскал Х.
	В този момент осъзнавам, че е спрял да се движи. Топлият му дъх прелита над масата и достига до ръцете ми.
	Вдигам глава.
	— Какви са тези документи?
	— Правни формуляри. За да можем да получим достъп до наследствената маса. Може ли да те помоля за чаша вода?
	— Разбира се, налей си.
	Докато той е в кухнята, аз отгръщам страниците с гъсто изписан скучен текст, по-голямата част неразбираем.
	— Май би трябвало да го прочета.
	Той се връща на масата и оставя чашата, вече е изпил водата.
	— Не е необходимо. — Бутва втори документ към мен. Трупат се.
	— Какво ще стане, ако откажа?
	— Препоръката ми е просто да ги подпишеш.
	Взимам отново химикалката. А после се поколебавам.
	— Не, съжалявам, наистина трябва да ги прочета.
	— Наистина, Аша, трябва да те посъветвам, като твой юридически представител…
	Очите му се отместват встрани от моите.
	— Защо ме избягваше на погребението?
	Не отговаря, дори не изглежда, че обмисля какво да каже. Тишината се разраства. Тогава чувам бръмченето на телефон, сложен на вибрация.
	— Извини ме.
	Вдига, но не казва „ало“, само слуша известно време, преди да отговори с едно-единствено „да“.
	Когато разговорът приключва, застава срещу мен, сякаш чака нещо да се случи.
	Тогава то се случва.
	Чува се дрънченето на ключ в ключалката на входната врата. С хлипане скачам от стола си и изтичвам в коридора точно навреме, за да видя как вратата се отваря. _Оли._
	На фона на дневната светлина се очертава широка фигура.
	Естествено. Резервният ни ключ е у Майло.
	Той влиза в коридора, следван от Маккензи и Виктория, и затваря вратата. Стоим като застинала жива картина в сумрака.
	— Какво правите тук?
	— Просто сме дошли да те подкрепим — казва Майло нежно. — Да ти помогнем да вземеш правилното решение.
	— Какво решение? За какво говориш?
	Отстъпвам към трапезарията, където Люис чака с документите.
	— Какво е това, Люис? Какво става, по дяволите?
	Семейство Грейвни влизат и застават от другата страна на масата. Майло се приближава плътно до мен и плъзва ръката си като змия върху рамото ми.
	— Горкичката. Много ти беше тежко и знам, че изобщо не ти е до това сега. Затова дойдохме — за да не се налага да се изправяш пред това решение сама. Позволи на други хора да поемат част от товара.
	Лявото око на Люис потрепва.
	Изтръсквам ръката на Майло и се обръщам към адвоката.
	— Моля те, кажи ми какво става. За какво са тези документи?
	Люис затаява дъх за момент, а после явно взима решение.
	— Това е пълномощно, с което прехвърляш правото на разпореждане с наследствената маса на господин и госпожа Грейвни — казва. Главата на Виктория се завърта и тя му отправя злобен поглед.
	— Твоето поведение е толкова хаотично, Аша — казва Маккензи накрая. — Не искаме да вземеш лоши финансови решения.
	— Поведението ми не е хаотично.
	— В депресия си — казва Майло. — Сама го призна. Приемаш антидепресанти.
	— Лекарят… лекарят ми предписа, но ги изхвърлих. Не съм ги взимала.
	— Ти твърдиш така — промърморва Виктория.
	— Разправяш на приятелите си, че обмисляш самоубийство.
	— Не съм казвала на никого. Вестниците си измислят всякакви врели-некипели.
	— Не е за първи път. Оли каза, че си била на хапчета, когато майка ти починала. Очевидно си предразположена.
	— Аз… Но… — Спирам, поемам си дъх. — Знаете ли какво? Просто се махайте от къщата ми.
	— Ще се махнем, щом подпишеш документите.
	— Майната им на документите.
	Виктория изхленчва тихо.
	— Виждаш ли, Люис? Нестабилна е.
	— Или ще ги подпишеш, момичето ми, или ще се съдим — казва Маккензи. — Съдът ще се съгласи, че не си дееспособна.
	— Не, няма — казвам с фалшива увереност. — Скръбта не е психическо заболяване.
	Той поглежда към Майло. _Трети рунд._
	— И други хора могат да дават интервюта, нали знаеш — казва Майло. Не се е помръднал от края на масата. Тъмната му, мазна коса е идеално сресана. — _Cui bono_, Аша?
	— Какво?
	— Кой има полза от това?
	— Знам какво означава, ебаси.
	— Ами ти си тази, която има полза, скъпа, нали? Ти си тази, която е най-облагодетелствана от смъртта на Оли. И щом дори семейството му смята, че ти си го направила, хм…
	Виктория и Маккензи ме гледат и въпреки че устата им са прави линии, в очите на Виктория проблясва усмивка.
	Тръпки преминават по врата ми, през гръдния ми кош и разхлабват пикочния ми мехур.
	— Знаете много добре, че нямах нищо общо със случилото се с нас.
	— Знаем ли? — казва Виктория.
	— Наистина ли смятате, че бих могла да надвия Оли? Ако изобщо някой от нас е нападнал другия, би било обратното.
	Сега тя ахва.
	— Обвиняваш _Оли_, че те е нападнал?
	— Отрепка — казва Маккензи, а после тихо: — Винаги си си била такава и такава ще си останеш. Оли щеше да се опомни рано или късно.
	Въздухът сякаш не изпълва добре белите ми дробове. Започвам да дишам учестено.
	— Подпиши документите — казва Майло. — И повече няма да трябва да се виждаме.
	— Върви на майната си, Майло. И всички вие.
	— Мисля, че може би е време да повикаме полицията, Маккензи. Тя започва да става агресивна.
	И тогава Люис застава между нас.
	— Стига.
	С крайчеца на окото си виждам, че часовникът на печката показва кръгъл час. Цифрите трепкат в зрителното ми поле. Вниманието на всички е насочено към Майло, изчакват да видят как ще постъпи. Тогава си спомням какво е направил в Португалия. Защо си излъгал заради него, Оли? Помогнал си за създаването на това чудовище, което смята, че има право да получи каквото си поиска, без значение с какви средства.
	Усещам топлината, която лъха от Люис на вълни. Той се страхува от този човек, но въпреки това го гледа неотклонно в очите, а една вена на врата му пулсира.
	— Повече не искам да имам нищо общо с това — казва адвокатът с тънък гласец. — Аша, прочети документите внимателно, преди изобщо да помислиш да ги подпишеш. Ще ги оставя при нея, но нищо повече не съм готов да направя.
	— Люис, не си тръгвай! — Не мога да се спра. Тези хора ме ужасяват. Не знам на какво са способни.
	— Всички си тръгваме — казва Люис. — Нали?
	Пръв се помръдва Майло, отстъпва назад и се усмихва доброжелателно.
	— Вземи правилното решение, Аша. Парите не ти принадлежат. Оли ги спечели, трябва да се поделят поравно между хората, които той обичаше. Трябва да бъдат върнати! — казва Виктория пискливо.
	— Никога не са били ваши — казва Люис. — Оли спечели всичко със собствени усилия.
	— Не забравяй кой ти плаща шибаната заплата — изръмжава Маккензи.
	— Имам много клиенти — казва Люис с равен глас. — Макар че, естествено, ще съжалявам, ако ви изгубя.
	Посочва към вратата и след секунда те се подчиняват, заобикалят масата и излизат в коридора. Когато той минава покрай мен, в края на редицата, виждам, че трепери.
	— Благодаря ти — прошепвам, но той не отговаря. Побелялото му лице е обърнато напред.
	Малко по-късно входната врата се затръшва, а след това се чува гневният рев на рейндж ровъра на Майло. Той потегля с ръмжене по пътя и завива зад ъгъла, следван от друга кола, вероятно на Люис. Затихващият вой на двигателите се заменя от птича песен.
	Тръгнаха си.
	Свличам се на един стол.


	През следващия час съм в шок и паля цигара от цигара на масата в кухнята. Как можа да ме оставиш сама по този начин, Оли? На милостта на тези чудовища? Ами ако ме дадат под съд? Ще трябва ли да се опитам да докажа на съдията, че не съм изгубила разсъдъка си?
	Ебаси, ебаси, ебаси.
	Трясък на гръмотевица навън ме кара да съборя чашата, която използвам като пепелник, и по масата се разлива мръсна течност, в която се поклащат оранжеви угарки. Докато я забърсвам под утешителното барабанене на дъжда по прозореца, телефонът ми зазвънява.
	Автоматично понечвам да вдигна, но тогава виждам кой ме търси.
	Майло.
	Държа телефона с опъната ръка и изчаквам да се включи гласовата поща, а после изчаквам отново, докато съобщението се записва.
	— Аша, съкровище. Много съжалявам. Всички съжаляваме. Положението излезе напълно извън контрол и наговорихме неща, които никой не мислеше. Май всички все още сме стресирани и разстроени. Бих искал да ти се извиня, както си му е редът.
	Връща се.
	— Ще можем да поговорим по-спокойно без Вик и Мак. Вик понякога е истински кошмар, не мислиш ли? Но ние всички сме приятели от години: ти, аз и Олс. Много би ми било неприятно, ако се скар…
	Изтривам съобщението и захвърлям телефона в платнената чанта с дълги дръжки, окачена на стола.
	Връща се. Трябва да изляза. Ами ако си отключи с ключа си, докато ме няма, и започне да тършува в къщата, или още по-лошо — ако подхвърли нещо, което ще накара хората да ме помислят за луда? Или дори да помислят, че аз съм убила Оли?
	Покрай кухненския прозорец минава голяма черна кола и замръзвам.
	Продължава към ъгъла и отново съм в състояние да се движа. Следващите няколко минути съм като замаяна. Грабвам чантата и изтичвам до входната врата, заключвам я и слагам веригата, а после включвам алармата, след което слизам панически по стълбите в мазето. Сигурна съм, че Майло няма ключ за вратата на мазето. Точно там Оли държи — държеше — цялата си техника, затова вратата е достатъчно здрава и той няма да може да я разбие с рамо. Излизам и стоя на дъжда, проверявам втори и трети път ключалките и накрая се затътрям нагоре по стълбите, препъвам се на мокрия метал, очаквам всеки момент да изникне тъмната глава на Майло. Но дворът е празен и не се чува рев на рейндж ровър, който да заглушава барабаненето на дъжда по тротоара. След като надниквам зад живия плет, се втурвам на улицата. Празна е. Няколкото пешеходци бързат, навели глави под дъжда.
	Минавам по дългия маршрут, заобикалям площада от другата страна, като се придържам към сенките на капещите дървета. Тази вечер няма мълчалив наблюдател. Дали през цялото време е бил Майло?
	Ще отида у Зайнаб. Тя ще ме подслони за през нощта. А и може би е открила нещо. При последния ни разговор не ми се стори много убедена, когато ѝ споделих подозренията си за Дейвид и Софи, но прояви интерес, когато споменах изнасилването. Каза, че ще се поразрови. Ако мога да намеря нещо, което да използвам срещу Майло, нещо, което би могло да накара семейство Грейвни да охладнеят към него… Ако той не се меси, може да успея да се справя с тях, когато са сами.
	Зайнаб не вдига телефона и разочарованието е достатъчно да ми изкара въздуха. Тогава осъзнавам, че когато загубих Оли, съм загубила всички. Нямам семейство, а всичките ни приятели бяха негови, негови и на Майло: сега лоялността им ще бъде към него. В онова безмилостно изкачване на кариерната стълбичка оставях зад себе си хора на всяко стъпало. Приятелите ми от Излингтън изпаднаха от живота ми много преди това. Софи и Дейвид никога не са били нещо повече от пиявици. Останала ми е само Зайнаб.
	И Шон. Единственият човек, който може наистина да разбере през какво преминавам.
	Заминаването ми от Виетнам стана толкова набързо, че така и не го помолих за телефонния му номер, но знам, че държи бар в Ситито, близо до Тауър Хил. Не би трябвало да е прекалено труден за откриване.
	Импулсът _да направя_ нещо ми дава сили. Сърцето ми блъска в гърдите, докато вървя с широки крачки през дъжда, но за разлика от друг път, сега е само от адреналин, не от страх или скръб. Накланям глава назад и оставям водата да се стича по лицето ми. Тялото ми има нужда от това. Толкова дълго го пренебрегвах.
	Светлините на метростанцията са като приветстващ фар в дъжда. Зад нея залязващото слънце е обагрило небето в цвета на розите. Навеждам глава и се насочвам към бариерите. Имам късмет, явно е час пик и връщащите се от работа хора, които се изливат на тълпи през изходите, не ми обръщат внимание.
	Озовавам се на единствения свободен милиметър пространство на платформата, приклещена между две момичета от азиатски произход с наднормено тегло точно зад жълтата линия.
	Атмосферата е напрегната. Хората се бутат и мърморят, чуват се молби да се придвижат напред, последвани от неизречения послеслов _идиот такъв_.
	Отдъхваме си, когато ярката светлина на приближаващия се влак изпълва тунела. Хората се юрват напред и изведнъж се оказвам от другата страна на жълтата линия. Въздушната вълна, предизвикана от тласъка, е последвана от гореща струя отработени газове и сега влакът се намира достатъчно близо, за да мога да различа машиниста. С моментна изненада забелязвам, че е жена.
	И тогава някой ме блъсва.
	Залитам напред с протегнати ръце, сякаш това някак ще ме спаси. Влакът е изминал една трета от разстоянието покрай платформата и все още се движи много бързо.
	Чува се пронизителен писък. От мен ли?
	Под мен се отваря черен ковчег, релсата, по която тече ток, е неразличима от останалите, но всички се намират точно там, където ще падна, преди влакът да ме накълца.
	Оли.
	Мамо.
	Спирачките на влака запищяват. Очите на машинистката са изскочили от ужас.
	После ме издърпват назад сред тълпата като във възглавница. Вкопчвам се в жената до мен, докато влакът спира с рев. Следва моментна тишина, а после вратите се отварят с грохот, сякаш нищо не е станало. Избълваните пътници мърморят, когато се провират покрай мен и спасителката ми.
	— Добре ли сте?
	Сега хората на платформата струят около нас и се качват в ярко осветения вагон.
	— Да, да, добре съм.
	— Сигурна ли сте? — Жената бърза. Платформата се изпразва скоростно. След малко вратите ще се затворят.
	— Да, да. Благодаря ви. Спасихте ми живота. — Засмивам се, сякаш е забавно.
	Алармата за вратите прозвучава и двете се добираме до влака и се качваме. Тогава се разделяме, а аз намирам място в откритата част и се вкопчвам в червения лост над главата ми.
	Влакът можеше да ме убие. Проклетият град. Тези проклети хора, толкова забързани да се върнат в претъпканите си малки апартаменти, за да зяпат скапаните си сапунени сериали, за малко да ме убият. А каквото и да мислят семейство Грейвни — или да се правят, че мислят — не съм готова да умра. Не още.
	Вратите се затварят.
	От другата страна на стъклото платформата бавно се изпразва. В края на опашката от хора, която се влачи към стълбите, има мъж, облечен в черно, с качулка, придърпана над лицето. За разлика от останалите, които гледат право напред, той гледа някакъв плакат на стената. Но когато се придвижва напред, не обръща глава към плаката. Сякаш целта му е единствено да стои извърнат настрани от влака.
	Когато потегляме, започвам да си проправям път към другия край на вагона, а очите ми са вперени в главата му, чакам го да се обърне или качулката да падне и да разкрие — какво? Голата глава на Фреди Лапоца? Квадратните челюсти на Дейвид? Този мъж не е ли малко по-слаб и от двамата? Невъзможно е да се прецени от това разстояние.
	Но той не се обръща и когато се гмурваме в тунела, виждам само собственото си уплашено изражение.


>>	25.

	__Лондон__
	Слизам на Тауър Хил и за момент гледката ме зашеметява. Ситито все повече губеше чара си за мен, колкото по-досадна ми ставаше работата на Оли, но сега в ума ми изплуват спомени от всички онези първи срещи: как вървяхме като заслепени от сиянието на любовта, не забелязвахме пияниците, които се олюляваха на излизане от баровете, деляхме си дюнери, хвърляхме монети в реката, за да си пожелаем нещо. Мислехме се за недосегаеми.
	Нервите ми още са опънати, затова спирам, за да изпуша една цигара на пейката на хълма. Последната е от кутията с двайсет, която купих онзи ден. Оли би останал разочарован от мен. Изпушвам я, докато гледам натовареното движение по моста. Само червените светлини на колите нарушават монотонната сивота на ръмежа.
	Дали блъсването на платформата на метрото беше умишлен опит да ме убият, или просто злополука? Дали онзи скри лицето си, защото му беше толкова неудобно, че в бързината едва не ме блъсна пред влака? Или беше _поръчково убийство_?
	Това е изразът, който Травис Мългрейв използва.
	За първи път се замислям за кабела в басейна на бунгалото ни. Курортът беше прекалено луксозен и едва ли щяха да позволят подобна неизправност. Ами ако някой го беше прерязал? После пък отвореният кладенец в затвора: щях да си строша врата, ако Софи не ме беше дръпнала.
	Дали някой се е опитвал да ни убие още от момента на пристигането ни? Ако е така, тогава сигурно възможността за непланиран обир отпада?
	Семейство Питърс бяха там през цялото време и имаха възможност. Но Софи ме дръпна. Освен това в онзи момент Оли още не беше отказал да участва в инвестицията.
	Нищо от станалото не ми изглежда логично. Може би пострадалият ми мозък просто вече не работи правилно. Накланям глава назад и оставям дъжда да охлади клепачите ми.
	Когато часът пик отминава, потокът от пътници, излизащи от станцията, намалява до тънка струйка и за миг се оказвам сама тук горе. Сърцето ми забива по-бързо. В периферното ми зрение старата Римска стена е потънала в сенки и не мога да се отърся от усещането, че зад нея има някой, който ме наблюдава.
	Тогава от станцията се изсипва група хора сред смях и викове. Ставам от пейката, тръгвам след тях и навлизаме в тъмния лабиринт на Ситито.
	Шон каза, че барът му е близо до Тауър Хил, така че между Фенчърч Стрийт на запад, Уайтчапъл на изток и реката зад мен ми остава да обходя само няколко улици. Но на всяка от тях има два-три бара, така че въпреки всичко може да ми отнеме цяла нощ.
	Започвам от едно от първите места, на които двамата с Оли отидохме заедно. Барът е разположен под арките на бившата гара „Минърис“, а вътре е тъмно като в крипта и мирише на разлята бира. Боже, добре ще ми дойде една бира. Добре ще ми дойде да потъна тихо в някое от тези сепарета, да се наложи бармани, които са видели всичко, да ме качат в насипно състояние на едно такси за вкъщи. Но какво ще намеря, когато стигна там? Майло, който ме чака: пиянството ми ще бъде само поредното доказателство за нестабилното ми психическо състояние.
	Питам за Шон на бара и след като поклащат глави, си тръгвам.
	Докато вечерта преминава в нощ, пробвам в бар след бар, все повече се измокрям, мръзна и се изморявам. Маратонките ми жвакат на всяка стъпка, а погледите на персонала в баровете стават все по-загрижени. Усещам как мислите ми започват да се замъгляват. Може би трябва да хапна нещо.
	Надеждата ми се събужда, когато наближавам офиса на Оли на Фенчърч Стрийт, но въпреки че някои хора в заведенията наоколо ме познават и разговарят сковано с мен — клиентите им трябва да са им разказали смразяващите подробности около нашия случай — никой от тях не познава Шон.
	Продължавам с усилие на север и известно време не попадам на нищо друго освен потъмнели улици с офиси и затворени магазини, свити на кълбо бездомници, спящи във входове.
	Вече сме прекалено далеч от Тауър Хил, подозирам, когато бутвам тежката врата на „Съдийското чукче“. Толкова на изток сигурно вече се брои за Олгейт, значи съм пропуснала някой бар. Но когато влизам в задушната топлина с миризма на бира и телесни изпарения, решавам да си почина. Купа с чипс и голяма чаша с нещо сладко, за да се заредя с енергия за вгорченото от разочарованието трамбоване по обратния път до метрото.
	Пълно е, но докато стоя до вратата, някаква група става от едно от сепаретата в дъното и понеже първа съм забелязала тясното място, се шмугвам вътре.
	Свалям якето си и се облягам на дървото. Барът е толкова пълен, че мога да оставя очите си да си починат, преди да си проправя път до предната част, за да поръчам. Шумът е като вълна, която се разбива над мен и ме потапя. Потъвам.
	_Тъмни водорасли сред синьо море._
	_Барабаненето на дъжда._
	_Оли, който наднича във вкаменелост — не, мъничко бебе, свито в дланта му. Черните му очи се отварят. В центъра им има спирали, които наподобяват галактика._
	Събуждам се рязко под звука от смях и за миг си представям, че отново съм на някое от партитата от работата на Оли, притисната между брокери и мениджъри на фондове, които си говорят за пари, без да ми обръщат внимание.
	Тогава осъзнавам, че не познавам мъжете, които седят в сепарето заедно с мен.
	Трима са седнали, а един стои до предната част на масата и препречва гледката ми към останалата част на бара. Пияни са. Усещам го по миризмата им, виждам го в леността, с която очите им следят разговора. На масата има много чаши. Откога съм тук?
	— А, тя се събуди! — извиква този, който седи до мен. Чертите на лицето му притежават бозавата привлекателност на английските момчета от богати семейства, но косата му е остра като свинска четина.
	— Нямаш нищо против да ни правиш компания, нали?
	— Извинете ме.
	— Защо, какво си направила?
	Ставам, но вместо да стане от мястото си, за да ми позволи да мина, той само се обляга на възглавницата, разкрачен, така че се налага да прескоча чатала му, за да изляза.
	Навремето щях да реагирам. Да го зашлевя, да го настъпя, да го нарека мръсник; сега само навеждам глава, хващам се за ръба на масата и се опитвам да си проправя път над краката му. Той вдига нарочно коляното си, така че кракът ми да не може да мине над него, и падам напред, протегнала инстинктивно ръка, той я хваща и слага ръката ми върху чатала си. Веднага усещам как отпуснатата четинеста топка започва да се втвърдява. Приятелите му се засмиват.
	— Знам, че не е толкова голям колкото черните — казва. — Но не съм получавал оплаквания.
	— Друг път не си, Барни!
	Още смях, сякаш това, което става, не е нещо повече от дружелюбна закачка. Опитвам се да дръпна ръката си, но хватката му върху китката ми се затяга. Очите ни се срещат. В неговите проблясва безжалостно удоволствие.
	Усещам малка искрица от някогашния си огън и стисвам с всички сили. Той изкрещява и ме отблъсква така, че се преобръщам през ръба на масата и падам по гръб на пода. Присъстващите в бара надават одобрителен вик.
	Тук няма жени.
	Никой не се опитва да ми помогне да стана, само стоят, надвиснали над мен, като великани с каменни лица.
	— Шибана кучка — изръмжава Барни.
	Един от тях ме побутва с крак. Мъжът, който стоеше в края на масата, отпива от питието си и се изплюва върху мен.
	Всичко се развива толкова бързо. В единия момент той се смее, а по брадичката му тече бира, в следващия прекосява бара с пирует и се удря в ръба на друго сепаре. Превива се надве като сгъваема маса, лицето му е изцапано в средата с кръв като ярко петно от боя.
	Барът притихва. А после разговорите се възобновяват, сякаш нищо не е станало.
	Някаква ръка се протяга надолу и ме издърпва на крака.
	Опулвам се.
	— Шон?
	Той не се усмихва.
	— Добре ли си?
	— Супер съм.
	Той се обръща, а сухожилията, които свързват врата му с рамото, изпъкват.
	— Мисля, че дължиш извинение на тази дама.
	Барни се е изправил, без да обръща внимание на пъшкането на окървавения си приятел, който се е хванал за една маса и се опитва да се изправи.
	— Съжалявам, приятел, прекрачихме границата. Прекалено много пиене на обяд и…
	— Не съм ти приятел и не на мен трябва да се извиниш.
	— Съжалявам. Всички съжаляваме, нали, момчета?
	И наистина мъжете изведнъж придобиват изражения на пълнички ученици, крали ябълки от градината на директора. Затова са толкова опасни. Мислят се за безобидни.
	— Ще платим за химическото чистене, ако се налага.
	— _Химическо чистене?_ Аша, искаш ли да повикам полицията да арестува тази пасмина за сексуален тормоз?
	Барни пребледнява. Забавям се с отговора си достатъчно, за да го накарам да страда.
	— Не. Само се разкарайте.
	Разкарват се, прекосяват бързо бара, блъсват вратата и изчезват в нощта. Долавям проблясващото отражение на улични лампи в локви.
	Гръдният кош на Шон се повдига и спада бързо под ризата му, а бузите му са пламнали от адреналина на схватката. Усещам как и моите бузи се зачервяват. Вече не съм изморена.
	— Еха — казва той накрая. — Радвам се да те видя. Как ме откри?
	— Ами… просто тръгнах да те търся. Съжалявам.
	— Не, не, радвам се. Нека ти донеса питие.
	Моля го за вино и чипс и когато ги донася, сяда в сепарето срещу мен. Коляното му докосва моето за секунда, а после той го отмества.
	— Е, как я караш?
	— Всъщност отвратително.
	— Още е рано.
	— Мда. — Усещам, че сълзите напират в очите ми, затова свеждам поглед и отпивам от питието си.
	— След като делото приключи и всичко остана в миналото, можеш да започнеш да градиш живота си наново.
	— А ако не искам да градя наново?
	— Казах ти, че още е рано. — Погледът му е мек. Липсваше ми. Спомням си колко спокойна се чувствах в компанията му във Виетнам, колко освежаващо беше да съм отново с някого, с когото имах нещо общо, след години на живот сред банкери. Но може би тази връзка е просто споделена загуба.
	Изведнъж осъзнавам, че съм се вглеждала прекалено дълго в очите му.
	— Както и да е, не знам дали делото ще реши проблема — казвам бързо. — Не съм сигурна, че Зау Фио е виновен.
	Той се ококорва.
	— Сериозно ли?
	Разказвам му за момчето, което дойде в болницата с твърдението, че имало и друга двойка в пещерите, за страховете ми по отношение на Софи и Дейвид.
	Шок клати глава.
	— Знаеш, че това са врели-некипели, нали? Той го казва само за да отърве чичо си.
	— Вероятно. — Под вперения му поглед изпитвам неудобство от наивността си.
	— А Софи и Дейвид? — Той изпуфтява. — Те са загубеняци, но не съм сигурен, че са убийци.
	— Да, предполагам. — Сега всичко ми звучи толкова странно. Може би просто съм имала нужда някой да ме смъкне на земята.
	Отварям чипса. Щом солта се докосва до езика ми, апетитът ми се повишава и ги излапвам гладно. Тялото ми явно се е събудило в компанията му.
	Разказвам му за опитите на семейство Грейвни да ме накарат да подпиша пълномощното за разпореждане с наследството на Оли. Бурната му реакция ме изненадва. Той трясва халбата си и разлива бира по масата.
	— Ама че шибани отрепки.
	— Знам…
	— Не могат да направят това, нали? Просто да не ти оставят нищо? Трябва да си наемеш адвокат. Та ти си жена му, ебаси!
	Загрижеността му за моето добро ме трогва и изведнъж избухвам в сълзи.
	— Съжалявам — казва. — Трябва да си затварям устата. Това няма нищо общо с мен.
	Пресягам се над масата и хващам свитата му в юмрук ръка.
	— Не, приятно е. Да знам, че някого го е грижа. Никой не ми остана, Шон.
	Той слага другата си ръка върху моята, но не вдига очи, за да срещне погледа ми.
	— Имаш мен.
	— Почти не се познаваме.
	— Това, което стана във Виетнам. Никога няма да го забравим. А и — този път вече вдига очи — когато човек срещне някого, с когото се чувства свързан…
	Очите ни се срещат за момент, а после отдръпвам ръката си.
	— Съжалявам — казва той.
	Отварям уста и пак я затварям, объркана от чувствата, които струят в кръвта ми. Бъркам ли желанието с благодарност? Трябва да внимавам да не започна връзка, от която да не мога да се измъкна. По-добре да имам приятел, отколкото озлобен бивш любовник.
	— Благодаря ти — казвам накрая. — Добре е да знам, че имам приятелството ти.
	— Насреща съм, когато имаш нужда от мен. — Той проявява разбиране.
	Барът започва да се опразва. Клиентите са били дошли само за по някое питие след работа и когато телефонът на Шон зазвънява, и двамата го чуваме. Той го изважда от джоба си и поглежда към екрана, а после прекратява обаждането.
	— Обади се, ако искаш — казвам.
	— Не е нищо важно. Само един от доставчиците ни.
	Номерът започваше с две нули и тройка. Някоя европейска пивоварна може би.
	След това разговорът продължава по по-безопасни теми. Как е сънят ми, какво е помогнало на Шон да се справи след смъртта на Емили. Тогава идва някакъв барман и казва, че една от тръбите в мазето е запушена. Шон се извинява и гледам как прекосява бара с онази леко вълнообразна походка, която ми е позната от детството ми. Всички мъжаги ходеха така, донякъде за да изглеждат заплашителни и донякъде защото горната част на тялото им беше толкова напомпана. Пияните брокери очевидно се изплашиха от него, а аз не мога да сбъркам трепета, който преминава през тялото ми, когато той се протяга за една от халбите на горния рафт на бара и разкрива ивица мускулест корем — сексуално желание. Наистина трябва да внимавам. Не съм готова. Може би никога няма да бъда.
	Докато чакам да се върне, оглеждам салона. Барът от тъмно дърво минава по цялата дължина на задната стена, а под грубите каменни арки отзад има редици от бутилки, осветени от задната страна, така че проблясват като скъпоценни камъни. Барът стои върху резбовани плоскости, прекъснати тук-там от брадати фигури, наподобяващи Атлас, които напрягат торсове, за да издържат на товара. Изглежда ми познато. Може би с Оли все пак сме били тук.
	Шон се връща. Проблемът не е толкова прост, колкото мислел, и можело да се забави малко повече. Ще им каже да ми приготвят храна, докато чакам. Казвам му, че предпочитам да си отида вкъщи. Той протестира, но го успокоявам, че съм добре. Истина е: наистина се чувствам по-добре, защото го видях.
	Този път ми дава номера си и старателно записва моя в телефона си, а после ми изпраща есемес, за да провери дали е правилният. Накрая се целуваме целомъдрено по бузата. Приятели.
	Навън е тъмно и още вали, но това прави нощта някак по-омагьосваща. Светлината блещука в локвите, водни капчици просветват по ръбовете на парапети и автобусни спирки. Под краката на пътниците е друг град, огледален образ, който се разпада и преобразува, докато минават през него.
	Минавам бързо покрай Римската стена и изкачвам стълбите към метростанцията, когато телефонът ми зазвънява.
	Зайнаб.
	— Извинявай за по-рано. Ужасна приятелка съм.
	Някъде в дъното чувам мъжки глас.
	— Ооо, имаш компания.
	— Няма проблеми. Почакай, Елвис.
	— Елвис? Сервитьорът от погребението?
	— Когато той ми докара колата, вече беше станало късно, затова го поканих да остане. За известно време.
	Засмивам се.
	— Мръсница такава. Май иска да продължиш да му обръщаш внимание.
	— Само исках да ти кажа какво ми каза приятелят ми от Столичната полиция.
	Отдалечавам се от светлините на станцията, навлизам в сенките в Градините на площад „Тринити“.
	— Продължавай. — От живите плетове тихо се стичат капки, докато вървя към паметника на мъртвите.
	— Накарах го да издири онова момиче, което е било изнасилено в Португалия. Обади ми се с интересни новини. Самоубила се два-три месеца след като Оли и Майло си тръгнали. След това брат ѝ отишъл в полицията и се опитал да ги убеди да повдигнат ново обвинение на Майло, но те не проявили интерес. Случаят бил приключен. Господарите на Вселената побеждават отново. Нямам предвид Оли — естествено, че не, но ако е вярно, може да се каже, че Майло е извършил убийство безнаказано.
	Стоя под каменните колони и гледам към блещукащата река.
	— Аш? Там ли си?
	За миг се замислям дали да не стигна до средата на Тауър Бридж, а после просто да се прехвърля през парапета. Не съм сигурна, че имам енергия, за да продължа да живея.
	— Аша? — Тонът ѝ е остър.
	— Да, съжалявам. Чух. Просто мислех.
	— Ами недей. Само гледай да се грижиш за себе си, става ли?
	— Става.
	— Обещай ми.
	— Обещавам.
	Сбогуваме се и прекратявам обаждането. Явно заведенията започват да затварят, защото хора в различни стадии на пиянството се клатушкат през градините към метрото. Спирам един от тях и моля за цигара, а после я изпушвам, загледана в бруталния силует на Тауър.
	Обвинението в изнасилване е можело да съсипе кариерата на Майло и изглежда, че момичето и брат му просто не са били съгласни да оставят да му се размине. Ами ако Майло е решил да ѝ затвори устата завинаги? Може да е платил на някой местен да го направи. Ами ако наистина е извършил убийство безнаказано?
	А ето го сега, държи се като отдавна изгубения син на семейство Грейвни. Ако успеят да ми измъкнат наследството на Оли, ще бъдат много богата възрастна двойка. Без наследник, на когото да оставят богатството, освен най-добрия приятел на сина си, който е останал до тях, докато са скърбели за него. Тяхната опора.
	_Cui bono_, Майло?
	Може би ти.


>>	26.

	__Лондон__
	Обаждането на полицай Лин ме събужда от дрямката ми на дивана.
	— В десет и половина на 30 септември господин и госпожа Питърс взели такси до местна туристическа атракция, затвора „Кон Дао“, и там се срещнали с представител на банка „Ейч Ес Би Си“. След като един час обикаляли парцела на старата губернаторска къща, отишли с него с колата му в град Кон Сон, където обядвали в ресторанта за морски специалитети „Ту Ба“. Видеозаписи от охранителни камери и показания от представителя на банката потвърждават, че са пристигнали в 12:40 часа и са останали до 17:15, когато от ресторанта им повикали такси до „Мангово дърво“. Пристигнали са в 17:50 часа, когато управителят, господин Бай Нгуйен, им съобщил какво се е случило в пещерите.
	Настъпва пауза, докато осмислям новината, не съм сигурна дали да изпитвам разочарование, или облекчение.
	— Проверихме и алибитата на персонала и други гости на „Мангово дърво“ и бяха удовлетворителни. Двамата господа Мългрейв били на пешеходен преход в планинската верига Ло Вой в продължение на два часа с местен екскурзовод, докато по-възрастният се почувствал зле. Била повикана линейка и парамедиците му поставили диагноза претоварване и му препоръчали почивка. Линейката ги откарала в „Мангово дърво“ в 15 часа и останали там в бунгалото си до края на деня, като два пъти им доставяли поръчки от румсървиса, при което камериерката видяла и двамата мъже.
	Представям си как Травис Мългрейв лежи отзад в чуждестранна линейка, може би с кислородна маска, а всякаква представа за собствената му непобедимост се изпарява с всеки следващ спазъм на гръдния му кош.
	— И Шон Кърни.
	Вниманието ми се връща към полицай Лин, а сърцето ми скача в гърлото. Дори не съм се замисляла за Шон.
	— В десет сутринта взел такси от „Мангово дърво“ до град Кон Сон, след като казал на господин Нгуйен, че иска да разгледа града. През въпросния период бил в малък бар, наречен „Фат Бейбис“. Собственикът потвърди, че господин Кърни е бил там през същия половин час, в който сте били нападнати.
	Отдъхвам си тихо. В дъното чувам оживлението в полицейския участък, напевните виетнамски гласове с онази острота, която създава впечатлението, че се карат. Пред собствения ми прозорец дърветата шумолят от вятъра, от който рамката на прозореца от време на време потраква.
	— Полицай Лин, лодкарят ли го е направил?
	Следва пауза.
	— Натам сочат всички доказателства. Тези хора идват от Мианмар без нищо. Отчаяни са.
	Пари. Ако го е направил, е било за пари. Замислям се за Майло.
	— Ами ако някой, някой, който е щял да се облагодетелства от смъртта ни, е изпратил някого да ни убие? Поръчково убийство.
	— Моят опит показва, че ако може да се намери наемен убиец — което не е толкова трудно във Виетнам, — той обикновено използва пистолет. Не искат да се приближават до жертвата си, а само да си свършат работата и да избягат. Това покушение ми прилича на извършено в момент на паника — по време на провалил се обир може би, а в този случай Фио спокойно би могъл да е виновен — или…
	— Или какво?
	— Или е било акт на омраза.
	Докато мълчим, по линията се чува съскане.
	— Според мен който и да го е направил, е бил изпълнен с ярост и омраза.
	Косъмчетата по ръцете ми настръхват.
	— Какво може да сме направили — гласът ми е писклив, сякаш всеки момент ще се разплача, — за да заслужим това?
	— Можете ли да се сетите — казва той меко — за нещо? За някого?
	Изведнъж мазникът Майло сякаш не изглежда логичният извършител. Може да е алчен и коварен и да прави всичко възможно, за да спечели благоразположението на семейство Грейвни, но той не мразеше Оли. Обичаше го. А Оли също го обичаше. Достатъчно, за да излъже за изнасилването заради него.
	Ами ако някой друг е знаел за тази лъжа и е помислил, че може да я използва, за да се облагодетелства? Някой също толкова отчаян, колкото семейство Питърс, със също толкова малко за губене. Някой, който е изпратил снимката на Оли.
	— Има нещо…
	Лин ме изчаква търпеливо да продължа, но аз мълча.
	— Госпожо Грейвни? Кажете ми какво ви тревожи.
	— Не още — казвам тихо. — Трябва да поговоря с един човек най-напред.
	Сякаш като ехо на собствените ми мисли той казва:
	— Внимавайте.
	— Благодаря ви.
	Бях прибрала снимката от Албуфейра в куфара на Оли и докато се тътря нагоре по стълбите, за да я взема, с натежали като олово крака, осъзнавам, че не съм яла нищо от чипса в бара на Шон снощи. Трябва да хапна нещо. За да остана силна, да запазя остротата на ума си.
	Разглеждам снимката над купа с прекалено солени спагети от пакетче. Момичето с червената рокля привлича отново вниманието ми, сякаш погледът ѝ достига до мен през изминалите години и ме умолява да видя нещо, което просто не успявам.
	След спагетите ми става по-добре. Включвам компютъра на Оли и преглеждам списъка с имената в имейла му. Нищо. Минавам към Гугъл. Името му е достатъчно необичайно и е доста лесно откриваем. Профилната му снимка показва по-млад мъж с повече коса от този, когото видях на сватбата. Държи бутилка шампанско и се смее, а раменете му са обгърнати от приятелски ръце. Представата, която иска да създаде, е за успех и популярност.
	Написвам съобщение.
C>
	Не се познаваме, но мисля, че сте познавали мъжа ми Оли Грейвни. Както може би знаете, Оли почина наскоро и сред книжата му открих чек на Ваше име, който очевидно не е успял да изпрати по пощата. Бихте ли ми казали на какъв адрес да го изпратя?
C$
	Точно колко алчен и отчаян си, Фреди?
	Натисвам „Изпрати“, сядам и се настройвам за дълго чакане.
	За да убия времето, разглеждам отново снимките. Острата агония от предишния път е притъпена до изпълнена с копнеж тъпа болка. Сцените ми се струват толкова далечни, толкова чужди на сегашния ми живот, че биха могли да са се случили на някоя друга. Красивата двойка, която танцува на светлината от свещите, са съвсем други хора. Не мога да си представя каква мисъл е карала жената да се усмихва, не мога да разчета изражението в очите на мъжа.
	Накрая стигам до снимките, които Оли ми каза, че са били унищожени. Гледам ги с присвити очи, опитвам се да различа чертите на гологлавия мъж, но колкото повече увеличавам изображението, толкова по-зърнесто става. Има прекалено много информация; парчетата не могат да се сглобят в цялостна картина. Превърнали са се в поредица от отделни пакети код. Нечетими. Като всичко останало, което открих.
	Имало е друга двойка.
	Изнасиленото момиче се е самоубило.
	Всички са излъгали заради Майло.
	Оли е бил влюбен в момичето в червено.
	Някой му е изпратил снимката.
	Нищо не се връзва. Цялата картина е зърнеста.
	Стигам до снимките от ергенското парти и понечвам да превъртя надолу, без да ги разгледам, когато нещо привлича погледа ми. Зад главата на Оли е дървеният торс на мъж, поддържащ бара. Когато тази снимка е била направена, са пиели в бара на Шон. Намръщвам се. Шон познавал ли е някого от тях преди Виетнам?
	Още едно парченце от картината.
	Компютърът изписква. Пристигнало е съобщение.
	Фреди Лапоца е изпратил адреса си заедно с простичко _благодаря_. Няма въпрос за какво са били парите, нито пък дори една дума за изказване на съболезнования. Усмихвам се мрачно. Това ще ми хареса.

	* * *

	Боях се, че ще се набивам на очи в Арчуей, очевидна мишена за размахващи ножове обирджии, но когато излизам с натежали крака от станцията с тъмните си дъждобран и дънки, осъзнавам, че изглеждам като всички останали: главата ми е наведена от изтощение, кожата ми е белезникава, дрехите ми са скучни и плачат за пране. Вървя бързо и целеустремено, както когато в миналото се връщах от някой клуб в Излингтън — _Оставете ме намира, не си търся белята._ Така или иначе прекалено рано е, за да си търся белята. Ще съм си тръгнала, преди да се стъмни.
	Сред безпощадната ведрост на сутрешната слънчева светлина мястото изглежда някак по-зле. Купчините боклук са лишени от всякакъв суров градски блясък, от вонята на пикня, която се носи от всеки вход, започва да ти се гади и дори върху пресните плодове и зеленчуци, които редят върху маси със зелено покритие, наподобяващо трева, е полепнал слой мръсотия.
	Научила съм маршрута наизуст, затова не се налага да вадя телефона си.
	Подминавам букмейкърски пунктове и заведения, които продават пържено пиле, магазини за стоки втора употреба и общински благотворителни центрове, телефонни кабини, пълни с визитни картички на проститутки, западнали кръчми с прозорци, облепени с програми на мачовете. Никой не ми обръща внимание. Може би все пак не съм туристка тук, може би _там_ бях непознатата, която само минаваше.
	Номерата на вратите растат и скоро оставям зад гърба си стотицата. Тази улица сигурно продължава вечно. Може би, ако човек върви по нея, магазините и заведенията за бързо хранене постепенно ще изчезнат и ще бъдат заменени от зелени поля и дървета. Изкушавам се просто да продължа да вървя. Какво щастие бих могла изобщо да намеря на мястото, към което съм се запътила?
	Минавам покрай празна къща, с решетки върху прозореца и обгорена входна врата, и стигам. Номер 157. Олющена синя врата, сбутана до витрината на сервиз за разблокиране на телефони.
	Вдигам ръка, но се поколебавам.
	Оцелях. Това не е ли достатъчно?
	Не.
	Натискам копчето за апартамент 5, като не очаквам той да си е вкъщи по това време във вторник сутринта. Сигурно има някаква работа.
	Домофонът запращява.
	— Да?
	Не само не може да си намери работа в Ситито, където съучениците му са били добре дошли, а и изобщо няма работа. Живее — не, едва свързва двата края — в апартамент над магазин. Изоставен от своите така наречени приятели, когато вече не е могъл да се хване за стъпалото, на което те са се били настанили толкова удобно. Сигурно ги е ненавиждал.
	— Пощата — казвам.
	Чува се бръмчене. Бутам вратата, за да се отвори, и влизам в тъмно антре, което мирише на влага.
	Минавам покрай маса, отрупана с брошури, и тръгвам нагоре по стълбите до четвъртия етаж. На втория вече съм изморена и спирам, за да си поема дъх, до една врата, олющена в най-долната си част, сякаш някой се е опитал да я разбие с ритници.
	Тук вътре звукът на сирени и уредби на коли е заглушен, сякаш се намирам в мека стая в психиатрия.
	Колкото по-нагоре се изкачвам, толкова повече сградата се стеснява: стените, върху които са нарисувани групички лица с похотливи усмивки, се приближават. Става и по-студено, сякаш изкачвам планина.
	Неговата врата е гол бял правоъгълник, с една-единствена електронна брава, лесна за разбиване — послание за крадците, че тук няма нищо, което си струва да бъде откраднато.
	Когато почуквам, изведнъж се възцарява тишина, сякаш някакъв недоловим шум е спрял, а после се чуват тракащи стъпки върху балатум. Вратата се отваря.
	Той изглежда по-зле, отколкото на сватбата. Натежалото му тяло го е лишило от младежкия вид, който Оли и останалите все още имаха. Долнището на анцуг, с което е облечен, ми напомня за Дейвид. Два комплекта провалени мечти. Два чифта озлобени очи, вперени в Оли и мен.
	Потрепервам неволно.
	— Следващия път — казва — просто го оставете на масата долу, а? — В гласа му вече не се долавя и следа от образованието в частно училище.
	Протягам ръка.
	— Аз съм Аша Грейвни. Запознахме се на сватбата ми.
	— Мамка му — казва, а после прокарва ръка по голата си глава с наболи косъмчета. — Разбира се, съжалявам, мислех, че само ще го изпратиш. — Усмихва се неискрено. Един от кучешките му зъби е оцветен в кафяво.
	— Реших да те посетя лично. Тъй като си познавал Оли толкова добре. Може ли да вляза?
	— Апартаментът е малко разхвърлян, ъъъ…
	Проправям си път покрай него.
	Прав е, разхвърлян е. Опърпан, мръсен и необичан. Усеща се миризма като от тийнейджърска стая, но без свежата острота на младостта. Тази миризма се е пропила във всичко: на мръсни дрехи, храна, която гние в кошчета, някаква повреда в канализацията. Толкова е студено, че дъхът ми се вижда.
	Стоя в малък хол, единственият измърлян прозорец гледа към отсрещния блок. Дамаската на шарки на дивана е изтъняла и под нея се показва издутият жълт дунапрен. По масичката отпред има следи от обгорено.
	— Искаш ли чаша чай или нещо друго?
	— Да, благодаря. — Той примигва. Не го очакваше. Явно много малко жени, които влязат, искат да останат дълго.
	— Нямам мляко.
	— Няма проблеми.
	— Всъщност и пакетчета чай.
	— Чаша вода стига.
	— Защо просто не ми дадеш… ъ… чека?
	Не се помръдвам. В тишината през стените се процеждат звуците от караща се двойка.
	— За какво става въпрос? — Той се премества леко наляво, така че застава между мен и вратата. Прекалено късно си спомням за заплашителното присъствие на онези снимки.
	— Приятелите ми знаят, че съм тук — казвам тихо. — Чакат ме в един бар до станцията. Ако не отида при тях след час, ще се обадят в полицията.
	— Тръгвай си тогава — казва. — Задръж си парите, не ми пука.
	Изсумтявам.
	— Бих казала, че на изнудваните обикновено им пука за пари. В повечето случаи това е идеята.
	Звуча по-смела, отколкото съм. Едва успявам да говоря спокойно. Ако знае, че блъфирам, ще разбере, че може да прави каквото си иска с мен. Благодарение на „приятеля“, който каза, че съм склонна да се самоубия, хората просто ще приемат, че съм скочила от нос Бийчи Хед.
	Изваждам снимката и я хвърлям на дивана между нас.
	Сигурно му е позната. Дори не се опитва да я вземе.
	— Себ ми разказа какво е станало в Албуфейра, а ти си бил единственият, достатъчно отчаян, за да падне толкова ниско за пари.
	Той трепва, сякаш буквално съм го ударила.
	— Съгласил си се да излъжете, а после те просто са те зарязали. Оли е бил най-богатият. Затова ли се насочи към него, а не към Майло? Ти… — Поемам си дълбоко дъх. — Уби го, защото не е искал да ти даде парите, които си смятал, че заслужаваш за всичките онези години на лоялност, така ли?
	— Да го _убия_? — Очите му се разтварят широко. — За какво говориш? Нямам нищо общо с това. Добре, поисках пари, но не го убих. Ебаси, какъв би бил смисълът?
	— Защото си го мразел, че има всичко, когато ти нямаш нищо.
	— Боже мой, исках пари, нищо повече. Сериозно ли мислиш, че съм дошъл с вас чак до Виетнам, за да ви пребия до смърт, ебаси? Аз съм този, който трябваше да се притеснява, че може да бъде убит. Изненадан съм, че не уредиха да претърпя _малка злополука_. Мъжът ти беше психарят, не аз.
	— Ще оставя полицията да прецени.
	— Заповядай. Изнудване е едно, но подозирам, че ще се заинтересуват повече от убийство.
	Гледам го объркана.
	— Но… Оли нямаше нищо общо със смъртта на момичето от бара. Тя се е самоубила много след като всички сте се върнали в Лондон.
	— Не говоря за момичето от бара.
	— Тогава… за кого?
	Явно сме се оказали насред краткотрайно затишие без сирени, музика или крясъци. Без тях атмосферата е зловеща. Победоносното му изражение изчезва, заприличва едва ли не на гримаса. Лицето му е восъчнобледо, с жълтеникав нюанс на кожата, което говори за нездравословна храна и алкохол. Той се свлича на дивана.
	— Най-добре да си вървиш. Просто си върви. Помни Оли така, както искаш.
	— Трябва да разбера истината. За това, което се случи с нас във Виетнам.
	— Не знам какво се е случило.
	— Но знаеш нещо за Оли. Кажи ми. Може да е свързано.
	— Не е.
	— Кажи ми въпреки това.
	— Може да съм сгрешил за цялата работа. — Той въздъхва и притисва очните си ябълки с палци.
	— Ако си сгрешил — казвам меко, — тогава защо Оли беше толкова разстроен на сватбата? Защо те нападна?
	Той най-накрая сваля ръцете си в скута и вдига налудничавите си очи към мен.
	— Ти за какво мислеше, че го изнудвам?
	— За изнасилването. Ти, той и Себ сте прикрили факта, че Майло е изнасилил момичето. Заплашвал си го, че ще отидеш в полицията.
	— Какво, и да натопя и себе си?
	Той взима снимката и се вглежда в нея, като прокарва палец по собственото си младежко лице, неразпознаваемо в лицето на мъжа, който е сега.
	А после премества палеца си върху момичето с червената рокля и тъмните къдрици като ореол. Вдига очи към мен.
	— Наистина ли искаш да разбереш?


>>	27.

	__Албуфейра, 1998 година__
	Започнали от ирландския бар. Наркотиците намерил Фреди, малко амфетамини, за да подобрят настроението му, а и на Оли. Той почти не бил излизал от къщата през последната седмица от страх да не бъде хванат натясно от все по-фанатичната Ищела. От групата Фреди винаги бил чувствал Оли като най-близък, а той изпитвал трогателна благодарност за това, че имал другар в нещастието, някого, който да го разсейва от собственото му отчаяние.
	Но амфетамините не помогнали на Оли. Само станал превъзбуден и сприхав, излязъл си демонстративно от бара, когато не му сервирали достатъчно бързо. Останалите го последвали и продължили надолу по главната улица срещу вятъра, а Майло ги повел към спортния бар в края на Ивицата на Монтешору, където кръчмите и клубовете се разреждали и отстъпвали място на храсталаци и незавършени хотели. На Фреди не му било приятно да идва тук и усетил напрежението още щом влезли. Сервитьорките веднага ги забелязали, а те обърнали каменните си лица към англичанката с късо подстриганата бялоруса коса.
	Майло я бил харесал още първия път, когато я видял, но след като почивката продължавала, а той не постигал успех, желанието му се изродило. Тя явно не знаела как да го разкара любезно, а вместо това се перчела и го засипвала с подигравки и обиди — _Има да си мечтаеш, сладурче, върви си вкъщи и удари една чекия_, при което останалите посетители на бара се заливали от смях. На другите клиенти им било дошло до гуша от тези привилегировани англичанчета. Фреди наблюдавал неспокойно как пренебрежителното отношение към надутото его на Майло го вбесявало все повече. Смехът му станал заплашителен, устната му се повдигнала в ъгълчето. Фреди познавал Майло достатъчно отдавна, за да може да си представи за какво мислел. Щял да даде урок на онази кучка.
	Тази вечер положението било по-зле от всякога. Майло се отърквал в гърдите ѝ, когато се навеждала над масата, за да събере чашите им, а после разпервал невинно ръце, ако тя реагирала. На Фреди му се искало тя просто да повика управителя, но била куражлийка; мислела, че може да се справи с него сама. Оли, единственият сред тях, който можел да повлияе върху поведението на Майло, само се взирал в напитката си. Накрая Фреди решил да завлече Себ, който почти бил изпаднал в кома, обратно във вилата. И оставил другите двама да се забавляват заедно.
	Пред бара видели Ищела, която се била облегнала на парапета на дъсчената пътека. Била готова да чака цяла нощ, за да се опита да поговори с Оли. Фреди го заболяло сърцето, когато я видял. Била облечена с червената рокля, която толкова била очаровала приятеля му в нощта, когато се запознали с нея, докато раздавала клубни брошури, и роклята ѝ се развявала на вятъра, който духал от морето, сякаш пламтяла. От време на време някой порив на вятъра я залепял за тялото ѝ, което се очертавало, едрите ѝ гърди и стегнатият ѝ объл корем. Как Оли можел да не желае това момиче? Фреди се запитал дали човек губи апетит, когато му поднасят всичко на тепсия. Не било голяма утеха.
	— Върви си — извикал той през пътя, докато подпирал увисналия върху него и хълцащ Себ. — Той не си заслужава.
	Главата ѝ се обърнала в посоката, от която долетял гласът му, но тя не проговорила. Очите ѝ били черни и хлътнали, белите ѝ пръсти стискали парапета.
	— Той не се интересува от теб, Ищела.
	Главата ѝ се завъртяла отново към вратата на бара, тъмните спирали на косата ѝ се надигали като змии около главата ѝ. Тътнещият бас на онази лятна клубна мелодия се носел с вятъра като ритъма на измъчено сърце.
	Тогава той разбрал, че тя никога нямало да се откаже. Била красива, грациозна, чаровна преследвачка и ако късметът на Оли наистина го изоставел, тя щяла да го последва до Лондон.
	Когато се върнали във вилата, Фреди проснал отпуснатото тяло на Себ на един шезлонг до басейна и отишъл да си приготви питие. Ако само били пили тук всяка вечер, преди да тръгнат по клубовете, нямало да задлъжнее толкова. И другите били задлъжнели, но дори не се замисляли за това, защото знаели, че нищожният дълг от няколко хиляди лири ще бъде погасен от първата им заплата. Фреди се запитал, докато седял до прегърбеното и сумтящо тяло на Себ, защо на някои им било толкова лесно. Къде бил сгрешил?
	Искал да се напие, да забрави всичко в тази единствена последна вечер, но установил, че от толкова пиене бил изтрезнял.
	Все още лежал там, загледан с мрачен поглед в неподвижната вода на басейна — тук горе сред хълмовете били на завет — и се питал дали е вярно, че удавянето не боли, когато Майло се върнал. Той се престорил на заспал, когато Майло излязъл на терасата, и Фреди усетил как приятелят му се надвесил над него, преди накрая да влезе отново вътре. Чул как пуснал душа, но после явно наистина бил заспал, защото се събудил под звуците на трескав шепот откъм вилата. Себ още спял като пън до него, затова Фреди слязъл тихо от шезлонга, прекосил на пръсти терасата и стигнал до вилата. Ако излезели, щял да се престори, че просто пикае.
	Майло говорел спокойно, но Оли бил силно разстроен. Фреди чул само как Майло казал „Покажи ми“, а после тихи боси стъпки надолу по стълбите, които водели към пътя.
	Фреди изчакал, докато се уверил, че били излезли, и влязъл вътре. От неговата стая гледката към криволичещия път до града била най-добра и от прозореца различил две фигури, които се движели бързо под лунната светлина.
	Изпушил цигара, изпикал се и след около час видял, че двете фигури се връщали. Сега се движели по-бавно и веднъж спрели, а единият се превел надве над ръба.
	Фреди дръпнал пердетата над прозореца и тихо затворил вратата си. А после застанал зад нея и притиснал ухо към топлото дърво, за да слуша.
	Двамата се върнали във вилата и той чул пукота и подрънкването при отваряне на бутилки бира. Шепотът бил трудно различим, но от време на време се чувало запъхтяно дишане, сякаш някой плачел.
	Стреснал се силно, когато Майло произнесъл името му от другата страна на вратата.
	Втренчил се ококорено в паянтовата врата от дървесна плоскост, която била бариерата между тях, и се опитал да внуши на Майло да не натиска дръжката. Било изключено да успее да се върне в леглото, преди Майло да влезе в стаята. Приятелят му щял да разбере, че е подслушвал. По някаква причина при тази мисъл го побили тръпки.
	— Спи — промърморил Майло малко по-високо. — Себ също. Отвън на терасата. — Гласовете се отдалечили в една от спалните и след това настъпила тишина.
	Минали минути, после половин час.
	Фреди бил наострил слух, докато тишината започнала да отеква в главата му и се запитал дали просто не бил оглушал и накрая, когато вече толкова му се пикаело, че не можел да търпи повече, се престрашил да излезе в коридора.
	Застанал в мрака, като дишал плитко и се опитвал да не издава звук.
	Вилата била потънала в тъмнина, като се изключи светлината под вратата на банята, където винаги оставяли да свети, за да не се блъскат в стената, когато залитали пияни, за да се изпикаят. Дотук не достигали светлини от курорта, за да им показват пътя.
	Проверил и в двете посоки и през прозореца към терасата видял, че небето било започнало да просветлява от розово-жълтата зора. Гледката можела да изпълни човек с надежда, очакване какво би могъл да донесе утрешният ден, но на Фреди вдъхнала само усещане за ужас. Струвало му се, че стои на ръба; че най-хубавите му дни са отминали. Че утрешният ден бил началото на неумолимо подхлъзване към провала и отчаянието.
	Прекосил коридора, отворил вратата на банята и попипал ципа си.
	За малко да се подмокри.
	На пода до ваната клечал мъж.
	— Боже господи, Майло!
	Приятелят му дръпнал завесата на душа и се изправил, без да бърза, като през цялото време не отлепял поглед от Фреди. Застанал съвсем близо, почти опрял лице до лицето на Фреди, изпълвал цялото му зрително поле. Било плашещо. Като ръгбист, който се опитва да сплаши по-слаб противник, но въпреки това Майло се усмихвал.
	— За какво си станал по това време?
	— Трябваше да се изпикая.
	Гласът му прозвучал нехайно, но му коствало усилие да не започне да заеква.
	— Давай тогава.
	Фреди се обърнал към тоалетната, сложил ръка на стената и се опитал да уринира.
	Не можал.
	Зад него Майло дишал равномерно.
	Фреди точно бил започнал да се паникьосва, когато в тоалетната започнала да пръска тънка струйка течност. Той се втренчил в тъмната линия в тоалетната чиния, когато зад него се чуло тихото подрънкване на капеща вода по плочките на пода. Струята намаляла.
	— Свърши ли?
	— Мда.
	Той вдигнал ципа на панталоните си.
	— Връщай се в леглото тогава, поспаланко.
	— Лека.
	— Лека нощ.
	Той излязъл от банята, прекосил коридора, отворил вратата на спалнята, влязъл вътре и я затворил след себе си.
	Точно тогава нуждата да уринира се надигнала отново.
	Подмокрил се, както стоял на килимчето.
	Не цветното петънце било привлякло погледа му, когато паднало на плочките от мокрите пръсти на Майло. Вниманието му било привлечено от това, което видял, когато, без да смее да помръдне главата си, завъртял очните си ябълки, за да надникне през процепа там, където завесата стигала до стената. Отначало му се сторило, че там има мъж. Помислил, че Оли бил решил да си пререже вените в банята. Но това не било мъж, а само дрехи — тъмни дънки, раирана тениска с дълги ръкави като на ръгбистите — и всичко било потънало в алено море.
	Майло перял окървавените дрехи на Оли.


>>	28

	__Лондон__
	Знаех края на историята от Себ. Пристигането на полицията, заговорът, за да отърват Майло от обвинението в изнасилване, но сега за първи път чувах, че Оли също е бил загазил.
	Фреди ми каза, че останали още две вечери, докато полицията свалила обвинението срещу Майло, и скоро започнали да чуват слухове, че Ищела била изчезнала. Хората знаели, че била полудяла по Оли, а той я бил отблъснал: казвали, че може би се била самоубила. Но Оли така и не бил повикан на разпит.
	Върнали се у дома, като на летището се разделили и си пожелали един на друг късмет. Фреди гледал как Майло и Оли се качили на такси заедно, доближили глави. Помахал им за сбогом, но чак в последния момент вдигнали погледи към него. Лицето на Оли било пребледняло, но Майло бил ухилен. Недосегаемите отново отървали кожата.


	Фреди дори не знаел, че ще се женим, докато не видял обявите, които семейство Грейвни настояха да поместят във вестниците. Тази последна обида, в допълнение към пострадалите му финанси, го накарала да реши да си поиска дължимото.
	— Отиди в полицията, ако искаш — каза, докато ме изпращаше по тъмното стълбище. — Една присъда не би могла да вгорчи още повече живота ми, нали? — Усмихна се мрачно и отвори вратата.
	Постояхме няколко секунди до профучаващите с рев коли по главния път. Зачудих се дали и той се чувства като мен — че в някакъв смисъл бяхме сродни души. И двамата отхвърлени от клуба. И двамата прокълнати.
	— Колко? — попитах го, когато се обърна, за да си тръгне. — Колко беше поискал от Оли?
	— Сто хиляди.
	По-малко, отколкото похарчихме за сватбата си.
	Докато вървях по обратния път към метрото, от време на време го зървах между минаващите коли — оплешивяващ, започнал да остарява мъж с евтини дрехи: с наднормено тегло и въпреки това някак смален, избледняващ като стара снимка, постепенно заличаван от историята на собствения си живот.
	В общата ни сметка има малко повече от двеста бона. Нищожна сума. Ако семейство Грейвни смятат да сложат ръка върху нея, какво значение има какво ще направя с парите? А и да не ги докопат, няма значение. Прекалено много са. Огромни, задушаващи камари. Защо така и не направихме нищо хубаво с тези пари, Оли? Бяхме прекалено вторачени в себе си и незначителните ни трудности. Е, вече нищо не ме оковава. Гола съм и примигвам срещу светлината, най-накрая виждам цялото страдание, което знаех, че съществува, но бях предпочела да забравя за него.
	Написвам чек на Фреди за сто и петдесет хиляди, адресирам го и го оставям на масата, за да го пусна по пощата на сутринта.
	А после сядам до прозореца и пуша.
	Фреди намекна, че Оли и Майло са имали общо с изчезването на Ищела и очевидно се е случило нещо лошо, след като Оли беше толкова уплашен от опита за изнудване. Но Майло вече е бил доказал, че е способен на насилие спрямо жени. Дали в предаността си към съпруга ми е решил да отърве Оли от неудобството (и конкуренцията) в лицето на Ищела? Дали Майло е и убиец, освен изнасилвач?
	Има само един начин да разбера.
	Мисълта за това би трябвало да ме плаши, но очите ми започват да се затварят почти веднага след като приключвам с телефонния разговор, а нишките на мисълта ми се накъсват и зарейват. Може би се доближавам до някакъв край. Проспивам остатъка от следобеда.


	Майло се съгласи да се срещнем в офиса му, за да сме насаме. Казах му, че искам да говорим за пари. Вероятно очаква да капитулирам. Сигурно се наслаждава на мисълта, че малката му демонстрация на тормоз свърши толкова добра работа, без дори да се налага да намесва адвокатите с тежката артилерия.
	Но естествено, аз не възнамерявам да се откажа от претенциите си към парите на Оли. Бях му съпруга, макар и само за няколко седмици, така че ми принадлежат по право, но по-важното е, че вече имам планове за тях.
	След разговора с Майло се обаждам на Люис Даунинг и казвам, че бих искала да провери условията за създаване на фондация на името на Оливър Грейвни за подпомагане на деца в неравностойно положение. Ентусиазмът, с който приема тази задача, показва, че се чувства доста гузен за участието си в заговора на семейство Грейвни. Може би е добър човек въпреки всичко. Човек, на когото мога да имам доверие. С изключение на Зайнаб и Шон, може би единственият.
	Пускам чека на Фреди по пощата на път за метростанцията.
	Фактът, че се отървавам от пари, ми помага да дишам по-лесно. Ако _наистина_ лодкарят ни е нападнал, го е направил за пари. Парите са позволили на Майло и приятелите му да избегнат заслуженото наказание за изнасилване и…
	И убийство?
	Прекалено съм угрижена, за да съм нащрек, и чак по средата на пътя за Ситито вдигам глава и осъзнавам, че съм почти сама във вагона. Влакът се движи по кръговата линия на метрото — дълга извита тръба — и когато взимаме един завой по линията, виждам, че в другия край на влака е седнал някакъв мъж. Мъж с черен суитшърт с качулка, черни дънки и маратонки.
	В този момент съм сигурна, че е същият, който се опита да ме блъсне пред влака.
	— Ей!
	Ставам.
	Ако го оставя да ме последва по тъмните улички на Ситите, ще бъда в истинска опасност, но тук, под ярките светлини и охранителните камери, няма да посмее. Мога да се изправя срещу него, да разбера кой е, какво иска. Кой го е изпратил.
	Влакът се накланя, докато вървя със залитане към мъжа и се удрям в седалки и в гумените, нагънати като акордеон прегради между вагоните. Той повдига леко главата си. Знае, че идвам.
	Релсите дрънчат под нас и без никаква очевидна причина колелата започват да скърцат. Кабели като огромни подземни червеи се появяват зад стъклото, когато завиваме близо до стените на тунела. Отражението ми е разтворило широко очи.
	— Какво искаш?
	Сега съм през два вагона от него, но не се е помръднал. Ръцете му са отпуснати в скута. Бели ръце.
	Дрънченето на релсите се засилва и внезапно влетяваме в станция „Темпъл“. Качват се хора и трябва да спра, за да се отместят и да мога да мина, като през цялото време не го изпускам от поглед.
	Прозвучава алармата за затваряне на вратите и използвам възможността, докато влакът не се движи, да притичам през следващия вагон. Той ме чака в по-следващия, с наведена глава, с движещите се изображения на екрана за реклама зад него, които хвърлят трепкащата му сянка на пода на вагона.
	Вратите започват да се затварят. Почти съм го настигнала. Но в последния момент той скача от седалката си и се промушва през вратите. Прекалено е късно да сляза след него и когато вратите се затварят, не мога да видя нищо друго освен собственото си отражение. Той е изчезнал.
	Когато стигам до „Маншън Хаус“, пулсът ми почти се е нормализирал. Чувствам се умърлушена. Пропуснах ли възможност да открия истината за станалото с нас във Виетнам? Или онзи човек просто се изплаши, че му налита някаква привидно откачила непозната? Трябваше просто да го снимам с телефона си.
	Докато изкачвам с усилие стълбите на станцията и излизам на Куин Виктория Стрийт, осъзнавам, че извадих късмет. Мъгла, гъста като в романите на Дикенс, скрива напълно отсрещния тротоар. Щеше да е толкова лесно да ме сграбчи изотзад, дори на тази оживена улица.
	Хрумва ми една мисъл. Ако Майло го е изпратил, ще знае къде отивам.
	За щастие, маршрутът ми е достатъчно познат и минавам по заобиколен път. Срещахме се с Майло и Либърти в офиса му и тръгвахме към един от любимите им ресторанти: със стени, облицовани с бели фаянсови плочки, миризма като в месарница и специалитет карантиите. Мисля, че представата на Майло беше, че ако изяде костния мозък на някое животно, ще стане по-голям мъж.
	Вървя бързо и понякога се спъвам и слизам на платното или пък отскачам назад, когато осъзнавам, че за малко съм щяла да се блъсна в улична лампа. Мъглата на огромни червени петна се разнася и отдолу се показват тихи автобуси. Това е единственият признак, че все още съм в съвременен Лондон.
	Вратите от здраво стъкло на банката на Майло ме успокояват, че нормалният свят не се е изпарил просто ей така.
	Минавам през тях и охранителят вдига глава и ме поглежда с мъртви очи. Двамата с Оли се разбирахме с онези охранители, когато все още понасях Майло.
	Казвам името на компанията, попълвам пропуск и той ми махва да мина през бариерите към асансьора.
	Когато той ме понася тихо нагоре, се запитвам дали не допуснах огромна грешка, като влязох в бърлогата на лъва. Майло е човекът с властта и връзките. Хората са готови да лъжат заради него: може би повече от всякога, откакто благоразположението му е свързано с толкова голяма финансова мощ. Ако не ми е устроил капан вече, трябва да съм подготвена, че ще направи нещо, за да ме представи в лоша светлина — или да ме изкара луда. Ще повика охраната и ще каже, че съм го нападнала може би? Че го следя и заплашвам? Във викторианския Лондон мъж като Майло е можел да издейства да затворят неудобна жена като мен в лудница до края на живота ѝ. Защо да не може да го направи и сега?
	Асансьорът спира с приглушен звук и вратите се отварят точно когато прибирам телефона си в чантата.
	Зловещо е да вървя покрай пусти кабинети, покрай празни рецепции, пусти работни места и празни дивани. Спомням си за малко и с носталгия за собствения ми кабинет в Сохо, с дюшемето с чворове и лющещата се боя на мястото, където се беше получил теч от публичния дом на горния етаж. Дали някога ще се върна там, питам се, или отпускът ми заради смъртта на Оли ще се проточи вечно? Винаги омаловажавах значението на списанието в разговори с други хора. Но в онзи офис имаше нещо истинско, нещо човешко, като ехо от нашето усещане за полагани усилия: че се стремяхме да покажем истината. Единственото предназначение на този стъклен лабиринт е да скрие истината. _Не разсъждавай, не поставяй под въпрос, само ни имай доверие._
	И като глупачка им имах доверие.
	— Нетърпелива както винаги.
	Гласът ме стряска.
	— Подрани с пет минути. Много се радвам да те видя, скъпа.
	Той излиза от слабо осветена заседателна зала и ме прегръща, задържа ме в прегръдката си частица от секундата повече от необходимото, а пулсът ми се ускорява.
	— Здравей, Майло. Благодаря ти, че се съгласи да се срещнем.
	Когато чува официалния ми тон, ми хвърля въпросителен поглед, но бързо решава, че се е заблудил.
	— Влез. Имам вино. Знам, че обичаш шардоне.
	Влизам с него в заседателна зала с огромна стъклена маса, която изглежда, сякаш може да те пререже, ако се подпреш на нея. Няма прозорци, нито камери. Предполагам, че срещите тук са строго поверителни. Това би означавало моята дума, думата на склонната към самоубийство вдовица, срещу неговата, думата на международния финансист.
	Слагам внимателно чантата си на стола до мен и изчаквам, докато ми налива голяма чаша. Нямам намерение да пия от виното. _Беше пияна, когато дойде._ Някакво първично усещане за опасност стиска гърлото ми, когато се усмихва и ми подава чашата. Възглавничката на стола му изшумолява съзаклятнически, когато той сяда, сякаш и тя е посветена в заговора.
	— Е — ухилва се. — Радвам се да те видя. Как си?
	Кимвам и се усмихвам. _Не е твоя работа, мамка ти._
	— Онзи ден нещата не се развиха много добре, нали? Щях да ти се извиня лично, но реших, че е по-добре да изчакам, докато страстите се уталожат. Мисля, че Мак и Вик знаеха, че са прибързали.
	— Прибързали са?
	— Да. Ами ти имаш нужда от известно време, за да премислиш всичко, без да се намираш под натиск от някакви правни действия.
	— Какво искаш да кажеш?
	— Адвокати, договори и така нататък. Доказателство за дееспособност, такива неща.
	— Заплашваш ли ме?
	— Ни най-малко. — Отпива от виното си, без да отделя очи от мен.
	— Аз бях съпруга на Оли…
	— За четири седмици.
	— Бях съпруга на Оли, което означава, че имам право на всичко, което притежаваше.
	Той отваря уста, но аз го изпреварвам.
	— Обаче…
	Челюстта му потрепва. Тишината съска между нас.
	— Готова съм да преосмисля становището си.
	Той повдига едната си вежда.
	— В замяна на малко информация.
	— Каква _информация_?
	— Искам да ми кажеш истината за станалото в Албуфейра.
	За миг той стои напълно притихнал. Когато накрая заговаря, гласът му е толкова тих, че се уплашвам, че няма да го чуя.
	— Какво общо има това?
	— Има много общо. Ако това, което ми казаха, е вярно, тогава парите му са кървави пари и не искам да имам нищо общо с тях. Кажи ми за момичето от спортния бар.
	Показалецът му се повдига от масата и това е единственият знак, че може би е смутен.
	— Е, това е моя работа, не мислиш ли?
	— Възнамеряваше ли да я изнасилиш, или действа импулсивно, когато тя не прояви интерес към теб?
	Той потрепва, а после усмивката му отново се прокрадва върху лицето му.
	— Те винаги проявяват интерес към мъже като мен и Оли, ти би трябвало да го знаеш по-добре от всекиго.
	Не отмествам поглед, но усещам напрежението като физическа болка.
	— Реших да проверя дали наистина не проявява интерес, изчаках я след работа. Тогава изглеждаше съвсем съгласна. След това се опита да изкрънка пари от мен. Отказах, тя отиде в полицията. Това е всичко.
	Столът му проскърцва, когато той се обляга разкрачен, с ръце върху масата, заел много повече от полагащото му се пространство в стаята.
	— Казах, че искам истината, Майло.
	— Това няма нищо общо с направеното от Оли.
	— Напротив, има. Ти си му помогнал, затова е излъгал заради теб. Казал е, че си бил във вилата цялата вечер. Това е било лъжа, нали?
	Следва момент мълчание, а после той се изкисква.
	— Хвана ме. Не съм просто красавец, а? Парите са мръсна работа, Аша. Когато ги имаш, всички се опитват да ти ги изтръгнат от ръцете. Затова човек трябва да се придържа към хората от собствената си класа. Знаеш, че всъщност не одобрявах връзката ви, нали?
	Отпива от питието си, а очите му не се отделят от лицето ми дори за секунда.
	— Размина му се на косъм, когато ти претърпя онзи спонтанен аборт.
	Сега е мой ред да потреперя.
	— Казах му да се измъкне, докато може, преди наистина да затъне в блатото. _Виж какво стана предишния път_, му казах.
	— Какво точно е станало? — ахвам.
	Лицето му бавно се разтяга в усмивка. От две десетилетия си мълчи, за да предпази Оли, но сега виждам злорадството му при мисълта, че най-накрая ще ми каже. Превърта думите около езика си, представя си какъв ще бъде вкусът им, когато ги изрече: парите са едно, но сега ще се наслаждава и на допълнителното предимство да разбие представата ми за съпруга ми.
	— Тъпата кучка забременя.


	Себ и Фреди вече се били върнали във вилата. Оли бил изпаднал в дълбока депресия, след като се напил, и също искал да се върне, но Майло бил решен да изчака края на смяната на русата сервитьорка. Оли му разказал какво станало след това.
	Когато излязъл от бара, Ищела го чакала на крайбрежната алея. Без приятелите му, които да го пазят, му било по-трудно да я разкара. Тя се вкопчила в него, удряла му шамари, плачела, засипвала го с обиди на португалски. Пияни британци с татуировки били започнали да излизат от баровете, за да продължат към клубовете. Ако не внимавал, щели да му разбият главата. Завлякъл я настрани, по пътя, където по стълби, отцепени с полицейска лента, се стигало до ронеща се скала. Там ставало за слънчеви бани, ако плажовете са прекалено пълни, но мястото било коварно, а тази вечер морето било бурно.
	Казала му за бебето, помолила го да я заведе със себе си във Великобритания. Изпълнен с ужас, той отказал. Новината за бебето била достатъчно лоша, но сега психическата ѝ нестабилност била очевидна. Щяла да бъде бреме за него в живота, който планирал да си изгради в Лондон. Тя го умолявала. Родителите ѝ католици щели да се откажат от нея, щели да ѝ отнемат бебето, щяла да бъде съсипана. Той ѝ казал да направи аборт.
	Ударила го отново, а после извадила нож. Всичко се развило много бързо. Най-напред го допряла до гърлото си, а след това, когато се опитал да я спре, замахнала с ножа към него. Не уцелила, той я блъснал и тя паднала назад, а главата ѝ се ударила в една остра като бръснач скала. Тогава притихнала.
	Той се спуснал до мястото, където лежала. Било прекалено тъмно, за да се види ясно, но когато повдигнал главата ѝ, усетил лепкавата рана на слепоочието ѝ. Тя издавала ужасни звуци, подобни на ръмжене, а краката ѝ потрепвали. Опитал се да я вземе на ръце, като възнамерявал да я отнесе горе на пътя и да вдигне тревога, но изпитият алкохол, наркотиците и поривите на вятъра му попречили, затова я уверил, че ще потърси помощ, и я оставил.
	Сега Ивицата била оживена, атмосферата била дивашка и малко опасна, с хапещ вятър, който носел пясък и го завихрял като въртящи се демони, а една и съща клубна мелодия кънтяла от всеки бар какофонично, като саундтрака на някакъв кошмар. Двама португалски полицаи оглеждали с отвращение групите млади мъже, които вървели бавно по улицата, с палци върху пистолетите на коланите си. Изведнъж Оли се уплашил. По време на престоя си не били положили усилия да спечелят благоразположението на местните и бил сигурен, че е имало оплаквания за щети, нарушаване на обществения ред, шум, сексуален тормоз. А сега бил убил едно от местните момичета. Нечия красива дъщеря. Бил я убил и я бил зарязал като боклука, който всички те оставяли на плажа.
	Той заровил окървавените си ръце в джобовете, навел глава и побързал да мине покрай тях.
	Когато се върнал във вилата, Майло го успокоил, казал, че всичко е наред, че ще решат проблема. Заедно се върнали при скалата, където Оли я бил оставил, блъскани от вятъра, полузаслепени от навяваните от вятъра песъчинки от пътя. Сега улиците били безлюдни. Вятърът бил принудил дори полицаите да се приберат на закрито. Разбиващите се вълни се чували чак до крайбрежната алея и Майло казал, че това можело да е в тяхна полза. И наистина, когато прескочили опърпаната полицейска лента, която препречвала пътя към стълбите, установили, че тялото на Ищела било изчезнало. Морето го било отнесло и било измило кръвта.
	Оли бил обезумял. Ако бил останал с нея, ако бил съобщил в полицията, тя можело да оцелее. Майло го утешил, завел го вкъщи и изпрал кръвта от дрехите му. Двамата били в сходно положение, казал Майло на приятеля си. Все пак той също бил прекалил с барманката. Тъпите хапчета на Фреди в комбинация с всичкия изпит алкохол: всички се били държали несвойствено. Вината била на Фреди.
	Майло останал с Оли, докато той спрял да повръща, и измислили версиите си. В онази нощ приятелството им, започнало с първия мач по ръгби, било многократно заздравено. Вече били братя до края на живота си.
	— А сега краят дойде, а никой от нас никога не предаде другия. Той беше добър човек, този твой мъж. Солиден.
	Дишам бавно и равномерно и мисля за меките ръце на мъжа си, омазани с кръв и мозък.
	— Какво щяхте да направите, ако тялото ѝ още беше там? — казвам с равен глас.
	Той отпива от виното, преди да отговори, а после слага чашата на масата, а тя издрънчава тихо.
	— Щяхме да го бутнем в морето, естествено.
	Този път дори не си правя труда да попитам дали ме заплашва. Разбира се, че ме заплашва. Майло е повече от способен на убийство и за частица от секундата се запитвам дали наистина не е имал нещо общо със смъртта на Оли, но бързо пропъждам тази мисъл. Той ме мрази, но не мразеше Оли. Били са кръвни братя. До края на живота си.
	Изправям се и взимам чантата си внимателно.
	— Приключихме ли?
	— Да.
	— Значи семейство Грейвни могат да очакват обаждане от адвоката ти?
	— Да.
	— Жена, която държи на думата си.
	— Мъж, който държи на своята.
	Усмихваме се един на друг. Той мисли, че е победил. Да се надяваме, че ще продължи да мисли така достатъчно дълго, за да успея да изляза от сградата.
	Като че ли асансьорът се бави прекалено много, докато се изкачи с буботене, и докато стоя на предната част на ходилата си, със сковани ръце покрай тялото, усещам тъмното му присъствие зад себе си. Накрая асансьорът идва и вратите се отварят бавно, но докато влизам вътре, очаквам пръстите му да се сключат около гърлото ми. Изкривеното му отражение в стените на асансьора от щампована месингова ламарина е като истинския образ на чудовището под кожата му. Вратите се затварят най-накрая, асансьорът започва да вибрира и след няколко дълги секунди излизам във фоайето. Телефонът на пазача звъни. Не изчаквам да разбера кой е в другия край на линията, а направо излизам навън в нощта.
	И побягвам. Не се обръщам назад, едва дишам, тичам на зигзаг наляво и надясно през улички и площади, докато се уверявам, че съм в безопасност.
	Във входа на един магазин изваждам телефона си от чантата и докосвам екрана. Появява се изображение на микрофон, а червената линия в дъното подскача от шумоленето на ръкава ми. Изслушвам целия петнайсетминутен запис, а после запазвам файла. След това се обаждам на Зайнаб и я моля за телефона на онзи от Столичната полиция. Тя иска да разбере какво става, но нямам време. Не още.
	Минават няколко минути, докато ме свържат, и докато чакам, се оглеждам тревожно в двете посоки на улицата. Минувачите сякаш приемат образа на Майло, походката му. Въздухът мирише на афтършейва му. Произнасят името ми някъде на границата на слуха ми.
	Тогава някакъв мъж отговаря.
	— Госпожо Грейвни? Как мога да ви помогна?
	Прекалено късно е, Майло. Прекалено късно.
	— Бих искала да съобщя за изнасилване и убийство. Имам записани самопризнания.


>>	29.

	__Лондон__
	През цялото това време преследвах фантома на Оли, сякаш намирането на отговори на загадката от Албуфейра някак щеше да ме отведе до истината за станалото във Виетнам. Научих само, че мъжът ми е бил лъжец и убиец.
	Дните отминават като лодки, носени от вълните. Аз съм призрак в собствената си къща, от време на време отговарям на обаждания от Люис Даунинг и полицията, плача на Зайнаб, избягвам обажданията от семейство Грейвни. Омразата капе от телефона ми като киселина, когато слушам съобщенията им, но не ме е грижа. Всъщност почти за нищо не ме е грижа, което е облекчение. Минават часове, без да оставят следа: не спя, нямам апетит, емоциите и физическите ми нужди са притъпени. Единственото по-значително събитие, което настъпва, е, че една сутрин припадам, докато пълня ваната.
	В един момент се навеждам, за да наглася температурата, в следващия съм се свлякла върху ръба, бузата ми се опира в емайла до отвора на канала, а в лявата ми ноздра капе вода. Още една минута и щях да се удавя. Шокът ме изненадва. След като се изправям, се налага да седна на пода с глава между коленете си, докато сърцето ми спре да препуска. Докато седя така превита, се запитвам дали тази реакция е просто инстинктивна, или наистина не искам да умра.
	Тази вечер си приготвям истинска вечеря — паста и една от франзелите полуфабрикати, които Зайнаб сложи в шкафа ми, намазана с песто. Заради липсата на апетит се налага да хвърля по-голямата част от храната, но след това се чувствам по-силна: по-свързана със света. За първи път след срещата с Майло се разплаквам. За горкото момиче с бебето на Оли в корема, зарязано със счупен череп на една скала, за да бъде отнесено от прилива. За първи път след аборта мразя мъжа си. Иска ми се да беше още жив, за да мога да го удрям, да го зашлевявам, да го ритам и да го дера, за да си изкарам яростта.


	На следващата сутрин отивам в големия супермаркет от другата страна на метростанцията. Толкова отдавна не съм идвала тук. Хранехме се навън толкова често, че малките местни магазинчета задоволяваха спешните ни нужди от пиене или пакетчета чипс. Бях забравила, че такива места съществуват.
	Влача се нагоре-надолу по пътеките и пълня кошницата си с каквото ми попадне — хляб, шоколад, полуфабрикати, супа в консерви, още вино — а после се запътвам към щанда с цигари.
	Докато чакам на опашка, нещо привлича погледа ми. Заглавие на таблоид на щанда.
C>
#	РАЗСТРЕЛ ОЧАКВА УБИЕЦА НА МЛАДОЖЕНЦИТЕ
C$
	Изведнъж осветлението е прекалено ярко. Рафтовете се приближават към мен, ярките цветове на биещите на очи продукти нахлуват в мозъка ми.
	Някакъв възрастен човек поглежда към мен над вестника, лицето му е маска от бръчки, няма червена шапка с козирка, за да предпазва уплашените му очи. Той не го е направил. Винаги съм го знаела, но беше толкова лесно да повярвам, гласовете, които ме уверяваха във вината му, бяха толкова утешителни. А сега той ще умре. Жилестото му дребно тяло ще бъде разкъсано от куршуми — за нещо, което не е извършил.
	А вината е моя.
	Знаех, че е невинен, а не направих нищо.
	Пускам кошницата си с трясък и изхвърчам от магазина.
	Вкъщи се обаждам на вестника, за който работи Травис Мългрейв, и най-накрая се свързвам с него.
	— Не можеш ли да направиш нещо?
	— Какво предлагаш?
	— Не знам, някакъв дипломатически натиск или…
	— Аз съм журналист, не президент.
	— Но той не го е извършил!
	— А, _чак сега_ тя ни казва.
	— Недей. Не ми натяквай, че си ме предупредил, че ще стане така, мамка му. Той ще умре, а аз не мога да направя нищо, за да го предотвратя.
	— Миличка, ти си единствената, която _може_ да направи нещо.
	— Какво?
	— Посочи им истинския извършител.
	— Не мога! Не си спомням, ебаси!
	— Виждал съм рани, получени в битка, сладурче. Твоето беше просто цицина, нищо повече. Спомените са там някъде, само трябва да ги достигнеш.
	— Как?
	— Дрога. Хипноза.
	— Няма време! Травис, ще го разстрелят!
	— Трябва да си спомниш.
	И затваря телефона. Аз се взирам в слушалката, а очите ми се разширяват от паника. Не знам какво да правя. Някой трябва да ми помогне.
	Обаждам се на Зайнаб, но попадам само на гласовата ѝ поща.
	След като не остава друг, се обаждам на Шон. Телефонът звъни цяла вечност. Той няма да вдигне: на работа е. Но ритмичното звънене започва да ме успокоява, заплетените ми на кълбо мисли се разтягат и изправят.
	Замислям се за снимката на Оли, Себ, Майло, Фреди и Ищела. Тази снимка, толкова по-мощна от самите думи. Затова Фреди я е изпратил. Знаел е, че ще отключи нещо у Оли: ще го върне назад във времето, към онази почивка, ще го накара да преживее отново всички онези мисли и чувства. Ако една снимка е способна на това, колко ли по-мощно би било въздействието, ако се е бил върнал на самото място? Разбиването на вълните върху скалите, мекотата на ръката му в нейната, миризмата на кръвта ѝ. Не би могъл да избяга от реалността на случилото се. Спомените биха нахлули в ума му.
	Изведнъж знам какво трябва да направя.
	Шон най-после вдига.
	— Аша. Добре ли си?
	— Да. Мисля… мисля, че да.
	— Звучиш странно. Какво има? Не си взела нещо, нали?
	— Не. Не. Само… Видя ли вестника? За лодкаря.
	Моментна тишина.
	— Да.
	— Не мога да го допусна.
	— Бил е наясно, когато ви е нападнал.
	— Но не е било така. Не ни е нападнал. Сигурна съм. Няма логика.
	— Вече го обсъдихме.
	— Знам, че всички мислят така. Но има само един начин да се уверя. Трябва да си спомня.
	Шон въздъхва.
	— Всички искаме това, но не можеш да се обвиняваш вечно. Ти претърпя мозъчна травма. Спомените просто ги няма.
	— Ами ако ги има? Ако ги има и само трябва нещо да ги отключи?
	— Как така да ги… отключи, какво имаш предвид?
	Поемам си дълбоко дъх. Чувствам се съвсем спокойна и с бистър ум, мислите ми отекват кристално ясни, както когато някой почука по чаша за вино.
	— Трябва да се върна в пещерите.


>>	30.

	__Остров Кон Сон__
	Пристигам рано на летището. За да убия време, преди да вляза в салона за заминаващи, се отправям към магазина на „Дабъл Ю Ейч Смит“ и прелиствам списанията. Обичайното. Звезда от риалити шоу е пристрастена към болкоуспокояващите, детето на известен певец се е удавило в басейн, актриса от сапунени опери има рак. Пише за разводи, хранителни разстройства, възникнали усложнения при операции. Всички тези знаменитости, които са си мислили, че вече ще бъдат недосегаеми, сега са отчаяни и страдат. Би трябвало да ми е утеха да разбера, че не съм сама, но не е.
	Оставям депресиращото списание и взимам един от пътеводителите за Виетнам, отварям на страницата за островите. Има информация за курорта, за който имам резервация, малко по-евтин от „Мангово дърво“, но въпреки всичко безбожно скъп. Плъзвам поглед върху снимките с надеждата, че нещо ще изскочи в паметта ми, дори сега, за да не се налага да преживявам това, но не си спомням нищо. Завесата се спуска, докато излизаме от залива с моторната лодка. Но въпреки това онези мимолетни образи и чувства — призраците на паметта, които потрепват в периферията на съзнателната ми мисъл — ме карат да смятам, че там може би има нещо, което чака да изплува под светлината на прожекторите при правилния стимул.
	Телефонът ми зазвънява и излизам от магазина, за да вдигна. Зайнаб е. Когато ѝ казвам къде съм, какво планирам, тя се разкъсва от вина и ме засипва с извинения. Ей сега ще вземе такси и ще дойде с мен. Казвам ѝ, че нямам нужда от нея, но само защото Елвис е там. Чувам как той води собствения си разговор с нея в дъното. Питам как върви връзката с него и долавям неестествената сдържаност на отговора ѝ. Не иска да ми каже, защото да чуя за щастието на други хора, може да ми разбие сърцето. Може би най-накрая се е влюбила.
	— А, слушай, разрових се и намерих още информация за онова момиче в Португалия. Да ти я изпратя ли на имейла?
	В гласа ѝ се долавя отчаяна бодрост, опитва се да притъпи чувството си на вина от това, че не е много грижовна приятелка, а на мен сърце не ми дава да я сваля на земята.
	— Разбира се, супер. Няма да имам много сигнал, но ще я погледна, когато мога.
	Сърце не ми дава също да ѝ кажа, че престъплението на Майло не е нищо в сравнение със стореното от мъжа ми.
	След като изтръгва обещание от мен, че ще ѝ се обадя от Виетнам, когато мога, си казваме чао. Тогава ми се доплаква.
	Обикалям из миниатюрните дрогерии „Бутс“, коридора с бутици, дори магазина за куфари, но скоро изчерпвам всички възможности от тази страна на изхода за самолета. Не съм гладна, но може би трябва да се насиля да изям един сандвич.
	Излизам от магазина и се спирам като ударена от гръм. В края на коридора с магазини, преметнал сак през рамо, стои Шон.
	В объркването си се питам дали е съвпадение, но той тръгва към мен с напрегнато изражение.
	Целуваме се по двете бузи, а аз събирам сили, защото съм сигурна, че предстои решителен опит да ме убеди да не се връщам във Виетнам. Няколко секунди той не проговаря, а после издишва шумно и разтърква очи.
	— Да отидем да пием кафе.
	Хваща ръката ми. Никой не го е правил след Оли и усещането е изключително приятно. Докато вървим, хванати за ръка, кръвта нахлува в ушите ми и се запитвам дали, ако разполагам с достатъчно време, бих могла наистина да се влюбя в него. Но когато свеждам очи към късите му, груби пръсти с изгризани нокти, се сещам за ръцете на Оли; за гладката му като на бебе кожа — _Не си работил и един ден през живота си_ — съвършените розови нокти с бели полумесеци. Със замъглено от сълзите зрение издърпвам ръката си от ръката на Шон, под предлог че трябва да нарамя чантата си, и влизаме в преградения кафе-бар.
	Известно време само седим мълчаливо, той се взира в напитката си, върти черната течност в чашата. Американо. Напитка за възрастни. Вкусовете на Оли бяха детински. Сладки латета с много мляко. Сироп с вкус на джинджифилови бисквити на Хелоуин. Ягодово фрапучино през лятото, с планини от бита сметана.
	Сълзите започват отново да бодат очите ми, затова се наказвам, като отпивам от щавещото кафе, затварям очи, когато то опърля небцето ми, и се наслаждавам на физическата болка.
	— Знам защо искаш да направиш това — започва той тихо. — И те уважавам за тази постъпка. Да отидеш там сам-самичка и да се изправиш пред това нещо. Това е смело от твоя страна. Но… — Вперва онези тъмносини очи в мен. — … Страх ме е за теб.
	— От какво те е страх? — Студени пръсти вървят нагоре по гръбнака ми.
	— Аз просто… мисля, че не можеш да си представиш колко зле ще се почувстваш, когато видиш онова място отново.
	— Не мога да се почувствам по-зле, нали? — Но още когато го казвам, осъзнавам, че не е вярно. През последната седмица имаше моменти, когато отново се чувствах почти като човек. — Решила съм, затова, моля те, не казвай нищо повече. Но ти благодаря, че опита.
	Ставам и се навеждам към него, за да го целуна по бузата, но той се премества неочаквано и устата ни се допират. Отдръпвам се рязко.
	Една секунда никой от нас не може да проговори. Шон се окопитва пръв.
	— Няма да те пусна да отидеш сама.
	Старомодният израз ме кара да се усмихна. Понечвам да кажа, че няма избор, когато забелязвам сака под масата ни. Той си е стегнал багажа и е готов.
	— Искам да съм там, за да те подкрепям.
	— Не, Шон, това е… — Небцето ми е изгорено до кръв. От болката ми е трудно да се съсредоточа.
	— Купих си билети, след като говорихме по телефона.
	— Но… Не бих могла да искам от теб да направиш това…
	— Оли би ли искал да отидеш сама?
	Забелязвам колко тъмни са очите му. Гневно море, а очите на Оли бяха с цвета на плитчини на тропическо море.
	Ако откажа, ще бъда сама. Като изключим факта, че компанията му ще ми действа като патерица в емоционално отношение, какво ще правя, ако наистина е имало друга двойка? Ами ако още са там и попадна в капан? Бих могла да поискам полицейски ескорт, но това би било стресиращо и разсейващо. Трябва да съм отпусната, за да могат спомените да изплуват на повърхността.
	Той продължава да ме наблюдава с онези петролносини очи. Преглъщам.
	— Благодаря, много бих се радвала, ако дойдеш.


	Седим на заварèни един за друг столове, докато чакаме да започне качването в самолета. Салонът за заминаващи е препълнен и е прекалено горещо, а облегалките на столовете са прекалено тесни за широките рамене на Шон. Дори да се преместя на ръба на седалката си, ръцете ни се допират в горната си част. Съблякох се и останах само по тениска, но неговите ръце са все така покрити. Спомням си онези следи от инжектиране на наркотици и отново се запитвам кога и как е успял да преодолее зависимостта. Сигурно му е трябвала воля, за да не се потопи пак в тази лесна забрава след смъртта на Емили.
	Купил си е билети за същия самолет като мен. Може би с последните пари от предназначените за медения му месец с Емили.
	Накрая обявяват, че качването в самолета започва и се присъединяваме към опашката с формата на тътрещ се крокодил пред изхода. Икономична класа този път. Парите на Оли могат да се използват много по-смислено, отколкото за глезотии.
	В самолета Шон е няколко реда пред мен и след като прибираме чантите си в отделенията над главите ни, се разделяме, за да заемем местата си. Когато другите от моя ред пристигат, ги питам дали имат нещо против аз да седна до пътеката. До какви ласкателства, чар и хитрини трябва да прибягва човек, когато няма парите, за да получи точно това, което му харесва.
	Когато започваме движението към пистата, вече е мръкнало, а жълто-червеното петно на хоризонта обещава отпускарски наслади. Когато излитаме, слънцето вече е залязло и е потопило Лондон в тъмнина с цвета на мръсна вода.
	Вече няма кой да ми държи ръката, затова, докато двигателят реве, сграбчвам страничните облегалки на седалката и притискам главата си към възглавницата, а сухожилията на врата ми се опъват. Очите ми са стиснати, затова не виждам профучаващата с пронизителен звук писта под колесниците на самолета, нито пък съчувствието, примесено с насмешка, в погледите на другите пътници.
	Самолетът забръмчава глухо, когато колесниците се прибират, и се разтърсва, когато минаваме през ниските облаци. А после настава затишие. Отварям очи.
	Повечето хора около мен са забили очи в екрани. Някои вече спят или се опитват да заспят. Тук няма телевизори за всеки от пътниците. Няма „Дом Периньон“, няма различни видове амюз буш или пликчета с лакомства. Само изморени, насядали натясно хора, на които им се иска следващите няколко часа вече да са минали. Гледам ги, двойките, в които единият пренебрегва другия, вперили погледи в статии от списания за някоя друга двойка в първоначалното опиянение от любовта или в предсмъртната агония на омразата, и си мисля: _Вдигни очи!_ Вдигни очи към мъжа до теб. Вгледай се в лицето му, запомни линиите, бръчиците на усмивката му, мекотата на кожата му. Това може да е последният ти час с него.
	Отварям самолетното списание и разглеждам с невиждащи очи реклами за парфюми и часовници, докато не сервират вечерята, предвещавана от миризмата на мокри чорапи.
	След като се нахранвам — няколко хапки „Бьоф Бургиньон“ и бурканче желе от мандарини, се опитвам да гледам през прозореца, но дебелакът на седалката до прозореца е смъкнал щората наполовина. Бог знае защо, след като сега спи, а в ъгълчето на устата му има петно от кафяв сос. В ивицата небе различавам няколко звезди и бледото сияние на луната. Трябваше да запазя първоначалната си седалка. Щеше да ми е приятно да видя как луната озарява облаците отгоре. Оли винаги ме сръгваше на такива полети. „Виж, Аша, гледката е истинско вълшебство.“ Но моето лице все беше заровено в някоя книга.
	Минава час, може би два, и намаляват осветлението в салона. Около мен започват да включват осветлението над отделните седалки. Явно много от нас не могат да заспят. Гузна съвест и угризения или просто безсъние?
	Когато се обезводнявам заради сухия въздух в салона, изгореното ми небце започва отново да смъди. Болката се засилва все повече и накрая не мога да мисля за нищо друго. Натискам копчето за повикване на стюардесата и след десет минути една идва. Казва ми, че не могат да предлагат никакви упойващи вещества на борда на самолета.
	Мисълта за още шест часа в това състояние е непоносима, затова ставам и се захващам да измъкна куфара си от отделението за ръчен багаж отгоре. Кутийката с парацетамол в несесера ми е празна, а върху заоблените, но празни отделения на блистера стоят дразнещи парченца фолио. Изругавам тихо и тръгвам по пътеката към Шон.
	Във въздуха под налягане в салона усещам краката си странно тежки, сякаш вървя върху луната с ботуши с тежести.
	Той спи. Приклякам до него и слагам нежно ръката си върху неговата, но той не се събужда. Пробвам отново, малко по-силно, но той пак не се помръдва. Тогава си спомням. Не обича да лети: винаги взима хапче преди излитане. С оглед на обстоятелствата съм сигурна, че няма да има нищо против да потърся сама. Освен това е много вероятно дори да не разбере.
	Сакът му е в предната част на отделението за багаж. Издърпвам го и клякам, за да отворя ципа. Дишането му до мен е равномерно и тежко, а пръстите му са отпуснати неподвижно върху страничната облегалка до бузата ми.
	Ципът се отваря с тихо бръмчене и палецът му потрепва. Оглеждам се гузно. Може би поведението ми не е приемливо. Дали бих постъпила така с някоя приятелка? Не, но със сестра може би. Или с любовник.
	Преравям набързо сгънатите дрехи и ръката ми се удря в нещо твърдо. Но е само калъфът на електрическата му самобръсначка. Продължавам, претърсвам слипове и тениски, а кръвта нахлува в лицето ми и устата ме заболява още повече.
	Ето таблета му, електрическата му четка за зъби, телефона му, неговия…
	Спирам. Това не е телефонът му. Шон има айфон. Това е някакво евтино менте, каквото човек купува от Банкок за един долар.
	Сърцето ми подскача. Дали някой е пъхнал нещо в багажа му? Тогава си спомням, че сакът през цялото време беше пред очите му.
	Сам е сложил този телефон вътре.
	До ухото ми се чува лекото шумолене от движението на ръката на Шон върху плата на облегалката. Свила се е в юмрук, а дишането му е по-плитко. Дали скоро ще се събуди? Ако отвори очи сега, гледката няма да му хареса.
	Затварям ципа на сака, като притискам с възглавничката на палеца си затварящите се зъбци, при което ципът ме щипе, но бръмченето се притъпява. Когато се изправям, установявам, че е много по-трудно да прибера сака, отколкото беше да го извадя. Гумените крачета се закачат за ръба на отделението и се чува остро щракване.
	Шон си поема дъх.
	Паниката ми дава сили. С едно последно бутване сакът се плъзва вътре и затварям багажното отделение. След това, с последен поглед към привидно все още спящото лице на Шон, избягвам назад към седалката си.


	След изцеждащ престой в Хонконг, където допускаме грешката да си разделим две бутилки вино, потегляме за Сайгон. Този път полетът закъснява и прекарваме един час на пистата, а стюардесите се опитват да потушат недоволството ни с още пиячка, така че когато кацаме в Кон Сон, болката в устата ми е заменена от истински махмурлук. По пътя към курорта подавам главата си през прозореца на таксито, вдишвам огромни глътки прашен въздух и съм неспособна да възприема нито красотата на индиговия здрач, нито дружелюбното бъбрене на шофьора. Шон, за разлика от мен, успя да се отърси от остатъчната сънливост от приспивателното с две кутийки „Кока-Кола“ от автомат за напитки на летището и очите му блестят, докато гледа през прозореца към спускащата се тъмнина.
	Когато пристигаме, оставям шофьора и Шон да разтоварят куфарите, а аз тръгвам по дъсчената веранда към рецепцията. Чака ме дребничка жена с бодра усмивка.
	Настанили са ме до морето. Не искам да съм до морето. Не ме е грижа за гледката. Искам да съм отзад, до пътя. Ще платя допълнително, ако се налага.
	Шон се присъединява към нас внимателен, загрижен. Тя мисли, че е станала грешка със стаите — настанили са ни в две, когато всъщност ни трябва само една. Поправям я остро, а тя се изчервява и най-накрая ми дава ключа и промърморва, че ще ми покаже пътя до бунгалото ми. Казвам, че ще го намеря, и се отдалечавам от тях, вървя по посока на шепота на морето.


	Лежа на леглото с часове и се взирам в бамбуковия покрив на бунгалото. Това бунгало не е просто _до_ морето, то е _във_ морето, на подпори, и до него се стига по дървено мостче с въжен парапет. Когато затварям очи, сякаш се нося по водата в тъмен океан, притисната от тежестта на беззвездно небе.
	Започва да ми се гади и съм принудена да стана, затова излизам на верандата, която гледа към морето. Нощта е студена и ясна, луната — достатъчно ярка, за да успявам да различавам очертанията на скалите точно под повърхността на водата, водорасли плуват на снопове около подпорите на бунгалото.
	_Лодката, която се плъзга над коралов риф._
	Вцепенявам се. Това е нов спомен.
	Имаше коралов риф. Мъртвешки бял и остър като бръснач, точно под повърхността на водата, когато лодката на Зау Фио се доближи до пещерата.
	Виждам го.
	О, боже. Виждам пещерата. Издут сив търбух: кухина, сякаш между разтворени крака, така че една лодка да може да влезе и да акостира. Никой от нас не изрече на глас на какво ни приличаше. _Корем на бременна._ Вятърът издаваше зловещ шум, като плач около празния купол, сякаш искаше да го пуснем да излезе. Почти сме стигнали. Двигателят на лодката угасва и тогава…
	_Нищо._
	Това е. Няма нищо повече.
	Приклякам умърлушено и прокарвам пръсти във водата. Спомените няма да дойдат, ако ги насилвам. Трябва да оставя подсъзнанието си да свърши работата.
	Пред луната бавно се събират облаци, докато накрая оставам в тъмнина. Тук няма биолуминесценция, чува се само плискането на водата. Представям си как акули плуват под краката ми.


	Когато се събуждам, е рано. Сънят ми беше накъсан и пълен с плашещи неща.
	Много ми е неприятно да съм захвърлена чак тук и въпреки че е прекалено рано за закуска, минавам по мостчето до брега и чета на студения пясък, докато слънцето се издига изцяло над водата и ресторантът започва да се пълни.
	Той е стъклена кутия с плъзгащи се врати, които се отварят към плажа, и атмосферата ми напомня малко на английски туристически комплекс с бунгала. Пия зелен чай и се опитвам да събера апетит, но когато Шон се появява в осем, все още не мога да си представя да хапна никаква храна.
	— Махмурлук ли? — казва той с усмивка.
	Не му казвам, че съм си спомнила пещерата. Сигурна съм, че просто ще каже, че си въобразявам. Може би има право.
	— Ще хапнеш ли нещо?
	— Не съм гладна. — Това е рутинната ми реакция тези дни и той само кимва.
	— Е, кога искаш да отидем?
	— Трябва да резервирам лодка. Трябваше да го направя снощи.
	Шон става.
	— Остави на мен. Ти само си почивай.
	Докато върви през ресторанта, го проследяват погледите на хора и от двата пола. Този курорт е по-оживен от „Мангово дърво“ и не толкова претенциозен — като курортите, предпочитани от риалити звездите или футболистите. Запитвам се дали зяпачите мислят, че Шон е известен.
	— Шон! — извиквам след него, но той явно не чува. Исках само да помоли в рецепцията да ме настанят в друго бунгало, някое на сушата. Хрумва ми, че може би бих могла да поискам да остане при мен довечера. Страх ме е да съм сама на онзи сал, привързана за брега с толкова тънка нишка. Дори само да го прегърна, да слушам дишането му, би било блаженство. Но е невъзможно, разбира се.
	Някаква жена минава покрай мен с чиния с датски сладкиши. При гледката на сладката глазура върху топка тесто с формата на праскова и цвета на яйчен жълтък езикът ми изтръпва. Когато вдигам чашата си с вода с трепереща ръка, осъзнавам, че е глупаво да не се храня. Под жаркото слънце ще бъда по-замаяна от всякога. Отивам до бара и понечвам да увия няколко сладкиша в салфетката си, когато се сещам за резкия спад на кръвната захар, който непременно ще последва. Насочвам вниманието си към купата с плодове. Папая, манго и бодлива круша. Увивам ги в салфетката си и ги пъхвам в чантата си, а после, когато понечвам да се върна на масата си, си спомням, че всеки плод ще трябва да се обели. Изглежда, че повечето хора са приключили със закуската, затова съм сигурна, че няма да усетят липсата на тумбестия малък нож за плодове върху дъската за рязане. Него увивам по-внимателно, а после отнасям всичко на масата.
	След като отново сядам, изпитвам повтарящо се усещане за бръмчене до ходилото си, сякаш под дъските е попаднала оса. Звукът идва от раницата на Шон.
	Телефон. В режим на вибрация.
	Може би евтиният телефон е за служебни разговори. Това обаждане може да е важно.
	Изваждам ръбестия телефон от чантата му и мярвам началото на есемес, преди екранът да угасне.
C>
	Това трябва да спре веднага моля те недей…
C$
	Има нещо чуждестранно в тона. Оставям телефона на масата, така че да е готов, за да го погледне, но докато отпивам от чая си, ми хрумва, че е неуместна проява на интимност да бъркам в чантата му. Не искам да му дам погрешни сигнали. Взимам отново телефона и точно съм го пъхнала в раницата, когато той се връща.
	Ще ме вземат с лодката по пладне.
	След три часа.


>>	31.

	__Пладне__
	— Можеш ли да повярваш, че скапаният ми душ не работи? Курорт като този, а не могат дори да си оправят тръбите.
	Надигам се до седнало положение на шезлонга и закривам очи. Кърпата му още е преметната през рамото, а челюстите му са стиснати от гняв. Напрежението от пътуването се отразява и на него.
	— Ей, не се ядосвай за това, използвай моя.
	Подавам му картата ключ.
	— Ще ти имам доверие, че няма да пребъркаш чекмеджето с бельото ми.
	Той се ухилва, а аз се връщам към книгата си. Но думите сякаш са на друг език. Не мога да съсредоточа погледа си върху някоя страница за повече от две-три секунди, преди да вдигна очи и да огледам хоризонта за лодката.
	Не ми помага, че персоналът сякаш непрекъснато снове в периферното ми зрение. Въпреки разликата в цената се пречкат повече на туристите, отколкото в „Мангово дърво“. След известно време започвам да забелязвам, че вниманието им сякаш е съсредоточено върху мен. Когато някой влезе, друг заема мястото му на стълбите на ресторанта. Накрая повиквам един.
	— Наблюдавате ли ме?
	Някой по-възрастен човек може би щеше да ме погледне нагло, но това момче доскоро е било тийнейджър, а кожата му е гладка и блестяща.
	— Приятелят ви каза, че сте болна.
	— Ни най-малко. Добре съм.
	В погледа му няма лукавство. Той почуква по главата си.
	— Болна от тъга.
	_Ебаси_ — промърморвам и извръщам поглед. Очевидно се притесняват, че ще се опитам да се удавя в отсъствието на Шон. Дано само да не настоят да ме придружат до пещерите. Искам да отида сама. Шон разбира. Дори не предложи да дойде с мен, но каза, че ще ме чака, когато се върна.
	Решавам да не повдигам пред него въпроса за думите му пред персонала. Само е загрижен за мен.
	Минутите минават бавно като охлюви. Десет и половина, единайсет и петнайсет.
	Когато лодката най-накрая се появява иззад носа двайсет минути по-късно, скачам и изтичвам до водата. Трябват ѝ няколко минути да стигне до брега и докато се плъзга над плитчините, Шон идва при мен.
	— Донесох ти нова вода.
	Благодаря му. Бутилката е прелестно студена.
	— Не допускай да се обезводниш. Изпий я цялата на лодката.
	— Ще я изпия.
	Споглеждаме се, а той се усмихва, но усмивката не достига очите му.
	— Не се тревожи. — Докосвам голото му рамо. — Всичко ще бъде наред с мен.
	— Ще съм си в бунгалото, чуваш ли? Ела и ме потърси, когато се върнеш.
	Навеждам се и го целувам по бузата, а после се обръщам към лодкаря. Той протяга ръката си, за да ми помогне да се кача. Сядам на кърмата и слагам чантата си в скута, за да я пазя от водата. В нея е телефонът ми, а също и химикалка и хартия за водене на записки.
	Двигателят започва да издава звуци, подобни на кашлица, и заработва, а лодката се отделя от брега. Поглеждам назад и виждам, че Шон се изкачва по пясъка към групичка служители на курорта, които гледат мълчаливо как набираме скорост. Очевидно мислят, че никога няма да се върна.
	Шумът на двигателя преминава във вой, а после в рев и след минута подскачаме през тъмните вълни, а линията бял пясък се отдръпва зад нас.
	Осъзнавам, че дори не съм погледнала към лодкаря.
	Той не ме гледа, въпреки че сигурно знае историята ми, а се вглежда съвестно в морето пред носа на лодката. Ако бях на негово място, щях да взема някого със себе си, в случай че англичанката пак откачи и го обвини в убийство.
	Когато подминаваме носа, пъхам ръка в чантата си за телефона. Нищо още. Предполагам, че може да мине минута — минута и нещо, докато се получат евентуални съобщения. Салфетката, с която плодовете са увити, се е развила донякъде и сега те са се разкашкали на дъното на чантата. Не изглеждат апетитни и едва не изхвърлям всичко през борда, но решавам да се опитам да хапна малко. Горещината и движението на лодката вече започват да ми влияят. Започвам да беля папаята с ножа, като хвърлям обелките през борда. Месото на плода е сладко и топло, а сокът потича като кръв по цялата предна част на спасителната ми жилетка. Когато приключвам, измивам ръцете си и ножа и оставям алена следа по вълните.
	Слънцето е като лазерен лъч в тила ми. Защо, за бога, не се сетих да си взема шапка? Слава богу, Шон се сети, че ще ми трябва вода. След плода отварям бутилката, която ми даде, и изгълтвам цялата вода.
	Той се държи като истински приятел с мен. Знам, че трябва да разсея заблудата му, че някога бихме могли да сме двойка. Прекалено рано е, да, но освен това, каквото и да си мисли, ние сме толкова различни. Беше освежаващо да си правим компания с него, когато бяхме с Дейвид и Софи: той ме разсмиваше. Но Оли ме разсмиваше повече. А и каквото и да е сторил преди всичките тези години на онова нещастно момиче и бебето му, е било злополука. Злополука, която е прикрил, защото е бил в шок и изплашен, и е бил прекалено млад, за да постъпи разумно. Оли имаше добро сърце. Не съм сигурна, че Шон е толкова добър. Той има тайни.
	Телефонът ми започва да вибрира в чантата — пристигнало е съобщение. Тъкмо понечвам да се пресегна за него, когато тялото на лодкаря изведнъж се напряга.
	Вдигам очи и сърцето ми подскача. Пещерата се вижда.
	Въпреки че явно се приближаваме от противоположната посока, куполът изглежда точно така, както си го спомнях — сив търбух с празнина като разтворени крака, достатъчно широка, за да влезе лодка. Двигателят се изключва и чувам как вятърът въздиша около този празен търбух.
	Носим се по повърхността на прозрачна като стъкло вода. Розови медузи плуват над скали и коралови рифове, повечето бели и мъртви. Пасаж сребристи риби сменят посоката си и изчезват.
	_Пет зелени рака._
	Дъхът ми спира. Спомените са там, само ме чакат да мина между онези каменни крака и да вляза в утробата на пещерата.
	Плъзгаме се над кораловия риф и се озоваваме под сянката на каменната фасада. След миг сме в купола: изящно очертан полумесец от бял пясък, затворен от стените и осветен от слънчев лъч, който прониква през отвора в покрива. Има няколко много големи камъка и множество по-малки.
	Дали съм била ударена с някой от тях?
	Лодката се удря в пясъчна плитчина, а двигателят забоботва и постепенно притихва.
	— Аз вземе лодка — казва той и посочва с пръст малко по-нагоре по брега. — Вие отиде лови риба. Повика ме, когато иска тръгне.
	_Кафяво-червено петно, застанало във водата с въдицата си._
	— Благодаря.
	Подава ми ръка и стъпвам във водата. Дори тук, в тази тропическа жега, студенината на водата ми действа като шок.
	— Внимателно — казва.
	Вдигам поглед към него. Очите му са толкова бледокафяви, че изглеждат почти златисти.
	Тогава той включва двигателя и малко по-късно лодката минава между скалите и излиза в открито море, завива наляво и изчезва.
	Започвам да газя във водата, докато заставам точно под слънчевия лъч. Мекият пясък приема формата на краката ми. Ако затворя очи, усещам как светът се върти около мен.
	_Бяла звезда. Барабаненето на дъжд._
	Дишам тихо и потъвам все по-надълбоко в подсъзнанието си.
	_Навит на кълбо папратов лист, мънички зелени раци, застанали в редица, черен корал. Само че сега тя вижда, че това все пак не е корал, а сплъстени кичури тъмна, къдрава коса._
	Ето. Това е нещо ново.
	Дишането ми се ускорява.
	_Раците танцуват във водата. Пет са, с различна големина — от големи до малки. Пясъкът се издува, а после застива около тях. С формата на… с формата на пръсти на краката. Това не са малки рачета, а лакирани в зелено нокти на крака. Крак до бузата й. Лицето й е във водата. Тя усеща как вълничките достигат почти до ноздрата й, но не съвсем. Ако кракът притисне надолу главата й, носът й ще потъне под повърхността на водата и тя ще се удави._
	Спомените се изсипват прекалено бързо, стоварват се на голяма, рохкава купчина, която не може да се задържи права.
	_Барабаненето на дъжд. А после, като гръм от ясно небе, удар. Силен и шокиращ. Не дъжд. Стъпки. Стъпки, тичащи по пясъка към нея._
	Отварям очи.
	Боже мой.
	Не е имало предупреждение. Не е имало конфликт, нито ласкателни усмивки, за да се сприятели с туристите и да ги ограби. Само онова внезапно, унищожително насилие. Планирано. Не импровизирано. Не е бил Зау Фио.
	Вълните се плискат в глезените ми. Умът ми се гмурва по-надълбоко и усещам как спомените започват да се разтварят като цветни пъпки.
	_Навеждам се да погледна някакъв камък с миниатюрна вкаменелост, свита на кълбо като зародиш._
	Не. Стисвам още по-силно очи. Цветята се разтварят безразборно. Къде се вписва споменът за вкаменелостта?
	_Барабаненето я кара да мисли, че вали. Тя се обръща, за да каже на Оли. Към нея тича някаква жена. Тъмнокафяви къдрици като извиващи се змии. Бял белег с формата на звезда на дясното й слепоочие. Тя държи камък. Нещо става в периферното зрение на Аша, но тя не може да откъсне очи от камъка. Той е с размер на пъпеш. Сигурно е много тежък. А сега жената спуска ръката, с която го държи, и самата тежест на камъка ускорява движението._
	И тогава кратък отдих насред този поток от спомени. Трябва… трябва да запиша всичко. С изтръпнали пръсти търся в чантата си, междувременно едва не изпускам телефона си във водата. Но сега…
	_„Виж, изглежда като бебе.“ Тя прокарва върха на пръста си по мъничкия, навит на спирала гръбнак на милион години. Той идва и я обгръща с ръце. „Ще има бебета, Аш. Обещавам.“ Внезапно надигнало се раздразнение. Тя се измъква от прегръдката му. „Не исках да прозвучи така. Само ти показвах“. Двамата се раздалечават, за да позволят на моментното неудобство да премине. Тя влиза във водата, а той тръгва по пясъка към отвора, който води към джунглата. Сухоземният маршрут, ако човек дойде пеша дотук вместо с лодка. Зау Фио отиде да лови риба по-нагоре по плажа. Каза им да го повикат, когато са готови за тръгване. Ако тя надникне през краката на пещерата, го вижда, малко кафяво-червено петно, застанало във водата с въдицата си, напълно неподвижно._
	Светът се завърта и ми става лошо. Кръвта ми е толкова гореща, удря се в тънките стени на вените ми и заплашва да бликне от слепоочията ми и зад очите ми.
	Когато жената стоварва камъка, а собствената му тежест ускорява движението, очите на Аша се втренчват в очите на нападателката ѝ. Те са катраненочерни и изпълнени с омраза, но цветът на кожата ѝ не е виетнамски. Средиземноморски е.
	Взирам се невиждащо в блещукащото море.
	Била съм нападната от мъртва жена.


	Ръцете ми са като пъхнати в скиорски ръкавици, когато изваждам телефона си и въвеждам думата: _Ищела._
	Трябва да се върна в курорта и да се обадя на полицай Лин. Но когато се опитвам да се изправя, установявам, че не мога да стана. Сигурно е от шока. Ще трябва да почакам, докато силите ми се върнат.
	Тогава виждам, че са дошли две съобщения от Зайнаб. Отварям първото и примигвам, за да проясня замъгленото си зрение.
	Това е снимка на млада жена, с късо подстригана руса коса и обица на носа, а в тъмносините ириси на очите ѝ танцуват пламъци, когато доближава чаша със самбука фламбе към устните си. Облечена е с тениска с надпис _Барът на Пади, Албуфейра_. От десния ѝ ръкав се подава татуировка. Долната половина на черен полукръг с бяла точка в центъра. Символът за ян. Това е момичето, което Майло е изнасилил. Момичето, което се е самоубило.
	Свъсвам вежди. Нещо се докосва до периферията на ума ми. Какво? Сякаш не съм способна да разсъждавам ясно. Горещината, липсата на храна започват да ми влияят.
	Но чакай, та аз ядох. Тогава защо се чувствам странно? Мислите ми са накъсани, реещи се. Искам само да заспя.
	Лениво отварям другото съобщение от Зайнаб.
C>
	Името ѝ е било Емили.
C$
	Примигвам и се опитвам да проясня ума си. Емили беше… Емили беше жената на Шон.


>>	32.

	__Следобед__
	Какво красиво място. Раздалечените ръкави на пещерата като разкрачени крака и облият ѝ търбух, с изящния ѝ сапфирен пъп, отворен към небето. Сивите стени, блещукащи от слюда и фелдшпат, които се спускат надолу към пясъка, където разпръснатите скали и камъчета предупреждават, че всичко това няма да съществува вечно, че всяка красота трябва да повехне. Някой ден, след хиляди години, тази каменна черупка ще рухне в морето. Или може би ще се срути при следващата буря.
	Слънчевите искри върху вълните ме заслепяват. Гледката притежава целия блясък на магическото преображение: фокусът, който те кара да погледнеш в една посока, докато истинската измама се случва другаде, в тъмното под повърхността. Когато дойдохме тук, се страхувах от акулите, каменните риби, скатовете, които могат да забият шип в сърцето ти. Но този, от когото трябваше да се страхувам от самото начало, беше ти.
	В природата красотата е предупреждение. Многоцветните ивици на кораловата змия, ярките пигменти на отровната жаба дърволаз, вълнистото тяло на сепията в цветовете на дъгата, които ти подсказват, че е смъртоносно при допир. Защо да не е същото и при хората? Перфектното ти лице не е нищо повече от маска. Мислех, че мога да прочета мислите ти в онези сини очи, но те бяха само огледала, отразяващи собствените ми желания.
	Толкова е спокойно, с ромона на морето и лекия бриз като песен, която влиза през отвора в покрива. Водата се плиска до пръстите на краката ми, с температурата на кожата ми е. Слънцето е точно над главата ми. Ако не беше така, ако беше следобед, щях да видя как сянката ти се издължава пред мен и притъпява блещукането на морето. Приближаваш се зад мен. Чувам шепота на краката ти, които затъват в мокрия пясък. Но не мога да стана. Ти се погрижи да е така.
	Търся пипнешком отвора на чантата, нейната паст трепти в зрителното ми поле, сякаш се опитва да ми каже нещо. Че си лъжец и убиец и трябва да се спасявам. Мога само да се опитам, но ти вече ми отне толкова много, а сега дори силата ми ме напусна, а също и координацията ми. Не мога да преценя дали пръстите ми са се затворили около ножа или химикалката, или дори около празната бутилка за вода. Те са дебели и изтръпнали: наденици върху масата на месар. Но вече няма време. Тъкмо съм пъхнала нещото, което може да е ножът, в джоба на късите си панталони, когато ръката ти се приземява върху рамото ми.
	Обръщам глава и едва различавам познатия ти силует. Зрението ми може да е замъглено, но очите ми са отворени. Най-накрая.
	Шон е откраднал колието и го е подхвърлил в дома на Зау Фио, той е прерязал кабела на градинския отоплител, за да изглежда като злополука. Той ме е следял в Лондон.
	Сега сяда до мен, скръстил ръце над краката си. Тънките косъмчета изглеждат златисти на слънцето. И тогава се усмихва. Онази разбиваща сърцето усмивка, която почти ме убеди, че мога да го обичам. Сега кръвта ми се смразява от нея. Мислех, че той ме разбира. Че между нас има _химия_. Сприятели се с мен по една-единствена причина: за да ме убие, а сега ще довърши работата.
	Но те грешаха за мен — вестниците, всички онези загрижени хотелски служители: още не съм приключила с живота. Ще се опитам да се съпротивлявам, да живея, но шансовете ми не са големи. Той е силен и с бистър ум — и може би не е сам.
	Опитвам се да обърна главата си и плажът се размазва пред очите ми. Когато зрението ми отново се фокусира, гледам към джунглата. Оттам трябва да са дошли в онзи ден, когато с Оли дойдохме тук. Но днес никаква фигура не прекъсва линията на дърветата.
	— Ищела? — казва той меко. — Тя си отиде вкъщи, след като убих Оли. Казах ѝ, че ще се погрижа за всичко. И виж ти самата колко ме улесни!
	Най-накрая всичко се връзва. Той е бил _анонимният_ приятел, който е дал интервю за вестниците, подготвял е почвата за момента, когато се хвърля пред някой влак или се удавя на мястото, където изгубих скъпия си съпруг. Очевидно това е планирал за мен. Предназначението на наркотика е било да отслаби силите ми, за да не мога да го отблъсна, но това е и перфектното алиби. Дадох му ключовете за бунгалото си. Дали е подхвърлил празни блистери там, за да може полицията да ги намери, когато не се върна? Никой не очаква да се върна. Всички — Софи и Дейвид, Майло, семейство Грейвни — имат интерес да не се върна.
	През цялото време сме го улеснявали. Самохвалките обяви във вестниците и „Татлър“. Ергенското парти, участниците в което по някаква случайност са нахълтали в бара му и несъмнено са обсъждали гръмогласно медения ни месец за двайсет бона. Дали е познал Оли и Майло след всичките тези години: все същите арогантни задници, които са си мислели, че светът е техен заедно с всички в него? Но Емили е била изнасилена от Майло.
	Обръщам се отново към него, но този път плажът остава на фокус.
	— Защо… Оли?
	— Ем ми беше сестра. Изнасилването наистина я съсипа. Започна пак да взима наркотици и някак изгуби надежда. Трябваше да убия онова копеле. Но стореното от Оли на Ищела е по-лошо.
	— Познавал си Ищела? — Мъглата в мозъка ми се разсейва. Може ли да е от храната, която ядох? Той не е очаквал да ям нищо и може би е съобразил дозата, така че да стигна дотук, без да изпадна в безсъзнание.
	— Всички работехме в Албуфейра. Опитвахме се да постигнем нещо, да загърбим миналото си и да започнем начисто. И тогава се появиха мъжът ти и приятелите му.
	Рисува нещо в пясъка. Ленива спирала като въртяща се около оста си галактика. Какъв ли е бил животът им, неговият и на Емили, за да трябва да оставят всичко зад гърба си в морски курорт в Португалия? Белезите от инжектиране на наркотици надничат от ръкава на суитшърта му, грозни издутини под златистите косъмчета. Само като си помисля, че бях впечатлена от тях. Тогава виждах само примамваща опасност, не отчаяние. Каква глупачка съм била. Привилегирована глупачка, която в някой момент е загубила компаса си. Може би си го заслужавам.
	— Винаги съм мислил, че кармата някак ще ги застигне — продължава тихо Шон. От разстояние сигурно изглеждаме като любовници, увлечени в задушевен разговор. — А после те дойдоха в бара онази вечер и видях, че са богати и преуспели, а най-лошото беше, че бяха щастливи. Точно тогава осъзнах, че ние трябваше да влезем в ролята на кармата. Аз и Ищела.
	Той въздъхва, изчетква пясъка от върховете на пръстите си и се изправя с усилие. Времето ми изтича, но мускулите ми все още са прекалено слаби, за да издържат тежестта на тялото ми, камо ли да го отблъснат. Той протяга ръце надолу, издърпва ме на крака и ме вдига на ръце като младоженец, който всеки момент ще пренесе съпругата си през прага на дома.
	— Защо Оли, а не Майло? — Този път говоря подчертано завалено. Наркотикът бавно напуска мозъка ми, но не искам той да знае. Имам нужда от още време.
	Той влиза във водата.
	— Значи още не си се досетила?
	Спира и поглежда надолу към мен със своеобразно благосклонно съжаление. Бавноразвиващото се дете, което просто не успява да се досети как да нареди пъзела.
	Примигвам към блещукащата вода, проследявам накъсаните мисли назад, назад…
	_От време на време някой порив на вятъра я залепял за тялото й, което се очертавало, едрите й гърди и стегнатият й объл корем. Как Оли можел да не желае това момиче?_
	_Тъпата кучка забременя._
	От устните ми се изтръгва стон. Ищела е родила детето на Оли. Детето, което така и не успяхме да създадем.
	Той вижда, че започвам да разбирам. Това го кара да се усмихне.
	— Ако ти умреш, Нико ще е единственият наследник.
	Нико. Момчето, което видях на носа, застанало до майка си. Шон е изтрил снимката, която направих. В противен случай Оли е можел да я познае дори след всичките тези години. Можел е да усети онази пламенна обсебеност, която все още се излъчваше от черните ѝ очи.
	— Ще ми се да не трябваше да стане така, Аша. — Навежда се и ме целува леко по устните. — Не съм злодей. Мъжът ти и приятелите му бяха злодеите. Те ти причиниха това.
	— Шон, моля те — прошепвам. — Недей.
	Пръстите на краката ми вече висят във водата и когато той влиза по-навътре в морето, задникът и хълбоците ми се потапят. Изведнъж олеквам в ръцете му.
	— Бих могла… да те обикна.
	Усмихва се тъжно.
	— Добър опит. И аз бих могъл да те обикна, но понякога просто не се получава.
	Той влиза по-надълбоко, под слънчевия лъч, който прониква от отвора в покрива. От него косата ми засиява в златисто.
	— Ти не си такъв човек.
	— Няма да боли, обещавам. Ще бъде като заспиване.
	Навлизаме все по-надълбоко и сега водата поема тежестта ни, топла като кръв между телата ни. Той ме обръща в ръцете си, докато заставам с лице към него, бедрата ми се преплитат с неговите, а ръцете ми са около врата му. Проблясването на водата по лицето му му придава вид на ангел. Ангел отмъстител, действащ от името на един бог, който не се е намесил, за да помогне на сестра му и на Ищела. А аз съм на страната на демоните.
	Тогава си спомням, той го прави от омраза и за пари. В това няма нищо благородно.
	Затваря очи и се навежда, за да ме целуне.
	Оставям ръката си да се плъзне от врата му и да падне покрай тялото ми, сякаш отместена от движението на водата. Пръстите ми се насочват към джоба ми. Ако съм сложила вътре химикалката, е свършено с мен.
	Когато устните ни се докосват, вдигам свитите си в юмрук пръсти към триъгълното пространство, където лявата му ръка е обгърнала тялото ми, и усещам как сърцето му бие до гърдата ми.
	Мога ли да го направя? Притежавам ли силата, решимостта за това? Но се оказва, че и аз, подобно на Майло, съм способна на всичко.
	Очите на Шон се отварят изведнъж. Сигурно е усетил внезапната целенасоченост на движенията ми, неочаквания контрол. Устата му се втвърдява под моята, мускулите му се напрягат: това е прелюдията, преди да ме отблъсне, да ме потопи под водата и да ме задържи там. Сега е моментът. Тази частица от секундата. Единственият ми шанс.
	Забивам ножа в тялото му с цялата сила, която дрогираните ми мускули позволяват, но острието е наточено. Усещам как плътта и сухожилието му поддават под тялото ми, а после внезапна топлина залива китката ми.
	Устните му се разтварят и тогава, съвсем нежно, ръцете му се отделят от талията ми. Той пада назад като в забавен каданс, докато морето поема тежестта му, и се завърта бавно, докато не се оказва обгърнат от спирала от кръв.
	Минават дълги секунди, през които го наблюдавам, едва ли не се опитвам да му внуша да изплува на повърхността, да си поеме въздух, да ме умолява да му помогна, но единствените му движения са в синхрон с настъплението и отдръпването на почервеняващите вълни.
	Накрая се обръщам и излизам на сушата. Искам само да спя и никога да не се събуждам.
	Без опората на водата коленете ми се подкосяват, затова лазя на четири крака нагоре по плажа до мястото, където полегатата стена на пещерата потъва в сухия пясък. Сега го виждам, застанал спокойно във водата, с една ръка върху въдицата. Както стоеше Зау Фио в деня, когато с Оли дойдохме тук.
	Викът ми е толкова немощен, че се губи сред крясъците на птиците в джунглата, но той някак ме чува. Чува и се обръща и последното, което виждам, преди безсъзнанието да ме надвие, е лодкарят, който тича към мен, забравил за въдицата си, а синята му шапка с козирка се носи във въздуха зад него като птица.


>	Пет месеца по-късно

	Кафенето е зад ъгъла, като се излезе от офиса на Люис. Заведение от скучна верига, с редици от лаптопи като полицейски щитове, с пакетчета захар, които се разтварят в кофи с кафе на маси, осеяни с трохи от мъфини. Звучи обичайната безобидна музика за фон, предназначена да замъглява умовете на банкери и адвокати. Момиче с китара, пеещо някаква балада, която някога е била рок парче.
	Очите ми се стрелват ту насам, ту натам, ту се връщат към часовника ми, докато отпивам от кафето си. Умът ми преминава от безумен ужас към помпозна убеденост в собственото ми великодушие, към увереността, че съм пълна глупачка и че ако Оли знаеше какво правя, щеше да ме вкара в лудницата.
	Все още мога да си тръгна. Да повикам полицията.
	Тя сигурно знае, че съществува такава възможност. Вероятно дори няма да дойде. Вече закъснява с половин час.
	Отвън, зад витрината от плоско стъкло, уличното движение е толкова натоварено, че колите са броня до броня. Движението на хора по тротоарите също е оживено. Костюми и поли, високи токчета и мобилни телефони. Движат се бързо срещу пронизващия пролетен ветрец. Излезли са по работа или на ранен обяд. Никой не забавя крачка, ничии очи не срещат моя поглед. Аз съм невидима, затворена в капан от другата страна на стъклото като Алиса.
	Кафето е изчезнало, сякаш някой друг го е изпил. Притискам с върха на пръста една троха от мъфин и я изтръсквам на пода. Мъжът до мен започва да гледа шумен клип в Ютюб, в който мъже скачат от покрива на влакове. Барманът изпуска стъклена чаша по обратния път към бара и хората надават одобрителни викове. Поглеждам отново към прозореца.
	Дъхът ми спира.
	Образът, който се беше създал в ума ми — на някаква запусната госпожа Рочестър с тикове, с щръкнали косъмчета по лицето и странни обувки — изобщо не отговаря на истината. Жената, която идва от Блакфрайърс и в момента пресича улицата, изглежда съвсем с всичкия си и почтена, но въпреки това веднага познавам, че е тя. Закръглена е, има гъста черна, прошарена коса, стиска розова платнена чанта и тревожно оглежда витрините на магазините за добре познатата светеща емблема на „Старбъкс“.
	Следобедното слънце се отразява във витрината и я заслепява, което ми дава няколко минути преднина. Минути, през които се изкушавам да се измъкна от мястото си и да се шмугна през вратата за персонала, да изляза на миришещата на урина уличка и да продължа към свободата. Но тогава лицето ѝ се прояснява от моментна изненада и стъпките ѝ се разколебават. Открила ме е.
	Ставам от ниския фотьойл и заставам сковано, когато тя бутва вратата, която трябва да дръпне, и изчаква една двойка да излезе, а после им благодари и най-накрая влиза.
	Мислех, че _мен_ ме е страх.
	Тя видимо трепери, докато погледът ѝ обхожда залата, отначало невиждащо — той се плъзва веднъж върху мен, без да отчете присъствието ми.
	Сигурно е на същата възраст като Оли, но изглежда по-възрастна, очите ѝ са подпухнали, от носа до устата ѝ минават дълбоки бразди. Белегът на слепоочието ѝ е скрит от тъмни къдрици, последните следи от младежката ѝ красота. Не би трябвало да има значение. Би трябвало в живота ѝ да има шкембест иберийски рибар, на когото да готви и да се джафка с него, но в разговора с Люис Даунинг не се споменаваше съпруг. Няма кой да се шокира или да се държи покровителствено, нито пък да държи ръката ѝ, когато се е отправила на тази експедиция в територията на лудостта или риска. Ако имаше, може би тя никога нямаше да извърши това, което стори.
	Погледът ѝ най-накрая улавя моя и за миг и съскането на кафемашината, и ритмичната музика, и глъчката на разговорите утихват.
	Очите ни са в един и същ цвят. Докато се е взирала в тях, когато ме е ударила с камъка, сигурно е изпитала усещането, че се оглежда в огледало.
	Тя преглъща, притиска чантата към корема си и прекосява помещението.
	Протягам ръка, деловото движение, чиято цел е да ме постави в положение на сила. Има ефект. Тя навежда глава, избърборва нещо на португалски, поправя се и казва на прилежен английски:
	— Здравейте, аз съм Ищела Перейра.
	— Аз съм Аша Грейвни. Бихте ли желали кафе?
	— _Si._ Да. Благодаря.
	Ако се съди по продължителното ми издишване, докато вървя към бара, човек би предположил, че от един час сдържам дъха си. Ръцете ми треперят, когато взимам картонената чаша, а свръхпламенният барман се засуетява и попива разлятото кафе със синя кърпа, докато не му изръмжавам. Когато се връщам на масата, Ищела още стои права.
	— Заповядайте, седнете.
	Тя сяда и внимателно наглася тялото си, изпъва гръб и леко се отдръпва, сякаш очаква удар. Мярвам сребърно кръстче на гърлото ѝ.
	— Благодаря ви, че дойдохте.
	Кимва.
	И тогава всичко се изпарява. Цялата ми подготвена реч, заедно с исканията, пазарлъците и заплахите, се спуква като сапунен мехур. И оставаме само двете. Две наранени жени, взиращи се мълчаливо една в друга.
	За моя изненада, тя е тази, която нарушава мълчанието.
	— Простете ми.
	Отначало решавам, че това е просто заучена фраза, начало на изречение: _Простете, ако…_ — но за няколко секунди тя не казва нищо повече.
	Аз се окопитвам донякъде и успявам да издекламирам първата част от речта си.
	— Поканих ви тук, за да можем да поговорим за Нико.
	— Ужасно съжалявам — казва тя. — За това, което сторихме. На вас и Оливър.
	_Оу-лий-вър._ Трепвам, когато чувам името му.
	— Искам да обясня. Преди полицията дойде.
	Не я поправям.
	— Направих го заради Нико. — Свежда поглед към разтворените си длани, а после отново вдига очи с предизвикателно изражение. — И заради това, което те ми сториха. После, заради това — отмества косата си и виждам белега — вече не можех нито да чета, нито да пиша. Бездруго ми беше толкова трудно без семейството ми. Но заради травмата не можех да работя. Не и почтена работа.
	— Защо без семейството ви? Те къде бяха?
	— Баща ми е — започва, но се поправя, — беше католически свещеник. Добър човек за онези, които го познаваха, но строг баща. Биеше ни за всяка дреболия, която не одобряваше. Ако откриеше какво съм направила, никога нямаше да ми прости за позора, който донесох на семейството.
	Говори английски с акцент, но гладко. Сигурно някога е била умна.
	— Откъде познавахте Шон Кърни?
	Искрата в очите ѝ помътнява.
	— Със сестра му Емили бяхме приятелки.
	— Моля ви, разкажете ми всичко, което се случи в онази нощ.
	Тя ми разказва, че Оли я блъснал. Не че паднала, когато се нахвърлила върху него, както Майло го представи. Предполагам, че никога няма да разбера коя версия е вярната, а може би няма и значение.
	Казва, че успяла да се изкачи до пътя и се добрала до апартамента над един от баровете, който Емили деляла с брат си. Шон я намерил припаднала на стълбите. Когато я закарал в болницата, ту губела съзнание, ту се свестявала. Била получила мозъчен кръвоизлив, но преди да я закарат в операционната, накарала Шон да обещае да не казва на никого какво е станало. По-добре всички да мислят, че е умряла.
	Кафенето е започнало да се изпразва и скоро остава само нейният глас. Говори толкова тихо, че едва я чувам заради собственото си ускорено дишане.
	Бебето, както ѝ казали, когато дошла в съзнание, било добре, но щяло да се наложи тя да остане за още изследвания. Ужасена, че родителите ѝ можело да тръгнат да я търсят по болниците, на следващия ден си тръгнала на своя глава.
	Емили и Шон ѝ дали пари и ѝ помогнали да намери апартамент в Лисабон, където известно време работила в барове и ресторанти. Някаква благотворителна организация ѝ помогнала, когато дошло време да роди. В малката болница в манастир нямало поздравителни съобщения, нито посетители освен Шон. За да ѝ каже, че Емили се била самоубила.
	Двамата плакали прегърнати и се заклели в живота на бебето, дремещо на гърдата ѝ, че ще отмъстят на онези англичани.
	Когато вдига поглед и среща моя, за първи път виждам огъня, който явно е подклаждал обсебеността ѝ от Оли.
	— Дълго време — продължава тихо — бях толкова гневна, но после, колкото повече Нико растеше, виждах какво ми е дадено. Дар, не проклятие. Нико беше толкова умен. Четеше толкова добре. Обожаваше книгите, приключенските истории. Каза ми, че когато порасне, ще забогатее и ще спаси и двама ни.
	Пръстите на ръцете, които кърши в скута си, са пожълтели от никотин. Изпитвам толкова силна нужда от цигара, че ми се плаче.
	— Двамата с Шон — продължава — поддържахме връзка. Понякога той изпращаше пари. Мислех, че и той като мен е започнал да преодолява станалото. Не съзнавах, че през всичките тези години ги е търсил.
	Очите ни се срещат отново и въпреки горещия въздух, който духа от климатика на тавана над нас, потрепервам.
	— Шон ми се обади миналото лято и каза, че намерил начин да се сдобие с парите за колеж на Нико. Каза, че открил мъжете, които ни нараниха. Всички били много богати, каза, и толкова самодоволни. Не ги било грижа какво ни причиниха. Не били получили наказание нито от Бог, нито от закона или от собствената си съвест.
	С някакво нездраво усещане за празнота в стомаха си осъзнавам, че изпитвам известно съчувствие към хората, които убиха обичания ми мъж.
	— По онова време с Нико живеехме с един мъж, но той не беше добър човек. Двамата с Нико се караха, когато той ме удряше. Аз пиех. Бях отчаяна. Оставих се на Шон да ме убеди.
	Извръщам очи, поглеждам през прозореца към шумното улично движение и се сещам за съученичките ми, които забременяха, преди да навършат шестнайсет. Майка ми през цялото време ме държеше в течение за безжалостната траектория на живота им. Даваше ми ги за назидание, за да ми докаже колко права се беше оказала да ме кара да уча толкова здраво през всички години в училище и да ограничава с железен юмрук социалния ми живот: от църковния младежки клуб право вкъщи за баня и лягане. За да не свърша като тях, със склонните им към насилие партньори, изсмукващата живеца им работа, нерадостното им бъдеще. Винаги бях смятала, че стоя много по-високо от тях. Че те са направили своя избор, а аз — моя.
	Ищела е можела да избере да не спи с Оли. Но на нейно място аз нямаше да направя такъв избор. Щях да се влюбя в него, както тя се е влюбила. Но и моментът, и обстоятелствата, и мястото работеха в моя полза. Това не е избор, а късмет. Нямам никаква причина да смятам, че стоя по-високо от нея.
	Подавам ѝ хартиена салфетка от чинийката си, а тя попива миглите си, слепени от сълзи. Сега виждам красотата, която навремето трябва да е била толкова поразителна. Както на зеленоокото афганско момиче от снимката, тази красота е изгубена, загрубяла е и е смачкана от горчиви преживявания. Тялото ѝ е наедряло, дрехите ѝ са евтини, чантата ѝ е менте от португалски пазар. Сега Оли не би я погледнал втори път.
	Но въпреки това, когато видях снимката на момичето с червената рокля за първи път, образът му събуди лека ревност у мен. Единственият път, когато бях изпитвала ревност към някое от завоеванията на Оли. Всички останали, издокарани и разглезени като състезателни коне, бяха банални, но у Ищела видях съперничка, равна. Това можех да съм аз. Случилото се с Ищела можеше да се случи на мен.
	Една от сервитьорките се навежда между нас и взима мръсните ни чаши, незабелязваща или може би просто равнодушна към емоционалния заряд, който трепти във въздуха.
	Ищела си поема дълбоко въздух и продължава.
	— Шон знаеше къде ще ходите на меден месец. Уговорихме се да се срещнем там, на острова, и да изчакаме възможност. Той каза, че и вие трябва да умрете, така че Нико да е единственият наследник, но когато моментът настъпи… — гласът ѝ преминава в шепот, — не можах. Ръцете не ми позволиха да ударя с достатъчна сила.
	Вдигам пръсти към собствения си белег.
	— Оставих Шон да мисли, че съм ви убила, и побързах да се върна вкъщи. Бях толкова уплашена и толкова съжалявах. Когато ви видях по телевизията, исках да се предам, но не можех да му го причиня, не и след всичко, което беше преживял.
	Отвън пред прозореца спира автобус и бълва туристи. Тук сме близо до Темза. Понякога с Оли хващахме лодка до някой от облагородените кейове. Вечеряхме омари, докато залязващото слънце превръщаше реката в червена змия, а после спирахме такси до вкъщи. Питам се какво са правили Ищела и Нико, докато сме били на онези вечери.
	Когато тя заговаря отново, гласът ѝ е по-силен.
	— Зарадвах се, когато получих писмото от адвоката ви. Сега, след като Шон е мъртъв, съм готова да изтърпя каквото и наказание да ми бъде отредено.
	В загрубялото ѝ от атмосферните стихии лице има известно достойнство, когато сяда с изпънат гръб на стола. Само треперенето на ръцете ѝ я издава.
	Поемам си дълбоко дъх. Мой ред е.
	— Поканих ви тук за обяснение, а вие ми го дадохте. Но имаше и друга причина.
	Кимва, а ноздрите ѝ потрепват като на крава, помирисала миризмата на кланицата.
	— След малко бих искала да дойдете с мен в кантората на адвоката ми, само на няколко пресечки оттук.
	Тя преглъща, ръцете ѝ стисват по-здраво розовата чанта, която закрива гръдния ѝ кош като щит.
	— Полицията ще ни чака ли там? Трябва да поговоря със сина си, преди да ме отведат. Той не знае какво направихме, какво _аз_ направих.
	— Участието ви в убийството на баща му?
	Тя свежда глава, поема ударите като мъченица. Карам я да почака, макар и за малко, но страданието ѝ не ми носи удовлетворението, което предвкусвах, когато си представях тази сцена.
	— Полицията няма да е там.
	Тя вдига очи.
	— Нико е син на Оли. Оли беше богат мъж. Ако беше жив, ако знаеше, че има син, щеше да иска този син да бъде осигурен финансово.
	Правя пауза, за да преглътна. Трябваше да е нашият син, моят и на Оли.
	— С адвоката ми съставихме няколко документа, с които се дарява наследство на Нико. Бих искала да ги прочетете, преди да ги подпишем, за да сте сигурна, че условията ви устройват. Ще има достатъчно за колеж и за след това.
	Тя затваря очи. Лицето ѝ е придобило цвета на млякото, разлято на масата.
	— Не мога да взема парите ви — казва запъхтяно. — Това са кървави пари.
	— Парите не са за вас, за Нико са — казвам и добавям с непривична острота: — Единствената причина да не разкажа всичко на полицията, е, за да го защитя.
	Тя изпъва гръб и както очаквах, на лицето ѝ се появява предизвикателно изражение, но само за миг и изчезва. И изведнъж, преди да успея да реагирам, се навежда над масата и ме придърпва в прегръдката си.
	Косата ѝ се допира до лицето ми с аромат на борови иглички, тялото ѝ притежава майчинската мекота, но сърцето ѝ бие до моето с огромна жар. Жарта на любовта. Мисля си за Оли, роден за сладостите на живота. Никога нищо не му е било отнемано, само му е било давано. Не е разбирал, не би могъл никога да разбере към какво могат да ни тласнат любовта и загубата.
	Баладата, която се носи от колоните над главите ни, достига върховата си точка и последният китарен акорд утихва. Скоро ще го видя отново, в тъмната кантора на Люис. Ще го видя в очите на Нико или в усмивката му, някакво ехо от Оли. Млад като момчето на снимката: изкупилия греховете си Оли.
	Изведнъж по стъклото на прозореца затропва пролетен дъжд. Но когато отварям очи, небето е синьо.


>	Благодарности

	Благодаря както винаги на Ив Уайт кажи-речи за всичко.
	На Сам Идс, най-добрия редактор, когото една опърничава героиня би могла да си пожелае и човек, с когото е истинска радост да работиш.
	На чаровния Бен Уилис, майстор на рекламата и търсач на цитати.
	Благодаря на Софи Бюкан за перфектната ѝ работа по корекцията, на Лулу Кларк за корицата, на Клеър Кийп за производството и на маркетинговата експертка Джен Брезлин. На Хана Гудман и останалите от екипа по правата и на всички онези, които работят толкова здраво за книгата на други пазари. Благодаря ви. Обожавам да виждам всички прекрасни корици.
	На Пол Старк и екипа за аудиокниги. Нищо не допринася толкова много да се почувстваш като истинска писателка, колкото да чуеш как книгата ти се чете от професионалист.
	Благодаря на мама, която обожава трилъри. На съпруга ми Винс за постоянната му любов и подкрепа и защото никога не поставя под въпрос защо си изкарвам прехраната, като измислям начини за убиване на съпрузи.
	И накрая — на прекрасните ми синове, които подозирам, че въпреки мърморенето и пренебрежителното въртене на очи се гордеят да имат майка писателка, което ме прави много щастлива.
