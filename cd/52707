D>
	На Джойс
D$


E>
P>
	С годините лицето се променя;
	сърцето остава същото.

	В лице аз бродих с часове,
	газейки огньове тъмни.

@	„Светлина около тялото“, Робърт Блай
P$
E$


>	1

	_Мексико Сити, парк „Линкълн“_
	— Нещо не е наред.
	Това бяха първите думи, изречени нетърпеливо от Минго. Дори в сенките на парка другият долавяше безпокойството му.
	— Какво има?
	Гласът му беше овладян, с мек тексаски акцент. Наближаваше четирийсет, беше с десет години по-възрастен от Минго и далеч по-опитен. Въпреки това нервността на по-младия го свари неподготвен.
	— Халил го няма от три дни. Не знам къде е. Когато се върна преди два дни, първата му работа беше да се срещне с някакъв тип, когото не познавам. Наел е стая в Такубая, недалеч от жилището на Халил. Видях ги заедно в едно кафене.
	— Как изглежда?
	— Плешив, около четирийсетгодишен, пълен. Прилича на чиновник. Много сериозен. Нито веднъж не се усмихна. Тази сутрин в същото кафене се срещнаха с Ахмад.
	— Тримата ли?
	— Да.
	Това противоречеше на строгите правила на оперативната дисциплина. Минго постъпваше правилно, като го докладваше.
	— Добре.
	По едно време всички станаха някак напрегнати и нервни. Нещо се беше случило. Нещо важно.
	За място на срещата бяха избрали широката алея, която пресичаше дългия тесен парк по средата, между статуите на Линкълн от едната страна и на Мартин Лутър Кинг от другата. Беше привечер в дъждовния сезон и алеите все още блестяха от следобедния дъжд, който валеше всеки ден по едно и също време, за да разхлади въздуха и да отмие душния смог над града.
	Когато тръгнаха, по-младият мъж изостана малко зад другия, все едно че не се познаваха, после завиха по алеята, опасваща парка. Отправиха се към кулата с часовника в западния край. Мъжът отпред не забавяше крачка, за да запази разстоянието помежду им. Стигнаха до мястото, където улица „Лафонтен“ пресичаше парка вдясно от тях.
	— Нещо друго? — попита тексасецът.
	Онова, което по-младият му каза, беше интересно и допълваше общата картина. Трябваше да го чуе. Но не беше новина. Беше им наредено да се срещат само ако има нещо важно, което съществено би повлияло на операцията.
	— Мисля, че открих твоя човек.
	Тексасецът дори не наруши ритъма на нехайната си походка. Нетърпението беше грешка. Винаги.
	— Кой по-точно?
	— Момчетата ми, които снощи наблюдаваха къщата ти, засекли някакъв тип в парк „Мексико“. Останал там час и половина. Наблюдавал къщата с бинокъл за нощно виждане. Томас се промъкнал с фотоапарата с нощния телеобектив и го заснел. Само една снимка. Дяволски прилича на Байда.
	Минго подаде един плик на тексасеца.
	— Виж сам.
	Ето това е. Смисълът на дългите месеци неуморна работа. Смисълът на безкрайното търпение и усилия, планиране и рискове.
	— Някаква друга информация, че той е тук? — попита тексасецът с привидно спокоен глас и прибра плика в джоба си.
	— Не се е появявал другаде, ако това имаш предвид.
	— Снощи, казваш.
	— Да. От девет и половина до единайсет.
	— Опитаха ли се да го проследят?
	— Не.
	Добре. Много добре. Минго си заслужаваше парите. Правеше точно онова, което се искаше от него, и нищо повече. Добре са го обучили. Следвай инструкциите точно. Дори когато можеш да направиш повече, не го прави. По този начин всеки знае точно какво си свършил и докъде е стигнала операцията.
	— Сигурен ли си, че е той?
	— Да.
	Макар че паркът се намираше в триъгълника между спокойни улици, шумът от уличното движение бумтеше в настъпващия мрак. Всъщност „Пасео де ла Реформа“, главният градски булевард, се намираше само на няколко преки. А двайсет и два милиона души бездруго вдигат невъобразим шум.
	Заобиколиха ъгъла и пресякоха под кулата с часовника. Беше изненадан, че Байда наблюдава дома му. Очакваше най-напред да го засекат край къщата на Ахмад. Би било по-логично. Но прекалено логичното е подозрително. Ако във всичко това имаше логика, то той нямаше да се заеме с тази работа. Нямаше да губи толкова време в клаустрофобичните стаички на страха, в тъмните камери на собственото си въображение, където не достигаше въздух.
	— Друго имаш ли? Освен разпознаването?
	— Нямам. Само това е — отговори по-младият, наблягайки на „само“, което не остана незабелязано от тексасеца.
	— Добра работа, Минго.
	— Радвам се.
	— Провери си сметката вдругиден.
	— Bueno.
	— Следващия път, когато се появи, напъни се малко повече. Но внимавай. Няма по-добър от него. Ще забележи момчетата ти в мига, в който някой от тях се разсее — ако, да речем, се загледа след някоя жена. И сме прецакани. Естествено, хонорарът расте.
	— Също и рискът.
	— Слушай, на теб ти плащат много повече, отколкото на мен.
	— Но когато всичко свърши — възрази Минго, — ти можеш да се върнеш у дома в Тексас. А там ще те чака издръжка от американското правителство.
	Точно сега това звучеше като неосъществима мечта. Струваше му се безнадеждно далечно и това чувство го гризеше отвътре вече няколко години.
	— Да — отвърна тексасецът. — Издръжката.
	Погледна през рамото на Минго към двете фигури, които приближаваха откъм другия край на парка. Двама плътно прегърнати влюбени. Не се боеше, че зад привидното се крие нещо друго, но появата им му напомни, че е време да се разделят.
	— Ще поддържаме връзка — каза той.
	Минго бе свикнал с рязкото прекратяване на срещите и кимна за сбогом. Тексасецът вече се отдалечаваше.


>	2

	Четири часа по-късно тексасецът беше сам. Намираше се в друга част на града, разпрострял се върху огромно пространство, безкрайно далеч от прекрасния парк в Поланко. Да си самотен гринго тук, сред лабиринта от стари, тесни, мръсни и криви улички без дървета, бе равносилно на самоубийство.
	Бе в Тепито — квартал близо до центъра, който съществуваше повече от пет века и често преживяваше с изхвърленото от останалата част на града. Жителите му от векове се женеха само помежду си. Имаха силно развито племенно чувство като циганите и за тях останалият свят се състоеше от натрапници.
	Денем сергиите на незаконните улични търговци просто блокираха достъпа до магазините. Местата на тротоара се „купуваха“ от корейски гангстери, които въпреки затвореното битие на квартала бяха узурпирали контрола върху институционализирания бандитизъм в Тепито. Мексико бе на трето място след Русия и Китай в търговията с пиратски стоки. Всички стоки — от презервативите до хайвера — се продаваха с фалшиви етикети. Тепито бе пулсиращото сърце на контрабандната търговия.
	Бе взел такси, но в един момент шофьорът отказа да продължи по-нататък. Тексасецът слезе от колата и продължи пеш из лабиринта.
	От време на време спираше в нишите пред портите, около които миришеше на урина и древен камък. Напрягаше слух. Потеше се въпреки факта, че Мексико Сити с разположен в долина с надморска височина 2200 метра, заобиколена от почти два пъти по-високи планини, и нощите тук винаги са студени. После тръгваше отново.
	Улица „Самара“ тънеше в тишина. Встрани от утъпканата ивица тя вонеше ужасно дори през деня — смрадта на каналните нечистотии се смесваше с миризмата на пържен лук и прах. Плоските фасади на къщите бяха голи, без никаква украса. От време на време, докато крачеше през жълтеникавите сенки, отблясъците от телевизионни екрани просветваха през процепите на щори или се отразяваха от таваните на стаи на втория етаж с отворени прозорци. Дочуваше откъслечни патетични гласове от сапунени сериали или невъздържания смях от някоя комедия. Но през повечето време чуваше единствено стъпките си, които хрущяха приглушено по ситните камъчета. Обувката му попадна върху нещо меко и миг след това той долови острия мирис на животински изпражнения.
	Трябва да е тук някъде.
	Изведнъж на няколко метра пред него се отвори врата и в смътната светлина се появи силуетът. Човекът вдигна ръка, давайки знак на тексасеца да влезе. Макар никога да не се бе срещал с екипа в Тепито, той знаеше какъв е редът. Обърна се и влезе.
	Голата крушка на тавана хвърляше мъждива светлина в помещението. Той вдигна ръце, докато кореецът го опипваше за оръжие. Пазачът бе облечен в безформена риза и спортни обувки. Носеше през рамо карабина М16 с рязана цев.
	Последва го в тъмна стая и оттам — във вътрешен двор. Същата жълтеникава светлина като на улицата. Дворът бе обрасъл с хилави бананови палми. Имаше и други стаи, някои с тъмни, други с едва мъждукащи прозорци. Втори кореец се присъедини към тях, а откъм сенките изникна късокосместо куче и започна да души краката и ръката му с влажния си нос единственото мило същество, което щеше да срещне през тази нощ. Стигнаха до външното стълбище и се заизкачваха нагоре.
	На втория етаж свърнаха по коридора и стигнаха до друга врата, пред която също стоеше пазач. Влязоха, прекъсвайки съсредоточения разговор на трима мъже, насядали около малка дървена маса. Нито един от тях не беше кореец или американец. Нито пък мексиканец.
	— Джуд — обяви мъжът, който седеше с гръб към вратата, след като се обърна да види тексасеца. Казваше се Ахмад. Когато се изправи, за да си стиснат ръце, по лицето му нямаше и следа от усмивка, а очите му се впериха в новодошлия с болезнена сериозност. Нещо не беше наред.
	— Халил — поздрави тексасецът, кимвайки към мъж на неговата възраст, който седеше срещу Ахмад.
	Халил не се бе бръснал от няколко дни и изглеждаше недоспал. Беше намръщен и не протегна ръка.
	Третият на масата бе непознат. Седеше срещу празен четвърти стол. Тексасецът го погледна самонадеяно, показвайки, че очаква да чуе име. Това бе игра и беше важно как я играеш.
	Онзи дори не го погледна и очевидно нямаше намерение да се представя. Бе с хлътнали бузи, с мургав нездрав цвят на кожата, плешив, със слаби тесни рамене, поради което главата му изглеждаше несъразмерно голяма за тялото. В дълбоката гънка в дясното ъгълче на устата му имаше тъмна бенка с големината на стафида. Без да вдига очи, той се наведе напред и отпи глътка чай от чашата пред себе си, като я държеше за ръба, не за дръжката.
	— Моля — каза Ахмад и посочи четвъртия стол. — Заповядай при нас.
	Тексасецът седна. Двамата корейци останаха в стаята, макар и да не ги виждаше — бяха зад гърба му. Тримата на масата пиеха познатия силен и сладък чай, но никой не му предложи чаша. Тревожен знак, от който отново го изби пот.
	Настъпи мълчание. Халил също извърна очи, но Ахмад продължаваше да го гледа със сериозно изражение.
	— Лоши новини. Джуд — обади се той с неподправена печал в гласа.
	Двамата се харесваха и всъщност се бяха сближили по един доста неестествен начин. Приятелство по неволя — още едно умение, което тексасецът бе усвоил до съвършенство, изкористявайки прекрасното човешко постижение в служба на уж по-висша кауза.
	Халил вдигна очи и двамата с Ахмад мълчаливо се втренчиха в него. Третият мъж продължаваше да гледа надолу.
	— Всичко свърши, приятелю — каза Ахмад. — Ние знаем.
	Не беше го предвидил. Бе очаквал друго. Винаги бе имал опасения. Но това… Не бе го очаквал.
	Някак си събра сили да не изпадне в паника и да хукне към вратата. Намръщи се и ги изгледа с безмълвно недоумение. Но преди да успее да се овладее, преглътна. По дяволите. Това бе равносилно на признание. Усети, че нещо докосва крака му, и наведе очи. Кучето го бе последвало по стълбите и сега седеше и го гледаше. Чакаше, както и останалите в стаята.
	Извърнат настрани, непознатият мъж се изкашля и прочисти гърлото си, после побутна с език изпълнилата устата му храчка.
	Мамка му. Сърцето на тексасеца спря да бие. Просто застина в гърдите му. Светлината в стаята намаля… Не, само не това. Не искаше да припада.
	— За какво говорите? — успя да произнесе той, но бодряшката непринуденост в гласа му прозвуча неубедително.
	Непознатият рязко вдигна глава, скочи на крака и се изплю с такава сила, че тялото му се залюля. Храчката прелетя през масата и се лепна в ъгълчето на устата на тексасеца.
	Преди да успее да реагира, някой сграбчи ръцете му изотзад и ги изви, при което счупи единия му лакът. Тексасецът изкрещя, без да съзнава, че някой увива китките му с тиксо, а друг връзва глезените му за предните крака на стола. Трети стискаше главата му с ръце, облечени с гумени ръкавици.
	Плешивият мъж удари с длани по масата, при което чашите с чая се разбиха на парчета. После се наведе напред и с изкривено от ярост лице, без да отдръпва ръце от лепкавата течност, която се стичаше от ръбовете на масата, изкрещя:
	— Jasus! Jasus!
	Тексасецът чу как зад него се отваря и затваря врата, после приближаващи стъпки. Някой остави нещо на пода. Глухо тупване. Пред него застана мъж, който държеше два електрически кабела с оголени краища. Беше облечен в горнище и долнище от различни анцузи. Ципът на горнището бе разкопчан и разкриваше косматия му корем.
	Когато кабелите докоснаха врата му от двете страни, сякаш бомба избухна в гърлото му. Помисли, че главата му се е откъснала от тялото. Но това бе само илюзия. Не и усещането, че се е напикал.
	Непознатият, който го беше наплюл, тръсна глава с широко отворена, голяма като на павиан уста, блеснали очи и изпъкнали като огромни виолетови червеи вени на врата.
	Всички бяха на крака. Изведнъж Ахмад разпери ръце, като че дирижираше оркестър, и мозъкът му се пръсна на всички страни от изстрела на пистолета в протегнатата ръка на Халил. Това бе краят на Ахмад.
	Отново допряха кабелите, този път точно в ушите му.
	Тишина.
	Непознатият го възседна с разкривено лице и гротескно извито нагоре дясно ъгълче на устата. Едното му око, мъничко като на свинче, се въртеше във всички посоки. Другото бе облещено и огромно.
	Тексасецът усети, че онзи бърка в устата му. За миг му се стори, че целият се е намъкнал вътре, тъй като не го виждаше, а само го чувстваше да се движи из нея.
	После непознатият вдигна нещо пред очите му, като го мушкаше бясно с ножа си, за да му го покаже. След това го заудря през лицето с него, още веднъж и още веднъж.
	Но тексасецът вече се давеше и малко го интересуваше какво прави онзи. Трудно е да се удавиш в собствената си кръв, колкото и много да е тя. Откри, че удавянето не е постепенен процес, както си бе мислил. По-скоро е нещо, което ту спира, ту се възобновява. Задушавайки се от потока кръв, той изгуби съзнание; после се изкашля, изригна фонтан от кръв и се върна към жестоката действителност.
	Опита се да умре, но остана разочарован, като разбра, че това не става по желание. Премина отново през целия цикъл. После помириса изпражненията, несъмнено неговите собствени, и се изненада от чувството на тъжно, дълбоко неудобство.
	След това, тъкмо когато започна все пак да умира и почувства, че краят е близо, видя мъжа с изкривеното лице да хвърля на кучето онова, което бе размахвал и мушкал в беса си. Гладното мършаво животно се спусна към него и с изгърбени плешки и огромно усилие на протегнатия врат го погълна наведнъж.
	Едва тогава тексасецът осъзна, че онзи му е отрязал езика.


>	3

	— След половин час очаквам клиент — каза Бърн, докато изтърсваше трохичките от гума от скицата, която довършваше. Правеше последни корекции върху рисунката на мъжа, обвинен в изнасилването на студентка от Тексаския университет.
	Бяха докарали жертвата предната вечер и момичето с несвързани, но точни наблюдения бе описало лицето, което сега се появяваше изпод молива му. Рано тази сутрин детективът му се бе обадил и бе поискал промяна в детайлите.
	Алис седеше на стола си на една ръка разстояние от него, със скицник на скута, и гледаше през рамото му. Когато Бърн свърши, тя побърза да се върне към собственото си сутрешно занимание — рисуваше топчести розовобузести кукли, всяка с по един щръкнал косъм на главата вместо коса, които вървят в колона към отвесна скала.
	Алис Ло бе на седемнайсет години.
	Пол Бърн отпи глътка кафе от черната си чаша и я погледна. Изглеждаше изцяло погълната от рисуването. Облечена във фабрично протрити джинси, откриващи пъпа, и срязана тениска, достигаща до под ребрата, тя седеше с кръстосани крака и поклащаше голото си ходило с характерната за възрастта й нервност. Дъвчеше дъвка и правеше балони, но без да ги пука. Черната й права коса бе сплетена на дълга плитка, преметната отпред през едното рамо.
	Алис беше единственото дете на най-близките приятели на Бърн — Дана и Филип Ло. С Филип бяха състуденти в университета „Райс“ и макар че работата им ги бе отвела в различни части на страната, на всеки две-три години семействата им успяваха да прекарат заедно по няколко седмици по време на отпуските си. Когато Филип стана редовен професор по политически науки в Тексаския университет, той и Дана започнаха да уговарят Пол и Тес да се преместят в Остин. В крайна сметка успяха и всичко беше чудесно… до миналата година.
	Слушаха „Алис“ на Том Уейтс — подходящ избор по много причини, но момичето на табуретката не разбираше текста. Не схващаше нищо от това, което пееше Уейтс. Както и от това, което казваше Бърн. Все едно, той постоянно й говореше, като че всичко си беше наред. И колкото и странно да е тя, изглежда, добре го разбираше.
	Той се изправи и погледна рисунката, пъхнал едната си ръка в джоба и с чашата кафе в другата. Очите на мъжа бяха раздалечени, носът му — широк и леко чип, а горната челюст доста хлътнала, подчертавайки издадените напред зъби. За лош късмет на нападателя чертите му се набиваха на очи и жертвата си ги спомняше съвсем ясно. Спомняше си също, че екстравагантната прическа му придаваше още по-нелеп вид.
	— Стига толкова — каза той. — Оставям го така.
	Алис вдигна очи и погледна рисунката.
	— Не е довършена — каза тя, — а ако не е той, как ще го открият?
	— Не знам. Поискаха от мен само един вариант, а аз направих три. Не искам да й внушавам своята представа.
	Алис сви рамене, усмихна се и се върна към човечетата си.
	Той си погледна часовника. Нямаше време да започва наново. Том Уейтс пееше за горкия Едуард: „На тила си имаше още едно лице. На жена или на момиче?“ Алис поклащаше крак, но не в такт с песента. Бърн знаеше, че тя обича музиката, и ако не думите, поне схващаше ритъма.
	В продължение на месеци бе експериментирал с нея и бе открил, че реагира на определени музикални настроения. Понякога се разстройваше, като пуснеше Майлс Дейвис, и не можеше да се успокои, докато не го сменеше с Бах в изпълнение на Йо-Йо Ма. Друг път беше обратното: не Бах, по-добре тангата на Тоска.
	Но невинаги бе толкова категорична. Обикновено харесваха една и съща музика. Беше сговорчива. Също като Тес. Господи. Алис вече не му напомняше за Тес. Не често. Само от време на време… Но той не позволяваше това да го изкара от релсите, както ставаше преди.
	Беше свикнал с присъствието на Алис. Отначало беше малко смущаващо и за двамата. Но той бързо опозна новата Алис и разбра, че притесненията му са излишни. За нея ситуацията не беше толкова сложна. Във всеки слушай, не и колкото за него.
	Когато се позвъни, Алис го погледна, очаквайки реакцията му.
	— Клиентката ми — каза той и тръгна през стаята.
	Мина покрай чертожните маси, стативите и работните плотове, отрупани с инструментите на занаята му — кутии с четки, до половината празни тубички с маслени бои, скицници, въглен и пастели. Имаше шкафове с материали, рафтове с книги, цял скелет, окачен на хромирана стойка. Изкачи шестте стъпала, заемащи почти цялата ширина на помещението.
	— Стой тук — подвикна той през рамо.
	Алис отговори нещо с тон и интонация, които прозвучаха нормално, макар синтаксисът на изречението да бе напълно безсмислен.
	— Добре — каза той и отвори вратата. — Ей сега се връщам.
	Видя жената през гъстата метална решетка на входната врата, докато вървеше към нея през вътрешния двор. Стоеше в рехавата утринна сянка на мескитовото дърво и държеше в ръце картонена кутия.
	Той набързо я огледа: скромна лимоненожълта лятна рокля без ръкави, права, над коленете. Имаше кафеникав слънчев загар. Трийсет и две-три годишна. Тъмна, равно подстригана коса почти до раменете, но достатъчно дълга, за да я връзва на опашка с обикновено ластиче. В момента я бе прибрала зад ушите си. Тялото й беше стегнато и добре поддържано, но не като на спортист, а като на човек, който обича да излиза сред природата.
	— Бека Хейбър — каза тя, надзъртайки през решетката. — Извинявам се за закъснението.
	— Няма нищо. Всички се губят тук — отвърна той и отвори вратата. — Свикнал съм.
	Бърн живееше на един от безбройните завои на река Колорадо, преградена с повече от половин дузина язовири по пътя й през хълмовете на Централен Тексас. Язовирите образуваха броеница от езера с гористи брегове северозападно от Остин, като най-долните две от тях влизаха в територията на града, където Бърн бе построил уединения си дом.
	Минаха под стелещата се от високите каменни стени на къщата глициния, която бе оформила истински навес във вътрешния двор. Бе поливал растенията по-рано сутринта и мирисът на влажна пръст и камъни все още изпълваше топлия предобеден въздух.
	— Снощи ли пристигнахте? — попита Бърн.
	Като влязоха в сводестия коридор от тухла и камък, измазани с бял хоросан, жената изостана на крачка зад него.
	— Да, може да се каже.
	Чудесно. Светлината в другия край на коридора проблесна приканващо, но те свиха през отворената врата в средата на тунела и се озоваха в ателието на Бърн.
	Жената спря на площадката, за да огледа просторното помещение няколко стъпала по-надолу. Строено малко по малко през годините, най-вече от самия Бърн, ателието представляваше съчетание от бетон, разчупени стъклени стени и варовик, с висок полегат таван, поддържан от стоманени греди. Стъклената стена в другия край на помещението бе леко издадена над езерото, което бе шест метра под равнището на пода.
	Той забеляза, че Бека спира поглед върху Алис, която, знаейки реда, бе преместила табуретката си до стъклената стена и ги очакваше там.
	Бека не каза нищо, докато пресичаха помещението, за да стигнат до дебелата мескитова дъска, която служеше за масичка. Имаше няколко кресла и канапе.
	— Това е Алис — каза Бърн.
	Алис се усмихна. Бека Хейбър кимна замислено.
	Бърн й предложи да седне на канапето, но тя предпочете едно от креслата. Седна с плътно долепени един до друг крака, обути в сандали, придържайки кутията на коленете си. Погледна Алис.
	— Работата е… хммм, от доста личен характер — промълви тя.
	Той кимна.
	— Знам, но няма проблем. Тя няма да разбере какво говорите.
	Бека Хейбър се взря в Бърн.
	— Глуха ли е?
	— Не…
	— О, китайка значи.
	— Да, китайка, но семейството й е дошло в Съединените щати поколения преди моето. Няма да ви разбере, защото има мозъчно увреждане. Получи го след злополука с водни ски преди около година.
	— Какво означава „няма да разбере“?
	— Сложно е. Мозъчните увреждания са странно нещо. Прекъсване на когнитивните връзки или нещо подобно.
	— Прекъсване на когнитивните връзки?
	Бърн се бе надявал, че тя просто ще приеме факта и ще преминат към работата. Но реакцията й бе същата, която той забелязваше у всички, на които обясняваше състоянието на Алис: недоумение и куп въпроси.
	— Най-общо казано, тя не разпознава и не разбира смисъла на думите — отговори той.
	През последните години си бе подготвил една подробна и една кратка версия на това обяснение. Сега щеше да предложи кратката.
	— Макар да не разбира смисъла на думите, които чува, тя говори гладко. Искам да кажа, с нея може да се води разговор. Спира, когато трябва, за да те изслуша. После говори тя. Дори си служи правилно с интонацията. Но нищо не се получава. Няма никакъв смисъл. Най-странното е, че си мисли, че разбира разговора. Така я караме.
	Бека отново погледна Алис, която също се взираше в нея с птиче любопитство, без да чувства неудобство.
	— Коя е… Коя е тя?
	— Дъщеря на стари приятели. Всъщност аз съм неин кръстник. — Той придърпа едно кресло и седна от другата страна на масичката. — Успокоява се, като ме гледа как рисувам, а и открихме, че това оказва известен терапевтичен ефект върху нея. Майка й я води тук по два-три пъти седмично, за да ме наблюдава, докато работя. През това време пазарува и гледа да си свърши някоя работа.
	— Не ви ли пречи?
	— Никак. Говорим, слушаме музика…
	— И тя не казва нищо смислено?
	— Не.
	Алис продължаваше да наблюдава Бека Хейбър втренчено, като полюшваше крак и правеше балони с дъвката си.
	Сякаш за нея жената бе никакъв непознат предмет и тя се опитваше да открие предназначението му. Това съвсем не подейства успокояващо на Бека Хейбър, която и бездруго вече се чувстваше малко напрегната.
	— Да видим какво носите — каза Бърн.


>	4

	Поглеждайки колебливо още веднъж към Алис, Хейбър се наведе напред, внимателно постави кутията на масичката и я отвори. Вътре имаше човешки череп, положен в гнездо от хартиени изрезки. Тя пъхна палец в големия отвор в основата на черепа и го извади от кутията. С другата ръка извади подковата на отделената долна челюст.
	С учудваща сръчност разтвори челюстта със зъбите, обърнати настрани, върху загорялото си голо коляно. После обърна черепа към Бърн и го закрепи на бедрата си.
	— В добро състояние е — каза тя, сякаш бяха студенти по медицина на упражнение, и погледна надолу към черепа.
	Той вече го беше забелязал. Черепът беше в отлично състояние. Рядък случай. Сякаш бе взет от болница с научна цел. Обикновено черепите, до които успяваше да се добере, бяха доста повредени и разядени от почвени киселини и червеи или оставени на открито в продължение на месеци и години, с липсващи зъби, натрошени от животни, избелели от въздействието на слънцето и влагата. Но този беше идеален във всяко отношение, с изключение на отделената долна челюст. Иначе беше непокътнат, с всички зъби на мястото им.
	Бека Хейбър се бе обадила рано сутринта, за да се представи. Обясни, че е от Атланта и току-що е пристигнала в Остин. Каза му, че има череп и се надява той да се съгласи да реконструира лицето.
	Беше я попитал дали е взела името му от някоя правоохранителна агенция. Тя бе отговорила, че въпросът е личен. Била чела статия за него, излязла в Атланта преди няколко години.
	Откъде има черепа, бе я попитал той.
	В другия край на линията бе настъпило мълчание.
	— Ще ви обясня, когато се видим — бе отвърнала най-сетне.
	Южняшкият акцент не бе успял да прикрие лекото напрежение в гласа й.
	И ето я сега, седи тук и държи череп, който изглеждаше зловещо свеж. Той не посегна към него, макар да му се искаше. Вместо това се облегна и скръсти ръце.
	— Защо първо не ми кажете откъде го имате? — предложи той.
	— А, да — кимна тя и изправи рамене. — Разбирам. Купих го от едно улично хлапе в Мексико Сити.
	Но не продължи. Отначало Бърн реши, че обмисля следващите си думи, но като погледна лицето й, откри, че тя се взира в него, без да го вижда. Ставаше нещо. Той зачака.
	Като съдебен художник бе свикнал да разговаря с разстроени клиенти. Хората, които му препращаха, бяха жертви на изнасилване, опити за убийство, отвличане или осакатяване, или пък свидетели на подобни неща. Възстановяването на лицата на извършителите с мъчително изживяване и разумът често се бунтува, когато от него се иска да пресъздаде ужасите, които е регистрирал. Паметта е крехка и изменчива и реагира най-добре — бе установил Бърн — при по-внимателно отношение. Той извърна поглед, за да й даде време да се овладее.
	Бека Хейбър вдигна глава.
	— Сигурна съм… — промълви тя, като сведе очи към черепа в скута си — … почти съм сигурна, че това е черепът на моя съпруг.
	Ъгълчетата на устата й неволно се извиха надолу, докато тя се мъчеше да преодолее вълнението си.
	С периферното си зрение Бърн забеляза как кракът на Алис изведнъж спря да се люлее. Погледна я. Алис бе спряла да дъвче и дъвката се виждаше като малко розово топче точно в средата на полуотворените й устни. С леко увиснала от интерес челюст тя се взираше в Бека, сякаш снопът слънчева светлина преобразяваше жената в някакво причудливо същество.
	Бека Хейбър заразказва историята си, която приличаше на милион други подобни. Срещнала бъдещия си съпруг преди няколко години и се омъжила за него след кратко познанство едва от няколко месеца. Бил художник. Първите шест месеца от брака им били прекрасни, но последвала ужасна половин година, след което решили да се разделят и да видят дали нещата няма да се поуталожат.
	Той се преместил в Мексико Сити, където бил живял няколко години преди това. Изпращали си съобщения по електронната поща всеки ден; няколко пъти ходила при него през почивните дни. И тогава, преди около четири месеца, той престанал да й пише. След няколко седмици отишла в Мексико Сити. Заварила къщата му в пълен ред, но него го нямало.
	Останала няколко седмици, разпитвала за него, но малкото му приятели твърдели, че и те не знаят нищо. Полицията дори не си мръднала пръста казали й, че такива неща се случват непрекъснато и мъжът й ще се прибере, като му омръзне другата жена.
	После един ден телефонът в къщата му звъннал и някакъв мъж й съобщил, че съпругът й е мъртъв, имало безспорни доказателства, но тя трябвало да плати. След продължителни преговори се озовала на тъмна уличка някъде из огромния град. Едно хлапе й подало хартиена торба, а тя му дала парите. Мислела, че е купила снимки на надупченото му от куршуми тяло. Вместо това с ужас видяла черепа.
	Бека Хейбър спря, за да събере сили, но преди Бърн да е проговорил. Алис, която се въртеше неспокойно на табуретката си, избъбри:
	— Сещаш ли се какво, ако трябваше, Пол?
	После с израз на недоверие попита:
	— Виждаш ли през прозореца на другата мисъл, на която вярваш?
	Невероятно. Алис обърна ококорените си очи към Бека.
	— Не вярвам в хиляди подобни чудеса.
	О, мамка му.
	Алис се намръщи на Бърн и нацупи устни, като че не можеше да повярва на ушите си.
	— Господи! — възкликна слисана Бека.
	Бърн също остана изненадан от реакцията на Алис, но не по същите причини като Бека Хейбър.
	— Момент — каза той на Бека, после стана, приближи се до Алис и клекна пред нея. Скицникът лежеше в скута й и тя продължаваше да държи молива, макар да бе загубила интерес към човечетата.
	— Чуй ме, Алис — каза той тихо и сложи ръка върху нейната, за да привлече вниманието й. — Всичко е наред. Няма значение. Няма никакво значение. Разбра ли? Всичко е наред.
	— Кое няма значение? — попита подозрително Бека Хейбър.
	— Няма значение какво й казвам — отговори Бърн, без да се обръща. — Тя не ме разбира. Трябва да я накарам да схване смисъла на думите ми по поведението и израза на лицето ми.
	Искаше от Алис да разбере, че това, което говори жената, него не го засяга. Алис трябваше да овладее гнева си. Да не прекъсва разговора. Отне му доста време. Алис продължаваше да наблюдава Бека, като местеше глава ту от едната, ту от другата му страна, докато той се опитваше да срещне очите й, за да привлече вниманието й. Сякаш Бека Хейбър се бе превърнала в най-ужасното същество, което бе виждала.
	Той я успокои, като повтаряше, че всичко е наред, че няма значение.
	Алис спря да движи главата си с израз на дълбоко недоверие към думите му.
	— Целият си във въжета, ако това е от тази страна — каза тя и хвърли подозрителен поглед към Хейбър.
	Бърн взе лицето на Алис в ръцете си и постепенно насочи вниманието й към скицника. Започна да рисува лице, като непрекъснато повтаряше, че няма значение, че всичко е наред.
	Постепенно лицето придоби трудно за разгадаване изражение сблъсък на чувства, смесица от сигнали. Щом Алис забеляза това, започна да се съсредоточава върху задачата да разреши емоционалната гатанка и се поуспокои.
	Това продължи десетина минути, макар на Бърн да му се стори, че е минало повече време. Усещаше как Бека Хейбър внимателно го следи. Накрая, след няколко нервни въздишки, Алис изцяло се отдаде на опитите си да разшифрова изражението на лицето, което Бърн бе нарисувал.
	След още няколко минути той се изправи и се върна до масичката.
	— Извинете ме — каза той и нарочно седна на друго кресло. — Знам, че ви е достатъчно трудно да говорите за това и без да ви отвличат вниманието по такъв начин. Сигурно ви изглежда странно, знам. Съжалявам.
	— Не, няма нищо — отвърна Бека и стрелна с поглед Алис. — Добре ли е? Какво й стана?
	— Ще се оправи. Един бог знае какво й е.
	Сега Бърн виждаше по-ясно лицата на Бека и Алис. Бека се чудеше откъде да продължи. Наведе се напред и сложи черепа на масичката с лице към Бърн. После постави и челюстта до него.
	— Мисля, че има и по-добър начин — каза Бърн. — Ако ви трябва доказателство за самоличността, най-добре да се направи ДНК тест.
	— Не мога — отвърна тя, придържайки края на лимоненожълтата къса рокля, за да не се вдига нагоре.
	— Сега вече го правят и с кости — каза той. — Митохондриална ДНК…
	— Вече пробвах. Той беше сирак. Изоставен. Неизвестни родители. Няма братя и сестри. Нямаме деца. Няма медицински картон. Нито зъболекарски.
	— Никога ли не е посещавал лекар или стоматолог?
	— Не и докато се познавахме. — Тя кимна към черепа. — Има лека зъболекарска намеса. Но докато се познавахме, не е ходил на зъболекар.
	— А преди това?
	— Не знам нищо за миналото му, освен това, което вече ви казах.
	Алис изстена и извъртя очи към Бърн.


>	5

	Малката драма, предизвикана от невъздържаната реакция на Алис, успя да убеди Бека Хейбър, че Алис наистина не разбира какво се говори. Но това всъщност не бе съвсем вярно.
	Истината беше доста по-сложна, както всичко останало, свързано със заболяването на Алис. Злополуката я бе лишила от способността да разбира смисъла на думите, все едно дали са написани или изговорени. Но още по-странното бе онова, което Алис бе придобила впоследствие.
	Човешката реч неизбежно се придружава от сложен, често несъзнателен репертоар от лицеви мимики, интонации, модулации и жестове. Тези понякога едва доловими прояви се наричат „емоционални нюанси“ и играят важна роля за вникването в смисъла на изговорените думи, тъй като им придават емоционален контекст в допълнение към буквалното им значение. Когато разговаряме, ние използваме тези нюанси несъзнателно, без дори да си даваме сметка, че го правим.
	Хората с мозъчни увреждания като Алис, лишени от способността да разбират буквалното значение на думите, компенсират този недостатък, като внимателно следят емоционалните нюанси в поведението на говорещия. Те развиват у себе си едва ли не свръхестествената способност да долавят целта на изговорените думи, без да схващат действителния им смисъл.
	Тази сложна чувствителност преминава през друг, още по-странен процес, когато думите се използват, за да прикрият истината. Когато хората лъжат, те се опитват да маскират лъжата, прибягвайки до имитация на правдоподобни емоционални нюанси.
	Но дори най-закоравелият лъжец не може да пресъздаде истински емоционални нюанси. Те винаги са неестествени. Но повечето от нас не са склонни да забележат тези признаци на лъжата, тъй като обръщаме повече внимание на значението на думите, които използва говорещият.
	Хората, които страдат от пълна афазия като Алис, са почти свръхестествено чувствителни към несъзнателното трепване на лицев мускул, към пресиленото ударение върху определена сричка, към манипулираната гласова модулация или интонация. Те интуитивно долавят, че в емоционалните нюанси се съдържа истината, прозираща през изказа на говорещия, и се мъчат да уловят изкривяването й, сякаш е фалшива нота в солова партия.
	Тъкмо тяхната свръхестествена способност да усещат кога някой лъже, е накарала лекарите и учените да нарекат хората с тази особена форма на афазия „човешки детектор на лъжата“. Спонтанната реакция на Алис се дължеше именно на чувствителността й към нюансите на лъжата.
	Бърн знаеше какво става.
	Бека Хейбър запази външно спокойствие при стона на Алис, но го чу и по объркания израз на лицето й Бърн заключи, че е схванала иронията в него.
	— Мога ли да запаля цигара? — попита тя, наведе се към дамската си чанта на пода и извади пакет цигари, преди Бърн да е отговорил. Бързо запали, после се изправи и избягвайки погледа на Алис, се приближи до стъклената стена и се взря в проблясващата повърхност на езерото. Стоеше с гръб към Бърн, а димът от цигарата й се кълбеше пред нея, бял и гъст като захарен памук на фона на яркото лятно слънце.
	Беше неспокойна и той си помисли, че това едва ли се дължи само на смущението от неприкрития скептицизъм на Алис. Хвърли пълен с упрек поглед към момичето, което отново извъртя очи, този път мълчаливо, и отиде при Бека до стъклената стена.
	— Може ли да ви попитам нещо? Защо не го занесохте в полицията? Защо дойдохте при мен?
	— Защото искам първа да узная дали това е той — отвърна тя, без да се обръща към него, с лице на сантиметри от стъклото. — Ако не е вярно, значи просто са ми измъкнали парите. Ако е така, искам да проверя какви са юридическите ми права, и то в международен план. Искам да знам какъв избор ще имам какво мога да очаквам, — когато отида в полицията и им кажа, че някакво хлапе в Мексико Сити ми е продало черепа на съпруга ми в хартиена торба.
	— Защо не отидете при адвокат още сега? — предложи Бърн. — Това изглежда разумно. Ще научите какво ви очаква, независимо от резултата.
	Тя се обърна към него.
	— Не мисля така — каза и дръпна от цигарата, вперила очи в неговите. — Ако го направя, прекалено много въпроси ще останат без отговор. — Обърна глава, вдигна брадичка и издуха дима навътре в стаята. — Нямам нищо. Нищо. Него го няма, а някакво хлапе ми продава това… — Тя посочи с глава черепа. — И ако не е той, оставам без нищо. Просто изчезнал съпруг. А това са само приказки, нали?
	— Да, така е.
	— Е, на мен приказки не ми трябват.
	Звучеше логично. Какво можеше да каже? Лъжите може би засягаха незначителни, смущаващи и лични неща, които не го интересуваха. Обстоятелствата бяха необичайни и непривични за него. Обикновено го търсеха от щатски или федерални правоохранителни агенции и други институции.
	— Как го пренесохте през границата? — попита той, надявайки се, че гласът му изразява по-скоро любопитство, отколкото подозрение.
	— Ами платих на едни хора да го прекарат. Знаех, че няма да мине през митницата без досадни разправии.
	— Значи познавате хора, които вършат подобни услуги?
	Тя се усмихна за пръв път, откакто бе дошла.
	— Бях в Мексико Сити. Там няма невъзможни неща.
	— Откъде сте сигурна, че това е същият череп?
	— Направих отпечатък от глина на горните и долните зъби. Казах им, че няма да им дам останалата част от парите, ако отпечатъците не съвпадат.
	— О, с какви неща само се занимаваме! — изломоти Алис.
	Бека отново не й обърна внимание. Алис седеше с наклонена на една страна глава и обърнати нагоре очи, сякаш й се налагаше да търпи най-невероятни глупости.
	— Ще трябва да се консултирам с антрополог каза Бърн — Ще трябва да…
	— Вече го направих — прекъсна го Хейбър. — От статията ви знам, че първо трябва да се определят расата и полът. И освен това исках да разбера дали не са ми продали нещо… от гробищата. Занесох черепа при доктор Грациела де Ачевес, антрополог към Автономния мексикански университет. Според нея черепът принадлежи на човек от бялата американска раса, въз основа на данните от изследванията на Райн и Мур. Каза да ви спомена тези имена, защото със сигурност сте ги чували.
	Да, беше ги чувал. Познаваше и работата на доктор Де Ачевес, уважаван медицински антрополог.
	— Имам писмо от нея — добави Бека. — Можете да го прочетете.
	Бърн се изненада. Ако беше на мястото на Бека Хейбър, единственият човек в цяло Мексико, при когото би отишъл, щеше да е доктор Де Ачевес. Фактът, че не се е обърнала към някого от десетките по-ниско квалифицирани специалисти, пръснати из страната, говореше, че Хейбър не е за подценяване.
	Тя го гледаше втренчено, опитвайки се да прочете мислите му. Стоеше на два метра от него със скръстени ръце, подпряла рамо на стъклената стена. Истината беше, че в момента не бе затрупан с работа, а и по телефона тя бе предложила да удвои хонорара му, ако веднага се заеме с нейната поръчка. Звучеше примамливо. Не виждаше причина да не приеме.
	Разбира се, не биваше да забравя реакцията на Алис, но той отново си повтори, че ако Алис долавяше фалш в историята на Хейбър, това не я поставяше непременно в категорията на извършителите на смъртни грехове. Възможно бе Хейбър да е имала връзка с най-добрия приятел на съпруга си и да не иска да се разбере. Може би съпругът й бе имал връзка със сестра й и, естествено, тя желаеше да го скрие. Може изобщо да не е била омъжена за него. Може би… по дяволите, всичко бе възможно.
	— Добре — каза той. — Ще го направя.
	— Чудесно — отвърна тя, но изразът на лицето й изобщо не беше възторжен. Може би изпитваше някакво облекчение, но само толкова. Не изглеждаше щастлива, че най-после нещата ще се изяснят. По-скоро се държеше като при успешно приключване на делови преговори.
	— Ще трябва да го оставите каза той.
	— Да, добре. Кога… ще бъде готово?
	— Нека го огледам на спокойствие. Ще ви се обадя утре.
	Остави му име и телефонен номер в хотел край езерото в центъра на града.
	Това беше всичко. Тя не пожела да му задава повече въпроси. Не пожела да й обяснява подробности като например с какво ще започне. Не попита — както често правеха частните му клиенти — дали може да наблюдава работата му.
	Бека Хейбър бе свършила това, за което бе дошла, и предпочиташе да си тръгне.
	Не можеше да я вини. Поведението на Алис вероятно я бе изнервило.
	Бека се приближи до масичката, угаси цигарата си в пепелника и си взе чантата. Под неодобрителния поглед на Алис тръгна към вратата, без да се озърта.
	Край портата на вътрешния двор той й каза, че ще й позвъни на другия ден, после я проследи с поглед, докато се качи в колата си и потегли.
	Когато се върна в ателието, Алис бе отворила един от високите тесни прозорци на страничната стена и изхвърляше цигарата, която Бека Хейбър бе оставила в пепелника.
	— Ако някаква мелодия е издула платната — каза тя хапливо, — било е далеч от косата й.
	Върна празния пепелник на масата.
	— Браво — каза Бърн язвително. — Беше страхотна, Алис. Какво, по дяволите, ти стана?
	Тя сви рамене, седна на табуретката си и започна да рисува. Той стоеше с ръце в джобовете и гледаше черепа на масичката.
	— Е, на работа.
	— Без много старание — каза тя с нарочно безразличие, без да вдига очи от скицника. — Така или иначе, четките няма да се чувстват като женски цветя.
	Бърн я погледна. Понякога се чудеше на себе си и на нея. Да говориш с Алис бе като да говориш със себе си, тъй като всъщност нямаше кой да те чуе. Но често пъти му се струваше, че тя го разбира. Ако Алис не знаеше, че не общуват, тогава кой, по дяволите, е той, та да се тревожи? Справяха се, каквото и да се случеше.
	— Ядоса те, нали? — каза той и се приближи до масичката. — Никога не съм те виждал такава. — Седна на канапето и заразглежда черепа. — Може да е какво ли не — добави той след малко. — Само бог знае колко лъжи чуваш за един ден. — Пресегна се и взе долната челюст. — Малки лъжи. Големи лъжи. Дори не подозираме, че ни лъжат. Е, и какво, ако подозирахме?
	Зъбите бяха здраво прикрепени към костта. Мъжът не е бил стар. Може би на неговата възраст. Той взе черепа и внимателно намести издатините на челюстта в темпоралните ямки. Погледна го отстрани, после го обърна с лице към себе си.
	— Колко ли лъжи са произнесли тези челюсти — каза той. — Сигурно затова нещастникът е бил убит.
	Алис рязко затвори скицника и Бъри погледна часовника си. Винаги беше точна до секундата. Алис се изправи. Излязоха навън, минаха през вътрешния двор и зачакаха майка й под мескитовото дърво.


>	6

	След като изпрати Алис до колата на майка й, Бърн се върна в ателието и взе писмото от доктор Де Ачевес, което Хейбър бе оставила на масичката. Беше кратко, делово и конкретно. Освен вече казаното от Хейбър доктор Де Ачевес пишеше, че според нея черепът принадлежи на мъж, наближаващ или попрехвърлил четирийсет години. Бърн наистина щеше да възстанови лицето на мъж приблизително на неговата възраст.
	Той седна пред компютъра и създаде нов файл „Неизвестен (Хейбър?)“. След като въведе необходимите данни, се обърна на стола си и погледна към черепа, който си стоеше на масичката. Тъй като бе в отлично състояние, той реши да направи както двуизмерна, така и триизмерна реконструкция на лицето. Рисунката нямаше да му отнеме много време и щеше да му даде идея как да продължи.
	Погледна часовника си, който потвърди онова, което стомахът вече му бе подсказал. Излезе от програмата, стана и се качи по стълбите. Тръгна по белия коридор и сви към кухнята. Като погледна през прозореца на всекидневната към терасата и езерото, видя бялата следа от джет във водата точно под къщата. В далечината три платноходки маневрираха в обедната горещина като пеперуди с едно крило, разперено от вятъра.
	Взе ключовете за колата от червената глинена купа върху барплота и слезе в гаража по витата стълба. Качи се в стария черен „Триумф TR3“, реликва от времето, когато бе живял в Лондон през седемдесетте, и запали мотора. Дълга, постепенно изкачваща се алея, изсечена в скалите, извеждаше от гаража, минаваше през тунел от сплетените клони на кедрите и излизаше на Камино Кабо.
	До Фар Пойнт Грил бяха седем минути път. Седна на любимата си маса в нишата край прозореца и докато ядеше пържените скариди, подправени с лимонов сок, наблюдаваше лодките в езерото долу.
	Мислеше си за Бека Хейбър. Страхотна история, няма що, а ако се окажеше, че черепът наистина е на съпруга й, това щеше да е само началото. Тоест, ако историята беше истинска. Част от нея може би е истина, предположи той, но коя точно? Всъщност няма значение. Тя притежаваше черепа и каквато и да бе историята му, струваше си да възстанови лицето, за да се освободи от бремето на неизвестността.
	В работата си Бърн винаги влагаше донкихотовско усърдие. Анонимни черепи бяха пръснати по всички континенти в света вследствие на войни, метежи, масови убийства и кланета. Чувстваше, че е призван да превърне безликата тривиална смърт в поредица от индивидуални съдби и лица. Знаеше, че това бе част от всеобхватния замисъл.
	От друга страна, не беше дреболия да даде самоличност, история и някакво възмездие на нещо, което преди е било само един захвърлен череп.
	Лапна последната скарида, отпи още една глътка от чая с лед, бръкна в джоба си, извади петнайсет долара и ги остави на масата. Сумата покриваше цената на храната плюс щедър бакшиш. Махна с ръка на Кейти, която стоеше зад бара. Тя се усмихна, изпрати му въздушна целувка и той си тръгна. Познатият ритуал, повтарящ се два-три пъти седмично.
	Като се върна в ателието, пусна три диска — „Малко тъжен“ на Майлс Дейвис, „Джаз към полунощ“ на Елингтън и Стрейхорн и изпълнения на Декстър Гордън. При първите звуци на тромпета на Дейвис той се залови за работа.
	Една от работните маси беше подготвена за предварителните процедури. Бърн сложи черепа върху корков пръстен и прикрепи долната челюст към него със специално бързо съхнещо лепило. Докато лепилото се втвърдяваше, той започна да реже на малки парченца гумените пълнители, които използваше, за да маркира върху черепа плътността на тъканта. Беше запаметил основните двайсет и една точки от черепа на бялата раса и докато нареже, номерира в единия край и подреди маркерите на масата, черепът бе готов.
	Регулируемата стойка бе вече сглобена в единия край на масата. Бърн намести арматурата в долната част на черепа и я закрепи. После постави арматурата върху собствената й основа, завинтена за масата, и здраво стегна черепа.
	Като приключи с това, започна да лепи различните по дължина номерирани маркери върху предварително определените точки. Всеки маркер отбелязваше приблизителната дебелина на плътта съгласно възприетите антропологически спецификации. Деликатен процес, но опитът го бе научил да намира точното положение на маркерите, като ги мести насам-натам в зависимост от конкретните особености на всеки череп.
	Приключи с маркерите и внимателно понамести черепа. Зареди фотоапарата, монтиран на статив в другия край на масата — разстоянието и ъгълът бяха предварително определени, за да се избегне изкривяване на перспективата, и насочи осветлението чрез рефлектори. После направи снимки на черепа в профил и анфас.
	После увеличи звука на уредбата и влезе в тъмната стаичка, за да промие филма. Когато излезе оттам, тромпетът на Джо Томас тъкмо започваше „Черна пеперуда“. Докато снимките съхнеха, той доближи един до друг двата статива — единият за фронталните, другият за профилните. Черепът с маркерите бе пред него.
	Докато нахвърляше скиците върху двата листа паус, закрепени върху снимките на черепа с маркерите, следобедните сенки по повърхността на езерото се удължиха. Прехвърляйки се от едната на другата снимка, той работеше сръчно и уверено. Дългогодишният опит му помагаше бързо да взима решения. Наблягаше на най-характерните за черепа черги, а там, където липсваше костна структура, за да го насочва, умишлено оставяше поле за различни варианти. Клепачите и веждите бяха два елемента, при които подхождаше по следния начин: при фронталния план рисуваше очите с различни характеристики, като оставяше окончателния вариант за по-нататък, когато щеше да има повече информация и на практика вече щеше да е започнал същинската реконструкция.
	По здрач бе свършил по-голямата част от работата: двете версии на образа на съпруга на Бека Хейбър го гледаха от стативите. Но нещо в тях не му харесаше. Нещо не беше в ред, а не можеше да разбере какво точно. Разгледа двете рисунки с помощта на едно от трите огледала, които местеше около стативите, когато рисуваше или скулптираше, за да следи какво прави от друга перспектива. Но в случая това не му помогна. Имаше нещо в рисунките, което не го удовлетворяваше. И, кой знае защо, го смущаваше.
	Бе работил достатъчно дълго.
	Угаси осветлението и в ателието нахлу синкавият здрач. Бърн се приближи до голямата стъклена стена и се загледа в езерото. По бреговете му припламваха светлини, а хълмовете над него се обагриха във виолетово преди падането на нощта. Той натисна секцията от стената, закрепена на панти към подпорната греда, и тя се отвори. Излезе навън.
	Лъхнаха го мирисът на водата и уханието на кедрите по хълмовете. Полъхът на дим от запалени кедрови съчки премина край него и се стопи във въздуха. Плисък от спускането на лодка в далечен залив проехтя над водата.
	Вече не мислеше често за злополуката с водните ски, но след като през деня бе разказал за нея на Бека Хейбър, сега отново се сети. Една година не бе достатъчна, за да се заличат подробностите. Помнеше всеки час от онзи ден, който без усилие извикваше в съзнанието си.
	Беше в края на август. Алис и няколко нейни приятелки бяха накарали Дана и Тес да ги заведат на водни ски за последен път преди края на лятната ваканция. Нито той, нито Филип можаха да отидат с тях. В късния следобед небето било синьо и безоблачно и те изтеглили лодката на Ло от пристана на Ойстър Ландинг. Отправили се по дългата синя повърхност на езерото Остин.
	Езерото било тихо, идеален ден за водни ски, и във водата било доста оживено. Третото момиче тъкмо се било изправило върху ските, когато отзад се приближила мощна моторница с четирима младежи. Били се разминали вече на няколко пъти, подхвърляйки си безобидни закачки. Сега момчетата били зад тях и пресичали следата от ските на третото момиче ту отляво, ту отдясно.
	Преди някой да си даде сметка, че нещата излизат извън контрол, момчетата форсирали мощната лодка, която с рев префучала край момичето на ските, после край Дана, която управлявала лодката. Момчетата размахвали бутилки с бира и крещели. Внезапно моторницата се завъртяла и се блъснала странично в лодката на Ло.
	Тес и Алис седели от страната на сблъсъка. Тес излетяла с главата напред и се ударила в корпуса на моторницата, а Алис била запокитена в кърмата. И двата съда застинали неподвижно, вклинени един в друг. Тес и Алис били в безсъзнание във водата.
	Тес починала на път за болницата. Алис бе в кома три месеца. Когато най-накрая дойде в съзнание, бе загадка за света.
	След погребението Бърн реши да продаде къщата. Мислеше, че ще намрази езерото и всичко, свързано с него, колкото и да го бяха обичали с Тес. Залезите над водата, нощното къпане, отражението на звездите в неподвижната повърхност, отразяваща простора на нощното небе, бяха станали техни, както става с песен, в която двамата сте влюбени.
	Все пак остана, очаквайки да го обземе равнодушие към всичко това, обикновено настъпващо, когато единствения човек, с когото си го споделял, вече го няма. Той чакаше, предварително изпълнен със съжаление.
	Но смъртта на Тес не промени живота му така, както си бе представял. Познатите споделяни неща: къщата, която бяха градили заедно с толкова усилия през годините, езерото с неговите звуци, светлина и ухания толкова близки, че бяха станали част от тях — не му станаха безразлични. Не се превърнаха в мъчителен спомен. Напротив, обикна ги още по-силно, защото му напомняха за нея и вместо да го карат да се чувства по-самотен, го успокояваха.
	Утешаваше го и Алис. Оцеляването й не му напомняше за загубата. Напомняше му само, че всичко се променя, че нищо не е сигурно и че има степени на загубата, но и на надеждата. Не беше сделка — живота на Тес срещу живота на Алис. Нямаше значение коя е живата.
	Нещата бяха такива, каквито са. Съдбата нямаше пръст в тях; нямаше мрачен и коварен замисъл. То просто се беше случило, също както бризът променяше посоката си, както се появяваше мирис на дим — усещаш го за миг, но после се разсейва във въздуха и не се завръща.


>	7

	_Вашингтон_
	Ричард Гордън вървеше по дългия коридор на третия, последен етаж на мотела в един от търговските райони на Феърфакс, щата Вирджиния. Мотелът изглеждаше безличен и стерилен като празен лист хартия или повърхността на луната. Но си личеше, че е имал и има посетители. Собствениците се опитваха да прикрият този факт, напоявайки синьо-зелената пътека с огромни количества антисептичен ароматизатор — доказателството, че спазват правителствените хигиенни разпоредби.
	Той спря пред вратата с търсения номер и почука. Голите стени на коридора се сливаха в далечината под луминесцентното осветление. С годините срещите в мотелски стаи ставаха все по-потискащи. Те олицетворяваха мръсната работа, с която той и колегите му се занимаваха, подигравка с високите идеали, с които бяха започнали кариерата си и за които не се сещаха често, а понякога напълно забравяха.
	Когато вратата се отвори, той влезе в стая, осветена от хладните отблясъци на халогенната улична лампа близо до прозореца.
	— Ричард? Добре, добре — произнесе сподавен глас и Лекс Кевърн обърна якия си гръб, отдръпна се от вратата и остави Гордън сам да я затвори.
	Не си стиснаха ръцете, макар да не се бяха виждали почти цяла година. Въпреки факта, че не се харесваха много, работеха заедно по операция, определена като „безотчетна“. Това бе ново обозначение за специален вид операции, подсказващо, че те са по-скоро нелегални, отколкото секретни. Тоест че освен за шепа хора — неколцина от Оперативен отдел към ЦРУ и няколко души от Националния съвет за сигурност — операцията не съществуваше.
	Гордън се огледа. Бяха сами. Светлината се процеждаше през щори на хоризонтални ивици и осветяваше мебелите, закупени на едро през 1975 г. Въздухът беше застоял и тежък, с дъх на стомашни газове. На леглото лежеше отворено куфарче с разбъркано съдържание, сякаш нещо е било набързо измъкнато изпод внимателно подредените вещи в него.
	Кевърн взе дистанционното от масичката в ъгъла и се отпусна тежко в креслото до стената, под прозореца със синята светлина.
	— Доста време мина — каза Гордън. — Монтевидео.
	— Да, да, Монтевидео — изсумтя Кевърн.
	Под струящата върху него светлина повече приличаше на сянка, отколкото на човек от плът и кръв. Протегна дебелата си ръка и екранът на телевизора трепна. Той зяпна в него.
	Гордън огледа профила на Кевърн на бледите отблясъци от екрана на телевизора. Бе напълнял, но все още в добра форма. Военната прическа я нямаше, макар косата му да бе също както преди късо подстригана и добре поддържана. Беше прилично облечен, не с джинсите и разкриващата мускулите му тениска от предишните години, но дрехите му не можеха да скрият напълняването. Лекс бе в разузнаването и участваше в специалните операции от дълго време. Това винаги щеше да му личи.
	— Е, какво има? — попита Гордън и седна на пластмасовия стол. Имаше и канапе, но той не искаше да сяда там. Представи си тапицерията, дълбоко пропита със зловония от безкрайното шествие на временни обитатели с лоши хигиенни навици.
	Кевърн му се бе обадил по кодираната линия от Мексико Сити рано същата сутрин, за да се уговорят. Без обяснения. Но на Гордън не му трябваха обяснения. През последните шест седмици няколкото души от екипа на операция „Проливен дъжд“ говореха само за едно. Кевърн сигурно носеше нещо изключително важно.
	— Получих го преди месец — каза Кевърн, без да отговаря на въпроса.
	— Какво е то?
	— Виж сам.
	Дискът се завъртя.
	Наблюдателна камера: трима мъже седят около маса. Камерата е разположена високо зад плешивия, чието лице не се вижда. Образът е леко изкривен от широкоъгълните лещи. Двамата, чиито лица се виждат, вероятно са от Близкия изток. Гласове отвън. В обсега на камерата отдясно влиза кореец, който държи автомат, следван от бял мъж и от още един кореец.
	Гордън застина. Подпря лакти на коленете си и се наведе напред.
	Тримата мъже разменят по няколко думи; след това плешивият внезапно скача на крака, събаря чашите и чинийките на малката масичка и плюе в лицето на белия. Единият кореец хваща ръцете му изотзад и ги извива на гърба му, при което ясно се чува звук от счупена кост. Белият крещи от болка. Връзват ръцете му на гърба, а краката му — за краката на стола „Jasus! Jasus!“, крещи плешивият, наведен над масата.
	— „Шпионин! Шпионин!“ — преведе Кевърн с нисък дрезгав глас.
	Появява се мъж в анцуг, който допира електрически кабели от двете страни на врата на белия. Тялото на стола се разтърсва. Изведнъж другите двама скачат на крака, крещят, единият вдига ръка и стреля в мъжа срещу себе си. Изстрелът отнася задната част на черепа му. Кабелите отново се допират до тялото на белия и то отново се разтърсва. След това плешивият вади нож и докато някой държи главата на зашеметения бял, бързо отрязва езика му.
	— О, мамка му! — изруга Гордън.
	Плешивият плясва белия през лицето с езика, после го хвърля на кучето, което мигом го поглъща.
	— О, господи! — Гордън се облегна на стола си.
	Белият бавно се дави в собствената си кръв. Останалите стоят и гледат. Плешивият казва нещо. Някой отговаря. Когато накрая белият умира, плешивият забива ножа си в гърдите му и го оставя там. В това време другите излизат от стаята. Камерата работи още няколко минути, но единственото, което записва, е тишината и неподвижните тела на двамата мъртви. После екранът потъмня.
	Кевърн изключи плейъра.
	Лицето на Гордън гореше. Макар и неохотно, те бяха приели вероятността Джуд Лърнър да е мъртъв, но потвърждението й бе прекалено жестоко. Той се изправи, приближи се до плейъра, извади диска и се върна на стола си.
	— Откъде взе това, Лекс? Какво става тук?
	— Мексиканската федерална агенция за разследвания — отвърна Кевърн. — Следили са ливанците почти цял месец. Дори не подозирали с какво разполагат. Бях там и разпитах ченгетата. Нещо ново? Нещо интересно? Агентът казва: „Pues, tenemos este“, тоест „Ето, това имаме“. „Дай да видя“, казвам аз. — Кевърн посочи телевизора. — И ми показа това.
	Гордън просто поклати глава. Всемогъщи боже.
	Кевърн извърна глава и изсумтя. Бог знае какво искаше да каже с този жест.
	— В Мексико има половин милион ливанци — каза Гордън. — Защо са следили точно тия момчета?
	— Дрога — така каза моят човек.
	— Само дрога?
	— Така каза.
	— Не са ли знаели за връзките им с Хизбула?
	— Мисля, че не.
	— И според тях кой е бил грингото?
	Кевърн сви рамене.
	— Наркодилър. Останали озадачени от думата „шпионин“. Направили справка в Агенцията за контрол върху наркотиците, но оттам не могли да установят самоличността му.
	Ливанците започнали да емигрират в Мексико през деветнайсети век и днес имат доста осезателно културно присъствие там. Някои от тях са сред най-богатите и влиятелни граждани на страната. Като етническа група те изцяло са се интегрирали в мексиканската социална тъкан. Станали са незабележими също както ирландците в САЩ и създават същите проблеми на разузнаването в Мексико, каквито биха създали ирландците в САЩ, ако ИРА внезапно реши, че унищожението на колкото се може повече американци с всички възможни средства с религиозен и морален дълг на всеки ирландец. Макар че 99,9 процента от ирландците биха сметнали тази идея за отблъскваща, останалият един процент нейни привърженици биха превърнали в същински ад дните на служителите на сигурността. Същото е и с ливанците в Мексико. За тези от тях, които са свързани с Хизбула, не представлява трудност да се укриват. Расовите отличителни белези в случая не вършат работа.
	Гордън не каза нищо. Агентът му бе мъртъв и мексиканският разузнавателен екип, обучен от Агенцията за контрол върху наркотиците и френската полиция, разполагаше със запис на смъртта му. Проблемът бе, че „Проливен дъжд“ се осъществяваше тайно от всички чуждестранни разузнавателни агенции, включително и от мексиканското правителство. Още по-лошото бе, че за нея не знаеше дори посолството на САЩ, нито пък началникът на клона на ЦРУ в Мексико Сити. Беше прекалено близо, за да са спокойни.
	— Мехия гледала ли го е?
	Кевърн поклати глава.
	Е, това беше краят. Но оставаше един тревожен въпрос. Той погледна Кевърн.
	— Как Халил и Ахмад са се добрали до Джуд?
	— Нямаме представа.
	— Плешивият?
	— Също. Виж, това падна сякаш от небето. От записа се вижда, че Джуд също нищо не е подозирал, когато е отишъл там. Беше прекалено добър, за да влезе в капана. Ако беше надушил нещо, нямаше да стъпи в Тепито.
	— Кога получи записа? — попита Гордън.
	— Преди около месец — отговори Кевърн без намек за извинение.
	Джуд бе изчезнал преди шест седмици.
	Гордън потрепери. Записът бе зловещ, наистина, но той се ядоса.
	— Имаш го от цял месец — каза Гордън и двамата мъже се спогледаха. — Някакво обяснение?
	— Мексиканската граница е повече от три хиляди километра, Горди отвърна хрипливо Кевърн. Винаги говореше, сякаш гърлото му е възпалено. — Канадската — осем хиляди и петстотин километра. Два милиона железопътни вагона и единайсет милиона камиона влизат в страната всяка година. Осем хиляди кораба влизат в пристанищата петдесет и един хиляди пъти годишно. Петстотин милиона души влизат през летищата и пристанищата ежегодно, като над осем милиона от тях са незаконни имигранти. — Той млъкна, за да подчертае казаното. — Това е моето обяснение. Минаха почти седем месеца, преди Джуд да успее да се вмъкне сред тях, да спечели доверието им, да се срещне с Байда, да спечели и неговото доверие — продължи той. — Той беше най-добрият ни агент и въпреки това ни беше необходима почти цяла година, за да го внедрим. Неимоверни усилия. Не искаме да губим следата на тия хора. Горди. Знаеш какво става в зоната на тройната граница. Тия типове не стоят на едно място, разпръскват се — в Сао Пауло, на остров Маргарита до Венецуела, в Панама, в Икике в Чили. Мамка му. А оттам — на други места. Циреят се пуква и гнойта изтича. Нямаме много време.
	— За какво говориш? — попита Гордън. — Целите ни винаги са били дръзки, а тази за малко не я осъществихме. Но операцията беше еднократна. Джуд беше операцията. — Той взе диска. — И какво, това ли е нейният край?
	Кевърн седеше притихнал и Гордън забеляза гузния му немигащ поглед. Това моментално го накара да застане нащрек. Кучият му син вече е направил нещо. И му с трябвал един месец, за да го подготви и осъществи.
	— Изплюй камъчето, Лекс.
	— Гази Байда ще научи нещо интересно — измърмори Кевърн под нос. — Ще открие, че Джуд все пак не е мъртъв.


>	8

	Лекс Кевърн продължаваше да държи дистанционното. След като екранът на телевизора потъмня, в стаята се възцари предишният хладен синкав здрач.
	Но сега Ричард Гордън искаше да види по-ясно лицето на Кевърн, който седеше до настолната лампа. Гордън се пресегна и я включи. Крушката хвърли слаба жълтеникава светлина. Слънчевият загар на Кевърн потъмня.
	„Проливен дъжд“, както много секретни операции, бе с ясен замисъл, но трудна за осъществяване. Целта бе да се постави някой много близо до вътрешния кръг на Гази Байда — терорист от Хизбула, от когото всички се бояха, локализиран от американското разузнаване в района на тройната граница. Тази територия, обрасла в джунгла ничия земя, където река Игуасу и река Парана се сливат при пресичането на границите на Бразилия, Аржентина и Парагвай, се бе превърнала в незаконно убежище на международни престъпници и терористи. Съществуваха опасения, че Байда се е прицелил в САЩ и подготвя операции, които ще започнат от бази в Панама, Венецуела и Мексико.
	Като оперативен агент на ЦРУ Джуд Лърнър бе включен в играта в ролята на художник от Тексас под фалшивата самоличност на Джуд Телър. Джуд стана неделима част от голямото артистично общество на Мексико Сити. Започна да се навърта в танцовия клуб в Зона Роса, често посещаван от Ахмад Рахал, един от шефовете на група, свързана с Байда.
	С времето двамата се сприятелиха и постепенно Джуд посвети Рахал в страничните си занимания — контрабанда на предмети на изкуството от предколумбова Америка.
	Хората на Гордън във Вашингтон бяха оказали съдействие в контрабандната операция, осъществявана от хората на Кевърн в продължение на шест месеца. Бяха осигурили маршрути, контакти, прикрития, информатори, купувачи — всичко необходимо за поддръжката на контрабандната мрежа, простираща се от джунглите на Гватемала, където Джуд купуваше от маите предметите, ограбени от археологическите обекти, до Хюстън — краен пункт и разпределителен център на стоката.
	Когато Ахмад прояви интерес към операцията на Джуд, той го взе със себе си на няколко от пътуванията, за да може Ахмад да получи непосредствени впечатления от функционирането на цялата система. Малко след второто пътуване Ахмад запозна Джуд с водача на групата — Халил Салех. След месец на предпазливо опознаване Халил също бе запознат с контрабандния маршрут и не след дълго на Джуд бе казано, че търсят сигурен канал до Тексас за определена стока. Дали това интересуваше Джуд? Тексасецът никога не отказваше да спечели някой и друг свободен от данъци долар.
	Тогава Халил заведе Джуд в Сиудад дел Есте в Парагвай, в зоната на тройната граница, и го запозна с Байда. Цялата система на Джуд бе незабавно подробно проверена. Байда го бе приел сериозно. Когато проверката не показа нищо обезпокоително, Байда повика Джуд обратно в Парагвай. На третата им среща Байда се съгласи да прати пробно малко стока по каналите на Джуд.
	Но когато Джуд се върна в Мексико Сити от последното си пътуване до Сиудад дел Есте, той просто изчезна. Сега разполагаха с потвърждение на това, което се бе случило с него, но по някаква причина Кевърн не бе подал информацията във Вашингтон в продължение на четири седмици. Гордън чакаше обяснение.
	След последните си загадъчни думи Кевърн мълчеше. Бе се навел напред, подпрял единия си лакът на страничната облегалка на фотьойла. Гордън чуваше тихото му сумтене — голямо животно, затворено в среда, която го ограничава и дразни. Но Кевърн изглеждаше спокоен. Когато се доближаваше до нещо, което е преследвал, го обземаше невероятно спокойствие. В близост до жертвата се чувстваше направо вледенен.
	Най-накрая Кевърн кимна.
	— Изгаси тая лампа — каза той. — Трябва да видиш още нещо.
	Екранът отново оживя в искрящата мъгла от статичното електричество. Образите отначало бяха неясни. Датата показваше, че записът е направен двайсет и четири часа след първия.
	Отначало изображението е неясно, после се отваря вратата на осветена стая — същата като в първия запис, но този път камерата е в ръцете на някой, който влиза. Халил, плешивият мъж и двамата корейци се обръщат изненадано. Камерата е зад неканените гости с черни качулки на главите. Започват да стрелят с автоматите си; хората на Халил, които нахлуват от друга врата, отвръщат с няколко изстрела. Мъжете с качулките обсипват стаята с огън и всички падат за по-малко от петнайсет секунди. Те методично довършват всяка от жертвите с кратки откоси от упор.
	Плешивият, все още жив, е заснет отблизо; ръце в черни ръкавици повдигат главата му от пода и я държат срещу камерата, за да бъде разпознат впоследствие. Мъртвият Халил също е заснет отблизо, за да бъде идентифициран, както и всеки от тримата корейци и другите двама мъже. На три пъти се вдигат ризи и смъкват панталони, за да се заснемат татуировките и белезите, които ще помогнат при установяване на самоличността.
	Някой събира купчината пари на масата, около която са седели мъжете, както и десетина пакета с дрога от по един килограм, наредени до парите. След това се записва свалянето на наблюдателната камера, тайно монтирана на тавана от Мексиканската федерална агенция за разследвания, с помощта, на която е направен предишният запис. Последен кадър на притихналата стая и записът свършва.
	Кевърн изключи плейъра и телевизора.
	Гордън седеше зашеметен и безмълвен. Цялата група, в която се бяха опитвали да проникнат в продължение на почти година, бе унищожена за по-малко от пет минути.
	Подозираше какво точно е видял, но си замълча. Трябваше да го чуе от Кевърн. Трябваше да изчака и да го приеме като факт. И внимателно да чете между редовете. Искаше Кевърн да обясни всяка стъпка от видяното — всичко, особено онова, което му се струваше, че вече е проумял.
	Пресегна се и отново запали лампата. Този път искаше да види всичко, което издава лицето на Кевърн, макар че то почти винаги оставаше непроницаемо.
	Кевърн изсумтя, изправи се на фотьойла и леко се приведе напред.
	— За разлика от приятелчетата си мюсюлмани, Байда никога не се е притеснявал за липсата на морал в контрабандата с наркотици, от която финансира операциите си. — Той кимна към телевизора. — Тъкмо това е правил там Халил. Хизбула активизират дейността си в Южна Америка. Съсипаната икономика на държавите там е като тор за организираната престъпност и Хизбула се възползват от това. Предполагам, че Байда превръща хората от тези престъпни организации в свои войници. Те разполагат с необходимата инфраструктура за трансгранични операции. Не са лоялни на нито една държава или религия. Алчни са, така че предлагат услугите си на този, който плаща най-добре, а с парите от дрогата Байда може спокойно да си го позволи. Те са идеалните наемни терористи.
	Кевърн млъкна. Гордън чуваше мъчителното му дишане — сякаш тежестта на тайната го задушаваше.
	— Ето как стоят нещата: преди Джуд не сме успявали да проникнем в никоя от мръсните банди на Байда, защото той е маниак по отношение на три неща: изолираност, децентрализирана организация и ограничени комуникации. — Той замълча, за да постигне по-силен ефект. — Точно това ще използваме, за да му видим сметката.
	Гордън не беше сигурен накъде бие Кевърн, но предчувстваше, че той се готви да задвижи поредната си творческа идея. Кевърн беше известен с умението си да разработва и осъществява невероятни схеми, чиито резултати надминаваха и най-смелите очаквания. Бе осъществил някои легендарни операции. В същото време, когато някой негов замисъл се провалеше, винаги се намираше някой шеф, който да поиска главата му на тепсия. Но Кевърн винаги някак си успяваше да отърве кожата.
	Истината беше, че началниците и чиновниците се сменяха. Идваха и си отиваха с неизменна последователност като смяната на сезоните. Но един изобретателен оперативен служител, който освен това бе и педантично точен, бе истинска рядкост. Всяка разузнавателна агенция би трябвало да има няколко души като Кевърн, които нямаха нищо против да играят ролята на сатаната в сложната морална драма на секретните операции.
	— Вече бяхме събрали информация за всички от групата — каза Кевърн. — Дори за корейските охранители, които бяха наети да им осигурят защита и свободно придвижване в Тепито.
	Кевърн хвърли поглед към телевизора, сякаш за да напомни на Гордън за току-що видяното.
	— Мъжете, които ги нападнаха и направиха записа, бяха хора на Мондрагон. Унищожихме цялата група, до крак.
	На Гордън не му достигаше въздух. Мили боже. Възмутително бе — дори в новата обстановка на нарастващ тероризъм, позволяваща използването на по-брутални средства — американски офицер да е инициаторът на ликвидирането на членове на група, толкова маловажна за Оперативен отдел, че дори не бе включена в оперативните списъци, заедно с ония в стаята, които са били просто наети местни бандити. И всичко това бе извършено без заповед от Оперативен отдел. Беше си чисто своеволие.
	Кевърн забеляза изражението на лицето на Гордън.
	— Спокойно, Горди. Изслушай ме.
	Кевърн бе единственият човек на света, който го наричаше Горди. В това имаше както нещо искрено приятелско, така и тънка насмешка, нюанси, които Кевърн владееше до съвършенство.
	— Сега ме изслушай — повтори Кевърн. Избихме ония тъпаци и прибрахме парите и дрогата, за да изглежда, че някоя от наркосделките на Байда се е прецакала. Тъкмо това е чул Байда от своя човек, когото изпрати в Мексико Сити да провери защо групата на Халил мълчи. Посмъртно: Байда причислява групата към неизбежните разходи, свързани с бизнеса. Просто я отписва. И тъй като между групите на Байда липсва връзка — всяка от тях е напълно независима и самостоятелна — с изключение на връзката от и до самия Байда, той така и не научава, че Джуд е бил шпионин. Халил със сигурност не му е докладвал. Опитал се е да го прикрие. Така че за Байда, Джуд си остава чист. Но Байда се притеснява: къде е Джуд? Никакви вести. Мълчи. В продължение на пет-шест дни след клането в Тепито, Байда му се обажда четири пъти на кодирания телефонен номер на групата. Джуд му трябва. Трябва му неговият нелегален канал на север. На улицата се разправят най-различни слухове.
	Някои казват, че Джуд е убит по време на нападението. Други твърдят — този слух го пуснахме ние, — че се крие, докато се изясни какво, по дяволите, се е случило онази вечер. Детективът на Байда му носи объркания си доклад в района на тройната граница.
	Кевърн млъкна и погледна Гордън като професор, който предизвикателно гледа най-умния си студент, очаквайки отговор от него преди всички останали в залата.
	— Не разбирам, Лекс.
	Кевърн се усмихна.
	— Това е гениалното тук, Горди. Байда също няма да разбере.
	Кевърн се изправи и се приближи до оръфаното куфарче на леглото. Повдигна купчината дрехи и извади отдолу папка. После се върна на мястото си и я хвърли в скута на Гордън.
	Гордън видя червената ивица върху папката и червената пирамида до името. Това беше кодовата емблема на новата категория оперативни агенти на ЦРУ, пазена в пълна секретност от системата за сигурност на Управлението. Джуд Лърнър бе един от малцината служители, чието досие №201 беше с такава червена пирамида и за когото имаше и отделна папка с червеи кант с гриф „Строго поверително“.
	Гордън все още не знаеше какво да очаква и Кевърн разбра това по израза на лицето му.
	— Знаеш какво има в папката, нали? — попита Кевърн.
	— Познавам си хората, Лекс.
	Кевърн седна във фотьойла си и изсумтя. Проследи с поглед как Гордън отваря папката и разлиства страниците. Не му отне много време. Кевърн бе отбелязал с маркер нужния документ и бе прикрепил към него с кламер листче с бележки. На Гордън дори не му се наложи да ги чете.
	Той погледна Кевърн, който седеше с невъзмутимо изражение.
	— Ти си се побъркал окончателно — каза Гордън.
	— Може и така да се каже — отвърна Кевърн.
	— Какво си направил, по дяволите?
	— От теб искам две неща — каза Кевърн. — Първо, да поддържаш легендата, че групата на Байда е ликвидирана заради дрога. — Очите му се втренчиха в Гордън. — И да ми издействаш разрешение за операцията с Бърн, която вече е в ход. Искам да го направиш на всяка цена.


>	9

	Към седем часа на другата сутрин Бърн вече беше облян в пот. Само по къси панталони и маратонки, той се катереше по скалите под къщата и трупаше на брега камара от тежки камъни — подготвяше основите на бетонния пристан. Вършеше това всяка сутрин от два месеца, ставаше рано и работеше по няколко часа, преди да вземе душ и да закуси.
	Към осем часа вече бе пред статива и полагаше първите контури на рисунката, в която Бека Хейбър се надяваше да разпознае лицето на мъжа си. Малко след десет пристигнаха Алис и майка й.
	— Здрасти, Пол — каза Дана от най-горното стъпало, след като влязоха в ателието.
	— Добро утро! — поздрави бодро Алис, заряза майка си и хукна към стъклената стена над езерото, профучавайки край Бърн. Пристъпи навън и подпря лакти на парапета на терасата. Няколко платноходки тъкмо се показваха иззад носа, преграждащ яхтклуба.
	Бърн пресрещна Дана при стълбите и я целуна по бузата.
	— Охо, ухаеш на хубаво! — поласка я той.
	— Нов парфюм — усмихна се тя.
	— Невероятен е — каза той. — Кафе?
	— Не, благодаря. Исках само да ти кажа здрасти. Последните няколко пъти оставях Алис, без да слизам от колата. Не сме говорили с теб цяла седмица. Как я караш?
	— Чудесно, благодаря. Слушай, вчера, когато взе Алис, не ти ли се стори малко особена?
	— Да, забелязах. Но нали знаеш, Пол, вече съм свикнала с нейните странности. В нашия дом ненормалното отдавна вече е нормално. — Тя се усмихна тъжно и погледна Алис, която стоеше на терасата. После отново насочи вниманието си към Бърн. — Защо, случило ли се е нещо?
	Той й разказа колко се бе ядосала Алис на Бека Хейбър и двамата се разсмяха.
	Дана Ло беше красива жена, единствената телевизионна водеща китайка в Атланта, където бе срещнала Филип. Бърн и Тес се запознаха с нея, когато двамата с Филип още не бяха женени, и това бе началото на едно чудесно приятелство. По-късно се роди Алис и те я приеха като своя дъщеря, което ги сближи още повече.
	Когато Алис бе в прогимназията, започна да кани приятелките си в дома на Бърн, където оставаха да спят и по цяла нощ си приказваха. Тес ги водеше на кино, вечер им приготвяше разни вкуснотии на терасата и им правеше пуканки за среднощните разтвори. Плуваха и се разхождаха с малката яхта, която Бърн им купи и която държаха в заливчето. Тес обожаваше момичетата и с умиление ги наблюдаваше как растат. Те също обичаха леля Тес.
	След още няколко минути Дана се сбогува с Алис и си тръгна. Бърн се върна към статива, до който Алис вече бе придърпала табуретката си и съсредоточено разглеждаше двете рисунки на лицето, появило се върху хартията през последните два часа.
	— Това е една и съща много лилава смес — каза тя загрижено. После погледна намръщено Бърн. — Защо вървиш под видяно небе?
	— Какво има? — попита я Бърн.
	Стоеше пред рисунките, а Алис седеше на табуретката до него. Ухаеше на утринна свежест и лек парфюм.
	— Поемаш далеч повече, отколкото може да свърши моливът — отвърна бавно тя с лека нотка на раздразнение.
	Бърн я погледна. Беше оставила скицника си в края на съседната масичка и се взираше в скицата, мушнала ръце между бедрата. Сякаш се опитваше да разгадае нещо, което не разбираше напълно, със същото бързо сменящо се противоречиво изражение на лицето, както пред рисунката, която бе направил за нея предния ден. След това я разгледа и в огледалата, както нравеше Бърн, при което той забеляза отчетлива промяна в очите и челото й.
	— Нещо не е в ред ли? — попита той отново.
	За разлика от вчерашната й реакция, когато озадачението от видяното се бе превърнало в спокойно съзерцание, днес скицата на статива имаше обратен ефект.
	Колебаеше се, наклонила глава встрани.
	— Във всеки случай — каза тя внимателно — ще бъде лудост да добавиш и лице.
	Рисунката беше готова, макар и в общ план. Би било грешка да се задълбочава в подробностите на този етап от реконструкцията. Някои неща бе по-добре да се довършат върху самия череп. Все пак отделните черти бяха пропорционално разположени, което бе най-важното за установяване на самоличността. Дори да бе възстановил погрешно някои индивидуални особености, лицето щеше да бъде разпознато, ако постигнеше точно съотношение между чертите и пропорциите.
	Алис бавно повдигна едното си рамо, като че да се предпази от нещо, и неволно поизвърна глава, макар че не бе изгубила интерес към изображението.
	— Черна песен с очи отзад — каза тя. — Но не музика, не дори плач. — Тя започна да клати глава в знак на отрицание, отначало леко, после все по-силно, а накрая отклони поглед от рисунката и се взря настойчиво в Бърн с израз на дълбоко разочарование.
	— Не го искам това. Никога. Не!
	Тя се нацупи, смъкна се от табуретката, взе скицника си и тръгна към канапето. Бърн бе изненадан и озадачен от реакцията й.
	— Добре — каза той, докато тя се настаняваше на канапето и разгръщаше скицника. Искаш да ме гледаш как работя с глината, нали?
	Алис харесваше моделирането с глина повече от рисуването, защото той не го правеше често и не бе имала много възможности да го наблюдава. Знаеше, че вече работи по черепа, защото забеляза, че е преместен на другата маса, с вече поставени очи и първите ивици глина около маркерите. Но сега сякаш отказваше да има нещо общо с това. Дори не му отговори. Беше опряла босите си крака на ръба на масичката и рисуваше в скицника си, който държеше в скута си.
	Още по-озадачен, Бърн седна на стола, за да огледа рисунките от нейната позиция. Той се взря в лицето, сякаш го виждаше за пръв път. Точността на пропорциите го удовлетвори. Какво толкова обезпокоително бе забелязала тя, по дяволите? След няколко минути се отказа и се зае с работата по черепа.
	Към обед спря и двамата отидоха до Фар Пойнт Грил със стария триумф. С тъмните очила и весела усмивка Алис приличаше на безгрижно дете. Ходеха там на всеки две седмици, когато Дана даваше доброволни дежурства в приюта за малтретирани жени в болницата „Ситън“, както беше и днес. Алис обичаше да гледа как платноходките влизат и излизат от яхтклуба, а фактът, че едва не загина в злополуката с лодките, изобщо не я притесняваше.
	Кейти познаваше Алис отпреди злополуката и от чисто съчувствие бързо се бе научила да разбира несвързаните й приказки. За някои хора това бе по-лесно, отколкото за други. Някои се смущаваха, като чуваха това привлекателно момиче да им говори със синтаксиса на Алиса в Страната на чудесата. Необходимо бе въображение и способност за самоирония.
	Върнаха се в ателието след малко повече от час. Алис умишлено избягваше работната маса, където Бърн реконструираше лицето за Хейбър, и отново се настани на канапето. Бърн пусна Бах, защото му се стори, че тя е в настроение за такава музика. След двайсетина минути Алис остави скицника на масичката, сви се в единия край на канапето и скоро заспа.
	Проблемите със скулптурата започнаха веднага след като контурите на лицето се появиха от глината. Още от самото начало Бърн се улови, че допуска типичната за начинаещите съдебни художници грешка — проектира собствените си черти върху глинения модел. На няколко пъти отново прегледа мерките, провери плътността на тъканта, разположението на костите и разстоянието между тях. Числа, които бе определил само преди часове и вече знаеше наизуст.
	Още по-странното бе, че работеше с череп в идеално състояние. Това почти не оставяше място за догадки и предположения. Което поставяше под въпрос професионализма му. Не беше самонадеян, но беше уверен в способността си да „разчита“ черепи и в уменията си на художник.
	Но нещо не беше в ред. Имаше нещо сбъркано. Всяка корекция просто водеше до нова вариация на същата тема. Нищо съществено не се променяше в реконструираното лице, тъй като основните показатели си оставаха същите, все едно колко пъти измерваше черепа и проверяваше справочните таблици за тъканта. Тъпчеше на едно място.
	Когато Алис се събуди след около час, поиска да отиде да поплува. Слезе в спалнята долу, за да си облече банския костюм. Когато тя се върна горе, Бърн заряза работата си и седна на площадката пред ателието с чаша чай с лед, за да я наблюдава как плува из заливчето. От време на време хвърляше поглед към стаята и към работната маса с черепа, който започваше да го изнервя. Измъчваше го смътното чувство, че вижда в него нещо познато.
	Алис се забавляваше. Плува, лежа на гумения дюшек, оставяйки се вятърът да я носи сред проблясващата на слънцето вода. Когато излезе от езерото след около час, тя си взе сладолед и седна при него. Тъкмо го довършваше, когато Дана се обади да каже, че си тръгва от приюта по-рано и че ще дойде след около половин час.
	След като Алис се облече и изсуши косата си, Бърн я помоли да хвърли още един поглед на вече готовото лице. Ала тя не само отказа да се приближи до работната маса, но дори и да погледне натам. Той се опита да превърне всичко в игра, като сложи ръце на раменете й и я побутна към масата, но тя не се остави да бъде подмамена, отскубна се от ръцете му и го изгледа сърдито, промърморвайки нещо неразбрано. Върна се на канапето и остана там, потънала в някаква самотна тъга, до пристигането на майка си.
	След като си тръгнаха, Бърн си наля джин и тоник, добави голям резен лимон и се върна при готовото лице. Седна пред масата и внимателно се вгледа в него. Дали да не заснеме главата и после да моделира усмивка на лицето? Тъй като зъбите са единствената част от черепа, която се вижда от другите приживе, видът им понякога е важен за разпознаването.
	Реши да не го прави, но не можа да устои на изкушението да подчертае още малко отделните косъмчета на веждите, а след това — с изтъняла четка за зъби — леко да набразди местата, където би никнала брадата. Когато джинът свърши, сметна, че е направил достатъчно.
	Малко след осем най-после седна да вечеря на терасата на трапезарията — пай и свежа зелена салата. Летните дни бяха дълги и до мръкване имаше още цял час, макар че удължените сенки на къщата и ателието вече падаха далеч навътре в езерото, а светлината над хълмовете зад него бе придобила кехлибарения оттенък на гаснещото слънце.
	Бе изпил още няколко джина с тоник и след като отнесе съдовете в миялната машина, си приготви още един. Питиетата бяха позамаяли главата му. От терасата излезе на площадката пред ателието. Последните платноходки се отправяха към яхтклуба, скрит зад скалите от южната му страна. Водата в заливчето, където бе плувала Алис, вече бе гладка като огледало.
	Бърн бутна стъклената стена и влезе в ателието, обляно в златистите отблясъци на залеза. Направи няколко крачки и спря, зърнал собственото си отражение в две от трите огледала около работната маса.
	Беше странно, че образът се задържа само за един кратък миг. Още по-странното бе, че видя отражението си напълно неподвижно, като на снимка. Профил. Анфас. Чертите му изглеждаха смекчени в приглушената златиста светлина. Необикновен миг. Светът замря; отражението му не даваше при знаци на движение или на живот. Сякаш гледаше своето восъчно изображение.
	После с внезапно замаяна глава, но не от джина, той осъзна, че това, което гледа, е черепът, завършен само преди няколко часа.
	В миг разбра какво бе забелязала Алис в рисунката и защо така решително бе отказала да погледне главата. С внимателни изчисления и целия си опит и талант, впрегнати за изпълнение на задачата, той педантично бе реконструирал черепа, донесен от Бека Хейбър, за да открие, че когато е принадлежал на жив човек, този човек е живял с неговото собствено лице.
	Чашата се изплъзна от ръката му.


>	10

	Стъклото се разби на парчета върху бетонния под с остър трясък. Бърн дори не забеляза. Той тръгна покрай масичката към черепа като хипнотизиран, вперил очи в лицето, което бе сътворил, но не бе видял. Късчетата стъкло хрущяха под краката му. Не бе прозрял в лицето. Познаваше отблизо техническата му конструкция, но не и духа, който Алис бе доловила.
	Погълнат изцяло от скулптурата, глух и сляп за всичко останало. Бърн се приближи до работната маса и включи осветлението. Седна на стола и се вгледа в лицето, местейки очи от един на друг детайл от чертите му, сякаш бяха пръсти на сляп човек. Мили боже. Докато го е ваял, сякаш е бил късоглед; сякаш е бил с прекъснат очен нерв, също като прекъснатата нишка в мозъка на Алис, вследствие на което бе престанала да разбира думите, които е чувала през целия си живот.
	Изведнъж излезе от вцепенението си. Помиеше, че от самото начало се беше борил с неволното желание да възпроизведе собствените си черти върху черепа. Какво, по дяволите, беше това? Какво ставаше тук?
	Той придърпа стола по-близо до масата. Размести две от огледалата, приближи лицето си на няколко сантиметра от черепа и погледна в тях.
	Обля го топла вълна. Макар и непълно, съвпадението в съотношението на пропорциите беше поразително. Стана ясно защо е изобразил собствените си черти върху черепа. Всичко показваше, че така е трябвало. Беше очевидно. Разбра какво е гледал, докато е скицирал голия череп и после е извайвал плътта от глина. Костната структура му бе подсказала, че собственото му лице има всички основания да бъде там.
	Едва откъсна очи от огледалата, където обратният зрителен ъгъл още по-ясно подчертаваше приликите между собственото му лице и реконструираното. Господи! Какво да мисли?
	Изведнъж скочи от стола и тичешком излезе от ателието. Преди няколко години — може би четири — сковаваше пергола от едната страна на терасата. Работеше сам, както обикновено, и имаше нужда някой да държи гредата, докато пробие отвора за болт в единия й край. Тес му помагаше, но бе отишла до железарския магазин в града. Вместо да я изчака, той измайстори подпора. Но гредата се изплъзна и той падна от перголата, а гредата се стовари върху него и счупи челюстта му.
	Отиде в спалнята и взе да рови из кашоните в един от килерите. Там някъде трябваше да са рентгеновите снимки на долната част на главата му.
	Като ги намери, побърза да се върне в ателието, където включи светлинното табло и нетърпеливо заразглежда снимките. Навремето, въпреки болката, бе настоял да ги направят в действителни размери и да внимават да не се получат изкривявания. Като съдебен художник не можа да устои на изкушението да притежава точно изображение на собствения си череп, сега само можеше да благодари на бога, че го е направил.
	В действителност фотографски негативи рядко се използваха за сравнение. За да ти свърши работа такова сравнение, трябва да имаш два прецизно фотографирани черепа, без обичайното изкривяване в перспектива. Досега Бърн никога не беше го правил.
	С разтуптяно сърце той наложи своите негативи върху тези на черепа и подравни долните части на очните кухини, отбелязвайки си точните ъгли на орбиталните ръбове и формата на фронталните синуси. Сравни всяка една точка от черепите. Стигна до зъбите и се стресна.
	Черепите съвпадаха.
	Краката му омекнаха и той тежко се отпусна на стола, без да съзнава какво върши. Зашеметен, гледаше зловещите отблясъци от светлинното табло. Не знаеше какво да мисли. Откъде, по дяволите, се взе това съвпадение? Възможни отговори? Заключения? Това бе повече от странно.
	Той преглътна. Изправи се на треперещите си крака. Опря длани върху светлинното табло и отново погледна положените една върху друга снимки. Но видя само един череп. Исусе. Угаси лампата.
	Замисли се за необичайната реакция на Алис. За Бека Хейбър. За внезапното й тръгване, след като се бе съгласил да реконструира черепа. Тук нещо не беше наред. Имаше нещо подозрително.
	Приближи се до бюрото и намери листчето, на което бе написала телефонния номер на хотела си. Набра номера и поиска да го свържат със стаята й.
	— Момент, сър — отговори администраторката.
	Тишина.
	— Как се пише това име, сър? — попита тя.
	Той го произнесе буква по буква.
	— Сър…
	Бърн предусети отговора.
	— Нямаме гостенка с такова име, сър.
	Затвори. Нямаше смисъл да проверява в другите хотели. Погледна листчето хартия. Беше го написала сама. Ако беше го записал той, може би… Нямаше смисъл да гадае. После си припомни някои предишни случаи. Какво ставаше тук? Имаше ли това нещо общо с някоя от предишните поръчки? Да не би някой да търси отмъщение за нещо, което е направил преди години? Някой, който смята, че е несправедливо осъден заради негова рисунка или реконструкция?
	Седна пред компютъра и го включи. Отвори списъка с поръчките и започна от буква А. Маркира ги една по една, мислеше върху тях, възстановяваше ги в съзнанието си, съживяваше ги. Кои бяха по-особените? Кои бяха най-тежките присъди? Кои бяха разгневените?
	Петнайсет години оживяха в спомените му. Имена, истории и лица, за които не се беше сещал от години. Файловете напомняха за един тъжен и мрачен свят, за разбити съдби, за невъобразими деяния, за мъже и жени, прекарали последните си мигове в терзанията на своя душевен ад. Но имаше и случаи с щастлив край за мъките на някое семейство — намерено дете, открит изгубен роднина, разкрито престъпление.
	След малко повече от час все още нямаше никаква идея. Нищо тук дори не загатваше за зловещото съвпадение на снимките върху светлинното табло.
	Сети се за чашата, която бе изпуснал. Стана, отиде до килера, взе няколко хартиени кърпи, лопатка за смет и метла и отиде да почисти.
	Докато събираше парченцата стъкло, си припомни театъра, който разигра Бека Хейбър — вече беше убеден, че наистина е било театър. Добре, каква би могла да е целта на посещението й? Да го накара да свърши работата. Защо?
	Изсипа шумно стъклата в кофата за боклук и започна да бърше разлятото питие. Остри късчета стъкло залепваха за хартиената кърпа. Видя ги как проблясват от различни ъгли. Течността се бе разплискала чак под канапето.
	Като почисти, прибра нещата и угаси всички лампи, с изключение на тази до канапето. После излезе навън, застана на площадката и се загледа в езерото.
	Опита се да изостри възприятията си към всичко, което го заобикаляше. Моторна лодка се отдалечаваше от пристана и се насочваше в мрака нагоре по езерото. От къщата на носа отляво над водата се лееше тиха музика. Летен звук, който обичаше да чува. Напомняше му за младостта, любовта, очакванията. От гората вдясно кукумявка изпращаше над водата странната си тревожна песен. Тихата музика и самотните мисли на кукумявката не си пречеха, напротив, правеха вечерта още по-прекрасна.
	Отсрещният бряг беше осеян със светлините от къщи, внушаващи чувството за топлина и семеен уют. Винаги ги бе възприемал като нещо хубаво и желано, дори изпитваше завист. Яхтклубът бе твърде далеч зад завоя и оттам не се виждаше и чуваше нищо.
	Внезапно хрумване го връхлетя като гръм от ясно небе. Всичко наоколо изведнъж изгуби смисъл в светлината на шокиращата и непонятна реалност: черепът на масата бе идентичен с този, в кой го се поместваше неговият мозък, цялостната личност на Пол Бърн, която винаги бе смятал за единствена и неповторима.


>	11

	Малко след 3:30 превъзбуденото съзнание на Бърн се плъзна по ръба, пропадна в царството на съня и той заспа. Събуди се в 8:15.
	Преди още да е станал от леглото, взе телефона и отново се обади в хотела. Знаеше, че дежурната администраторка ще е друга. Отново попита за Бека Хейбър и отново получи същия отговор: „Нямаме гостенка с такова име“.
	Невероятно. Но той вече бе решил какво да предприеме. Седна на края на леглото и набра друг номер.
	— Отдел „Обществена безопасност“ на щата Тексас.
	Поиска да го свържат с Инес Кортинас.
	— Криминална лаборатория. Аз съм Инес.
	Инес, обажда се Пол Бърн.
	— Здрасти, Пол. Отдавна не сме се чували. Обзалагам се, че пак ще поискаш нещо.
	— Един бърз въпрос.
	— Давай.
	— Правите ДНК тест от черепна кост, нали?
	— Да. Е, митохондриална ДНК, не ядрена.
	— Каква е разликата?
	— Митохондриалната е по-обща. Предава се само по женска линия и не можем да различим отделни индивиди. Ако получим съвпадение, ще знаем, че черепът е принадлежал на наследниците по определена женска линия, но няма да можем да идентифицираме самия череп и дори да кажем дали е мъжки или женски. Ще знаем само, че е от определена женска линия.
	Това не му вършеше работа.
	— Имаш ли черепа? — попита тя.
	— Познавам човека, който го има.
	— Стар ли е?
	— Според мен не повече от година.
	— Шегуваш ли се? Значи има зъби?
	— Да, всичките.
	— Това е друго нещо. Използвайки зъбите, можем да направим нормален ядрен ДНК тест. Можем да извадим пулпата от вътрешността на зъба и готово. Митохондриалният тест отпада.
	— Кой зъб е за предпочитане?
	— Кътник. В тях има повече пулпа. Без пломби, разбира се, най-добре зъбът изобщо да не е пипан.
	— За колко време става?
	— Май бързаш.
	— Да.
	— Можем да направим двоен кратък ядрен тест за един лен. Най-много два.
	Бърн й благодари и затвори. Докато вземаше душ, мислите му се проясниха. Не разбираше какво точно става, но знаеше, че каквото и да се окаже, не желае да го узнаят хората, с които работи. Криминалната лаборатория на отдел „Обществена безопасност“ отпадаше.
	Направи си кафе, набързо изяде две препечени филийки и се върна в ателието, където фотографира реконструирания череп от всички възможни ъгли. После откачи долната челюст и намери два кътника без пломби. Извади ги и ги сложи в малко найлоново пликче с цип. Погледна часовника си, после вдигна слушалката и се обади в Югозападните авиолинии да си резервира билет за Хюстън. После набра друг номер в Хюстън и проведе кратък разговор, след което се отправи към международното летище „Остин-Бергстром“.
	Два часа по-късно пристигна на летище „Хоби“ в Хюстън. Взе такси до лабораторията по генетика в Тексаския медицински център и попълни нужните формуляри за извършване на ДНК тест на двата кътника. Плати повече, за да получи резултатите на другия ден. Оттам отиде в друга частна лаборатория за генетични ДНК тестове, където също попълни формуляри за извършване на такъв тест върху него самия, като отново плати повече, за да получи резултатите на другия ден.
	Оттам взе такси до Уилоу Лейн в богаташкия квартал Медоу Уд, западно от търговския център „Галерия“. Накара шофьора да спре пред двуетажна къща с пищна южняшка архитектура. Улицата бе почти изцяло засенчена от клоните на стари дъбове. Сиво-кафявите стени на къщата бяха обрасли с грижливо подрязан бръшлян.
	Още докато пресичаше тротоара, входната врата се отвори и на прага се показа усмихнатата Джина.
	— Ах ти, красавецо! — възкликна тя и разпери ръце, за да го прегърне.
	Беше най-хубавата седемдесет и четири годишна жена, която познаваше. Усмивката й бе също толкова мила, колкото и преди трийсет години, когато като малко момче се бе влюбил в нея и когато косата й беше също толкова руса, колкото и сега.
	Леля Джина си бе осигурила завидно положение в хюстънското общество, омъжвайки се последователно за трима мъже със значително състояние и влияние, всеки от тях оставяйки я след раздялата в по-добро финансово положение отпреди. Първият, голямата й любов, бе загинал в автомобилна катастрофа в Мексико. Другите два брака представляваха подсъзнателно търсене на щастието от първия и бяха приключили с развод. Оттогава насам тя не бе оставала без мъж, но мъдро бе решила да не се омъжва повече.
	Обядваха заедно в светлата трапезария с изглед към любимата й розова градина, като се осведомиха кой как я кара. След десерта, когато темите за разговор се поизчерпиха, тя го погледна в очите и попита с усмивка:
	— Какво те води насам, Пол? Струва ми се, че си си наумил нещо.
	Той кимна и преглътна последната хапка от плодовия сладкиш.
	— Искам да поговорим за родителите ми. Биологичните ми родители.
	Тя наклони глава на една страна и го погледна нежно.
	— О, миличък, чак сега ли се сети!
	— Досега не беше толкова важно. Сали и Тед ме отгледаха, обичаха ме, хранеха ме. Те бяха мои родители и аз смятах, че заслужават предаността ми.
	— Значи през цялото време си премълчавал въпросите си?
	— Те не пожелаха да ми кажат. И аз реших, че не бива да настоявам.
	Тя се засмя тихо.
	— Ти беше толкова послушен, Пол. Трябваше от време на време да нравиш по някоя беля. В ония дни отношението към осиновяването беше друго и бог е свидетел, че майка ти не беше авантюристка. Не беше от тия, дето изменят на традициите. Тед също. Бяха мили хора и правеха онова, което според тях беше най-доброто за теб.
	— Знам. И не исках да се чувстват така, сякаш онова, което правят за мен, не е достатъчно.
	— Но сега искаш да знаеш.
	— Мъртви са от дванайсет години — отвърна той и млъкна.
	Джина отново се усмихна. Такава си беше тя. Отдавна бе разбрала, че животът върви по-леко с усмивка. Той също се опита да се усмихне, но откри, че му е трудно да прикрие тревогата си от онова, което го чакаше на масата в ателието му в Остин.
	Тя кимна с разбиране. После погледна през високите прозорци към обляната в слънчева светлина градина. Мислите й отлетяха нанякъде и той се запита дали някога ще разбере какви са те. Жизнерадостното отношение на Джина към живота й позволяваше да преживява разочарованията си, без да унива. Но това не означаваше, че не изпитва болка.
	Тя въздъхна и отново го погледна.
	— Боя се, че ще те разочаровам — предупреди го тя. — Няма много за разказване.
	— Сега има начини за разкриване на истината, за каквито преди не сме и сънували — каза той.
	— Това няма да ти помогне.
	Тя млъкна, после тъжно поклати глава.
	— Бил си изоставен в болница в Атланта — заговори тя. — Биологичната ти майка, бог да я благослови, просто влязла в тази стара болница и те оставила на столче в родилното отделение. После се обадила на старшата сестра, че си там. — Тя се усмихна тъжно и поклати глава. — И това е всичко, Пол.
	Не знаеше какво да си мисли. Не чувстваше нищо особено.
	— Опитахме се да разберем — добави тя. — Майка ти и аз. Като беше около четиригодишен, отидохме в Атланта и се помъчихме да научим нещо повече. Прочетохме официалното съобщение от онази вечер. Един пожълтял лист хартия, в който се описваше случаят. Шест реда. Толкова. Бил си предаден на службите за защита на децата, или както там ги наричаха в Джорджия по онова време. Майка ти и баща ти те осиновиха, когато беше само на шест дни. И това е всичко. Когато беше на две годинки, те се преместиха обратно в Тексас.
	— Проверихте ли? — Беше му трудно да повярва, че това е всичко.
	— Опитахме се. Направихме всичко възможно. Нали я знаеш майка ти. Мислеше, че ако открие биологичната ти майка, би могла да й помогне по някакъв начин. Сали беше благодарна, че те има. Години наред поддържаше връзка с агенцията — службата за защита на децата, за да разбере дали някоя жена не е разпитвала за онази вечер. Но такава не се появи.
	Бърн отново бе изненадан. Винаги бе смятал, че ако поиска да научи кои са истинските му родители, ще ги открие. Сега с изненада разбра, че тази врата е затворена завинаги. Че всъщност никога не е била отваряна.
	— Все едно — каза Джина, — че наистина си дете на Сали и Тед. Искам да кажа, че за теб не се знае нищо, преди да те вземат.
	Бърн мълчеше и размишляваше. Беше очаквал нещо съвсем различно.
	Отпи последна глътка кафе, за да прикрие изненадата и разочарованието си. В настъпилата тишина откъм всекидневната се чу тиктакането на големия стар часовник, който Джина бе докарала от Хайделберг по време на първия си меден месец.
	Тя видя, че провалът на издирването му го е заварил неподготвен, че може би си е представял далеч по-вълнуваща история на живота си.
	— Сигурно не си очаквал това — промълви тя.
	— Не, не съм.
	— Ще ми се да можех да ти кажа повече. — Тя се пресегна през масата и сложи ръка върху неговата — както винаги носеше красивия колумбийски смарагдов пръстен с цвета на очите й. — Ако знаех какво ще ме питаш, щях да ти наговоря един куп красиви лъжи, момчето ми, за да те направя щастлив.


>	12

	След около час Бърн си тръгна с такси, за да накара Джина да повярва, че отива на летището, откъдето ще вземе самолета обратно за Остин. Тя щеше да настоява да остане у тях, ако знаеше, че ще нощува в Хюстън, а той искаше да бъде сам. Мина през аптеката, откъдето си купи четка за зъби, паста, пластмасова самобръсначка и крем за бръснене. После се настани в хотела над западното околовръстно шосе.
	В ослепителната мараня на летния следобед той застана до прозореца, откъдето виждаше автомобилите, пътуващи на север и юг, за да обмисли положението. Очевидно се бе забъркал в нещо доста странно. Без съмнение резултатите от ДНК тестовете щяха да потвърдят, че черепът наистина е на негов брат близнак. В това нямаше логика — и той го знаеше, — но нещо му подсказваше, че е неизбежно.
	Бека Хейбър бе казала, че съпругът й е бил сирак. Изоставено дете. Неизвестни родители. Бърн току-що бе открил, че неговият произход е абсолютно същият. Не беше за вярване, че това може да е съвпадение.
	Ами самата Бека Хейбър? Кое от живата й бе лъжа и кое истина? Неприятно му беше да мисли, че цялата история е нагласена от някого — ако не от Бека, то от някой друг. Но ако някой искаше той да узнае, че е имал брат близнак, вече мъртъв, защо по този начин? Защо просто не бе дошъл да му го каже?
	От думите на Джина излизаше, че Бърн с бил разделен от брат си още при раждането, тъй като в болничните документи не се споменаваше друго дете. Или пък в болницата са оставили две деца, но някой — може би от службата за защита на децата — е решил да ги раздели и е подправил документите? Може би са сметнали, че ще е по-лесно момчетата да бъдат осиновени поотделно, а не заедно. Дали така е станало? Звучеше неправдоподобно, но възможно.
	А може и биологичната им майка да ги е разделила при раждането. Причини за това колкото щеш.
	Бърн взе химикалка и лист от бюрото в стаята и нахвърли всички въпроси, после се загледа в тях, сякаш очакваше загадката да се изясни от само себе си.
	Дали някой не искаше той да разследва смъртта на брат си? Дали е бил убит? Кой би могъл да знае за близнаците? Някой в болницата. Някой от службата за защита на деца. Биологичната му майка. Или баща му. И пак: защо, който и да стоеше зад всичко това, просто не бе дошъл при него, за да разкрие истината и да поиска помощ? Избраният начин изглеждаше ненужно заобиколен и сложен.
	А можеше и никой от тези въпроси да няма дори далечна връзка със случилото се. Може би бе попаднал в някаква нелепа ситуация, също толкова странна и невероятна за него, колкото афазията на Алис за Бека Хейбър, когато се бе опитал да й я обясни. Представи си как се е чувствала тя.
	Стана от бюрото и излезе в коридора, за да си вземе лед. Извади от барчето миниатюрна бутилка джин и малко тоник и си приготви питие. Нямаше лимон. Жалко. Отново се загледа през прозореца. Шосето бе претоварено — наближаваше часът на обичайното следобедно задръстване.
	Той вдигна телефона, обади се в дома си и прослуша гласовата си поща. Няколко съобщения, но не и от Бека Хейбър. Ала едно от тях привлече вниманието му. Мъжки глас. „Важно е да ми се обадите“. И продиктуван номер. Без име. Кодът на Хюстън.
	На Бърн му дойде до гуша от очевидните съвпадения. Изпи още един джин, взе слушалката и набра номера.
	— Моля.
	— С кого говоря? — попита Бърн.
	След кратка пауза мъжът каза:
	— Здравейте, Пол. Странно, че сте в Хюстън.
	— С кого говоря? — повтори Бърн.
	— Висенте Мондрагон — отвърна мъжът — Познавах брат ви.
	Странен момент. Макар Бърн да бе убеден, че реконструираният от него череп в Остин наистина е на негов брат, когато го чу изречено толкова небрежно от един непознат, се обърка.
	— Съжалявам — каза Мондрагон. — Сигурно сте ужасно объркан от случилото се. Готов съм да ви обясня, ако искате. Можем ли да се срещнем довечера?
	Вълна от емоции заля Бърн, някои от които не бе в състояние да обясни. От една страна, изгаряше от нетърпение да поговори с този човек, но от друга, беше бесен, задето така си играят с него, и без да се замисли, моментално стовари вината за всичко върху Мондрагон. Освен това гласът, любезен и изискан, кой знае защо, го ядоса. Но в него имаше и нещо друго — някакво говорно усилие. А и тонът му бе заповеднически.
	— Къде? Кога?
	— Ще пратя кола да ви вземе в осем и трийсет.
	— Просто ми дайте адрес. Ще дойда там.
	— Съжалявам, но се налага да постъпите както ви казвам — отвърна Мондрагон.


>	13

	_Вашингтон_
	Вече бе тъмно, когато Гордън спря на паркинга пред евтиния мотел край магистрала „Джеферсън Дейвис“ близо до летище „Рейгън Интернешънъл“. Заключи колата и влезе вътре, където завари Кевърн в душния сумрак на коктейлбара. Беше се настанил в относително тихо ъгълче, въпреки че ужасната електронна музика проникваше навсякъде. Гордън побърза да си поръча уиски и сода, а Кевърн почука по масата, за да му донесат още едно от онова, което пиеше. Гордън искаше час по-скоро да приключи с него.
	— Кога е полетът ти? — попита той.
	Кевърн погледна дебелата си китка.
	— След няколко часа.
	Беше облечен в бяла риза с къс ръкав, разкриваща косматите му мускулести ръце, положени върху масата.
	— Добре — каза Гордън. — Имаш разрешение за старт. Операцията с Бърн е одобрена. Но ти казвам, че доста се поизпотиха, докато постигнат съгласие. Имаше спорове, и то доста разгорещени. Голяма мъка беше.
	Кевърн кимна.
	Гордън се взря в него в странната синкава светлина, изпълваща бара. Беше ужасно задушно. Господи.
	— И… как се оправи с кашата на Мондрагон в Тепито? — попита Кевърн.
	Гордън не трепна.
	— Никак.
	Кевърн беше непроницаем като сфинкс, но Гордън знаеше, че разбира смисъла на две от решенията му. Първо, беше осигурил на Кевърн необходимото време. Официалната версия бе, че ударът в Тепито е свързан с дрога, и тя щеше да си остане такава. Ако екипът на „Проливен дъжд“ бе научил истината, щяха да прекратят операцията. Второ, единственият начин Гордън да получи разрешение за операцията „Бърн“ бе да не казва на групата, че Кевърн вече я е започнал преди малко повече от месец.
	Гордън бе прикрил Кевърн на два пъти и два пъти бе излъгал групата. Кевърн му беше длъжник. Но всяка монета има и обратна страна.
	— Кажи сега как всъщност стоят нещата — каза Кевърн.
	Гордън започна без предисловие.
	— Ако истината за клането в Тепито или за това, че си започнал операцията „Бърн“, някога излезе наяве, ще отричам, че съм знаел нещо. Ще се закълна в съда. Ще се закълна пред специалната комисия по разузнаването. Ще подпиша всички необходими документи. Ти сам прекрачи в празното пространство, Лекс, и каквото и да ти се случи впоследствие, ще трябва да се оправяш сам.
	— Благодаря ти, Горди — каза Кевърн. Иронията в гласа му не остана незабелязана за Гордън. — Ето това му е хубавото да си тук, във Вашингтон, нали?
	Гордън чакаше обяснението, което знаеше, че Кевърн е приготвил за него.
	— Значи смяташ, че моят малък план може и да проработи все пак? Мръсна работа, така си мислиш, нали? Долнопробна, но пък знае ли човек, може и да даде резултат. Ако това стане… Е, тогава всички тук ще кажат: „Дявол да го вземе, стария Горди още си го бива! Ако ти трябва човек за поверителни операции, обади се на Горди. Абе я да вземем да го повишим!“. От друга страна, ако работата се прецака, никой не може да те обвини. Твоят човек е убит, за бога. И ти си измислил начин да се опиташ да спасиш операцията. Какво героично усилие, по дяволите! Ще получиш потупване по рамото.
	Кевърн не се усмихваше. Гордън нямаше намерение да му отговори. Отдавна бе научил, че мълчанието може да се тълкува по различни начини. Отпи глътка от уискито си.
	Кевърн, все със същия сериозен вид, отпи от своето питие.
	Гордън усети миризмата на уиски в дъното на ноздрите си.
	— Все пак съм длъжен да те предупредя — каза Гордън. — Трябва да озаптиш Мондрагон. Групата напоследък е доста сговорчива по отношение на изпълнителите, с които работим, но ми се струва, че Мондрагон малко злоупотребява с търпението им.
	Кевърн изсумтя шумно, сякаш бе подложен на натиск.
	— Пука ми за тяхното търпение — каза той.
	— Виж какво. — Гордън понижи глас и се наведе напред. — Тези хора са от Националния съвет за сигурност, за бога. Ако направиш някоя глупост, ще се ядосат и ще те окачат на въжето да съхнеш така, че топките ти ще се сбръчкат като във фризер.
	Дебелият врат на Кевърн като че се изду още повече в усилието му да сдържи гнева си.
	— Кобалт шейсет — изсумтя той. — Цезий сто трийсет и седем. Плутоний. И това са само дреболиите. Съмнявам се Байда да си е направил труда да организира нещо сложно. С тия работи сме се сблъсквали… по дяволите! — Той поклати глава. — Дори не помня колко пъти. Разузнаването има информация за нещо по-мащабно. Смятаме, че го подготвя от почти две години. Което говори за сериозна организация, за нещо сложно. А сложното означава голямо. Пикая на всичките от Националния съвет за сигурност, ако ще ми пречат да вкарам Пол Бърн при Гази Байда, защото алтернативата не е нищо друго, освен провал. И ако Мондрагон може да ми помогне, не ми пука какви ще ги върши, още по-малко ми пука за търпението на дебелите задници от Вашингтон.
	Това бе точно от ония ситуации, които влудяваха Гордън. Информацията за Гази Байда бе мрачна и плашеща, като слуховете за звяр, който се промъква към теб през нощта. Ако не реагираш на слуха, а той се окаже верен, тогава с теб е свършено и ще загинат толкова много хора, че историците ще трябва да пренапишат историята на столетието.
	Но ако реагираш, то ще е с пълното съзнание, че единственият начин да спреш приближаващия звяр с да изпратиш свои собствен звяр, който да го пресрещне в нощта. Твоят звяр трябва да е хранен, отглеждан, глезен и ухажван като приятел, когото уважаваш. Трябва да го уговаряш и подстрекаваш. Трябва да се приближиш достатъчно до него, за да усетиш топлината и да доловиш дъха му. Трябва да вършиш всичко това, знаейки отлично, че той с нищо не се отличава и не е по-добър от звяра, срещу когото го пращаш. С изключение на това, че твоят звяр не иска да те изяде, за разлика от другия.
	— Слушай — каза Гордън. — Опитвам се просто да ти кажа, че теб те ценят, Лекс. Но репутацията може да натежи. Когато станеш прекалено тежък за ония момчета и когато решат, че вече не си струва усилието да те носят, просто ще те пуснат на земята. — Той млъкна, — не позволявай на Мондрагон да отиде твърде далеч. Има си граници.
	— Не и за Гази Байда — отвърна с равен глас Кевърн.
	Гордън не каза нищо повече. Бяха се въртели в този кръг безброй пъти. Всеки защитаваше своето мнение и изтъкваше колкото се може повече аргументи в своя полза. Ставаше напрегнато. Някои хора биха то нарекли баланс, при който никоя от страните не дава нищо на другата, но и двете взаимно се стараят да не изпаднат в крайност. Беше изтощителна, непримирима, безкрайна битка.
	Той се размърда и смени темата.
	— Кажи ми само едно — поинтересува се Гордън. — Питам просто от любопитство. Откъде, по дяволите, изрови черепа на Джуд?
	— Един от корейците — отвърна Кевърн. — Преди да го убият при наркоакцията, имахме възможност да го поразпитаме. Оказа се, че тъкмо той е изхвърлил телата. Той и приятелчетата му. На едно сметище.
	Кевърн млъкна за миг, за да остави събеседника си сам да се досети.
	— Намерихме го — сви рамене той. — Под стар радиатор от камион и други боклуци. Полудивите кучета го бяха ръфали. Също и опосумите и котките. Беше на части, пръснати наоколо. Взехме каквото намерихме. Отначало не повярвахме на жълтия — мислехме, че това не е Джуд. После открихме главата. Плъховете я бяха оглозгали до кокал, но не бяха гризали костите. Чистичка като лабораторен образец. Знаех колко пломби има, така че… Застреляхме жълтото копеле още там и го оставихме на мястото на Джуд. Един вид размяна. Плъховете адски се зарадваха.
	— Мамка му! — изруга Гордън и отпи още една глътка. — А жената, която занесе черепа на Бърн?
	— Платихме й и изчезна.
	Гордън премисляше чутото. По дяволите, та той не беше спирал да го премисля от мига, в който за пръв път чу плана на Кевърн. Когато го представи пред групата, онези зяпнаха, но колкото повече мислеха за него, толкова повече им се струваше като невероятна възможност. Особено на фона на ужасната алтернатива.
	Един от решаващите фактори в полза на одобрението на плана бяха миналите успехи на Кевърн. Беше си спечелил уважение. И не само заради тях. След като премислиха всичко, в края на краищата групата застана на страната на дявола, когото познаваха, колкото и луд да беше, защото дяволът, когото не познаваха, бе далеч по-страшен.
	— А идеята… да го направиш по този начин, като му изпратиш черепа на брат му? — попита Гордън.
	— Казах ти — отвърна Кевърн. — Идеята бе да го подготвим емоционално, преди да се срещнем. Той е съдебен художник, Горди. Искахме да си поблъска главата, да възбудим любопитството му. Искахме да е мотивиран и да е набрал скорост, преди да отидем при него.
	— Знам, знам, спомням си, но какво ще стане, ако вземе, че се уплаши?
	Кевърн поклати глава.
	— Не. Изключено. Според нас той много прилича на брат си. Ако на негово място беше Джуд? Съмняваш ли се как би постъпил той?
	— Но нека само се запитаме: ами ако не е убеден? — настоя Гордън.
	Кевърн го погледна в очите.
	— Мондрагон ще го убеди.
	Ето за това Гордън бе предупредил Кевърн. Исусе Христе, да сложиш един откачен начело на психологическа операция! Гордън погледна през масата и си замълча. С чувство на примирение той реши да остави Кевърн да прави каквото е намислил. След двайсет и четири часа — най-много четирийсет и осем — щяха да разберат. Дотогава нямаше да му се бърка.
	— Добре — каза той накрая. — А партньорът на Джуд? Мехия ще трябва да подготви Бърн, нали? Предполагам, това ще предизвика известен стрес.
	— Мехия си я бива. Точно затова ги подложихме на голямото изпитание в началото, не помниш ли? Тия двамата бяха сред най-добрите, които някога са се обучавали във Фермата. Малцина са като тях. Мехия ще направи каквото трябва, а то идва от мен. Взимаме я на борда.
	Откъде намираха тия хора? Гордън бе наблюдавал петмесечното обучение на тези двама агенти, преди да ги включат в екипа на „Проливен дъжд“. Тогава то му се бе сторило ненужно тежко и той го бе отдал на прекаления ентусиазъм и престараване на момчетата от Фермата. Но това си беше тяхна работа и в крайна сметка Гордън бе оставил нещата изцяло в техни ръце.
	Сега психологическата подготовка му се струваше добре планирана. Не искаше да мисли какво очаква Мехия и Бърн в опитите им да спасят операцията след смъртта на Джуд Лърнър.
	— И последно, Лекс — каза Гордън, вдигна чашата си и я изпразни на един дъх. После я остави на масата, побутна я бавно, докато се допря до дебелата ръка на Кевърн, и я остави там. — Унищожавайки групата на Халил, не си дал възможност на Байда да научи, че Джуд е бил шпионин, но на мен ми се струва, че в същото време си си създал голям проблем. Преди всичко, как, по дяволите, ще разбереш кой е предал Джуд?
	Стори му се, че забелязва сянка на колебание в очите на Кевърн, но кой знае, може би се лъжеше. Може би просто му се искаше да го забележи, за да се увери, че у Кевърн все пак е останало нещо, способно да го стресне.
	— Работим по въпроса — отвърна Кевърн.


>	14

	Тъмните стъкла на огромния мерцедес не позволяваха на Бърн да види накъде се движат. Шофьорът — уверен, любезен и очевидно изпълняваш ролята и на бодигард му обясни, че сигурността го налага, и дори се извини, сякаш това бе проява на нелюбезност спрямо Бърн.
	Доколкото Бърн можеше да се ориентира, движеха се приблизително по посока на луксозния квартал Ривър Оукс в западен Хюстън. След десет-петнайсет минути спряха пред някаква порта, после се спуснаха вероятно в подземен гараж. Слязоха на няколко нива, след това взеха асансьор и се качиха на трийсет и четвъртия етаж, където вратите на асансьора се отвориха пред самостоятелно фоайе. Мондрагон наемаше целия етаж навсякъде, където отсядаше.
	Осветлението бе приглушено, мебелировката — модерна и елегантна, в преобладаващи сиво-кафяви и шоколадови тонове. Млада мексиканка, облечена в семпла черна вечерна рокля, изящна като всичко тук, въведе Бърн във всекидневната, разположена в ъгъла на сградата. Светлините на Хюстън се разляха в мрака пред него.
	Жената му предложи питие, но Бърн отказа. Каза му, че мистър Мондрагон ще дойде всеки момент, и излезе.
	Отначало вниманието на Бърн бе привлечено от зашеметяващата гледка към разпрострелия се като в нощна изложба град с примигващи в бяло, морскосиньо, светлосиньо и зелено светлини. Но почти веднага забеляза нещо още по-смайващо. В сумрачното помещение бяха разпръснати около дузина кубове от прозрачна пластмаса, монтирани върху блестящи черни поставки на височината на гърдите. Кубовете светеха малко по-ярко от всичко останало в стаята и създаваха впечатлението, че висят във въздуха. Във всеки от тях имаше по едно човешко лице.
	По-скоро очарован, отколкото уплашен, Бърн се приближи до първото от тях и се наведе да го разгледа. Лицето, което бе на китаец на възраст около двайсет и пет години, стоеше върху друга поставка вътре в куба. Бе изпипано прецизно до последния детайл, включително ушите, но задната страна на главата бе заменена с гладка и черна, леко вдлъбната повърхност, върху която то бе закрепено. Приличаше на театралните маски на Комедията и Трагедията.
	Всички детайли бяха безупречно изпипани, до степен на изключителна правдивост; дотогава Бърн не бе виждал сътворено от човешка ръка лице, което толкова да прилича на живо. Различаваха се дори порите на кожата и влагата в розовата тъкан в ъгълчетата на очите. Това бе изумително. Бърн се смути. Правдоподобността бе… шокираща. Как, по дяволите, художникът е успял да я постигне?
	Приближи се към друго лице. Млада индианка от племето маи, предположи той. Удивително творение. Меките тонове и структура на тъканта, преливащи от една част на лицето към друга — от бузите към устните и клепачите — бяха невероятни.
	Пристъпи към трето, на руса жена, вероятно германка. Същите плавни преливания в нюансите на лицевата тъкан, далеч превъзхождащи всички скулптури, които бе виждал.
	— Великолепно творение, нали? — произнесе някакъв глас зад него.
	Бърн се обърна и видя висок слаб мъж, застанал сред паяжината от сенки на около пет метра от него. Лицето му не се виждаше, но Бърн разпозна любезния, сякаш излизащ с усилие глас. Мондрагон бе облечен в тъмен елегантен костюм. Беше с бяла риза, която светеше в топлия здрач. Копринената му вратовръзка бе с цвят на тъмен аметист.
	— Да — отговори Бърн. Който ги е създал, притежава изключителен талант.
	— Наистина — съгласи се Мондрагон и млъкна. После направи крачка към Бърн и добави: — Мистър Бърн, трябваше да ви подготвя. Като изляза на светло, ще видите, че за разлика от тези нещастници — той посочи витрините с изящен жест, — които имат лица, но не и тела — той направи още една крачка, която то изведе от сенките, — аз страдам точно от обратното… имам тяло, но нямам лице.
	Мондрагон пристъпи в кръга светлина помежду им и Бърн едва не залитна от смайване. Почти целият епидермис, както и по-голямата част от мускулната и хрущялната тъкан липсваха от лицето на Мондрагон и то представляваше просто една влажна и лъщяща плоскост. Очите му сякаш бяха изскочили от орбитите — илюзия, дължаща се на липсата на клепачи и на плътта около тях. Носът също липсваше, а триъгълният отвор бе покрит с прозрачна ципа, през която се виждаше назалната кост. Бузи нямаше; липсваше и доста от околочелюстната тъкан. Устни имаше, но поради отсъствието на челюстния хрущял ъгловатите линии на челюстната кост бяха като на череп.
	Той стоеше под една от скритите лампи и Бърн просто не можеше да откъсне очи от ужасяващата гледка.
	На фона на липсващото лице устните на Мондрагон изглеждаха неестествено изпъкнали, макар и това да бе илюзия, дължаща се на отсъствието на лицева тъкан. В действителност Мондрагон имаше единствено очи и устни. Без тях Бърн не би допуснал, че тази влажна и лъщяща маса е остатък от човешко лице.
	— Огледайте ме добре, мистър Бърн. Задоволете любопитството си. Приел съм факта, че съм истинско зрелище, и колкото по-бързо го приемете и вие, толкова по-скоро ще можем да поговорим за далеч по-сериозни неща.
	Мондрагон се приближи към Бърн, който едва се сдържа да не отстъпи назад. Мондрагон вдигна ръка и напръска лицето си с малък флакон, скрит в шепата му. Капчиците влага проблеснаха в светлината, преди да изчезнат.
	— Може би не забелязвате — каза Мондрагон, — но… фасадата ми — тонът му стана саркастичен… — е покрита с прозрачна мембрана. Чудо на съвременната медицина. Антисептична бариера. Но тя диша и изисква овлажняване. Флаконът съдържа и необходимите болкоуспокояващи средства.
	Той извърна глава, за да може Бърн да я огледа от различни ъгли. Очите му сякаш се управляваха дистанционно. Кожата на лицето му бе свалена покрай косата, пред ушите, чак до гърлото.
	Бърн забеляза, че устните му са прецизно изрязани и изолирани от останалата обезобразена плът. На горната устна бе останал малко от филтрума, а на долната — част от ментолабиалната бразда. Околната тъкан бе премахната до ъгълчетата на устните, което създаваше илюзията, че едва ли не висят свободно над разранената тъкан наоколо. Очевидно Мондрагон бе получил сериозно увреждане на нервите и мускулите в тази област и вероятно бе преминал през продължителна терапия, за да може да говори почти без затруднение.
	— След няколко седмици започвам серия от операции за присаждане на тъкан, които ще продължат до края на живота ми — произнесе устата на Мондрагон, който извъртя изпъкналите си очи към Бърн. — Никога няма да имам прилично лице, по-скоро нещо като… калъф, който да смекчава отвращението на хората при вида на тази… рана.
	Бърн не знаеше какво да каже. Не беше отвратен, но смайването му го караше да се чувства притеснен. Въпреки това продължаваше да гледа. На някои места плътта бе изрязана дълбоко, чак до подкожната тъкан и самите мускули. Без кожа и отличителни особености бе невъзможно лицето някога да добие изражение.
	— Някакви въпроси? — попита Мондрагон. Държеше се като в час по анатомия, сякаш въпросното лице бе на чужд човек. Но то бе негово и това правеше безпристрастието му неестествено, а преструвката, че след няколкото минути подробен оглед очаква хората да се правят, че вече не забелязват обезобразеното му лице, сама по себе си изглеждаше патологична.
	Бърн не отговори.
	— Тогава да смятаме, че урокът по анатомия е приключил — каза Мондрагон, погледна го и отново напръска лицето си. — Чудесно. Насам, моля.


>	15

	Той се обърна и Бърн го последва в здрача към ъгъла край прозорците, които гледаха към града. Група небостъргачи в центъра се извисяваха в нощното небе. Слязоха едно стъпало по-надолу, до фотьойлите и канапетата, подредени край стъклената стена. Мондрагон седна на един от фотьойлите, така че главата и краката му останаха в сянка, а ивицата мека светлина падаше косо върху елегантно облеченото му тяло. Бърн си избра място под ъгъл спрямо Мондрагон.
	От сенките се появи млада жена и сложи чаша с питие върху ниската черна поставка до лакътя на Мондрагон. Тя се наведе и красивото й лице се скри в сянката около главата му. Бърн чу съскането на съгласните, докато му шепнеше. Странна картина: две красиво облечени тела, приближили глави в мълчаливо общуване в мрака.
	После жената се изправи и излезе от стаята.
	— Каква ирония — каза Мондрагон. — Имам предвид факта, че сте съдебен художник. — Той млъкна, после посочи пространството зад Бърн, където бяха прозрачните кубове с изящните скулптури. — Какво ще кажете за моята колекция?
	— Прекрасна е — отговори Бърн. — Изключително постижение.
	— Тези са ми любимите. Имам и други, общо почти петдесет.
	— Кой ги е правил?
	— Бог. — Откъм сянката прозвуча тих хриплив смях. — Това са истински лица.
	Истински лица. Бърн не можа да се сдържи и погледна към здрача зад себе си, в който плуваха смътно осветените витрини. Като си представи точковидната структура на кожата и тънките яркочервени очертания на устните, го обзе чувството за нереалност.
	— Пластинация — произнесе Мондрагон. — Пластинация.
	— Гюнтер фон Хагенс? — попита Бърн.
	— Точно така. — Мондрагон остана доволен, че Бърн знае името. Той е човекът, изобретил процеса, състоящ се от заместване на водата и мазнините с различни полимери, които запазват тъканта в постоянно състояние на почти пълна реалност. Процесът е доста сложен. Тези тук не са правени от Фон Хагенс, а от човек с по-артистична нагласа, запознат със законите на естетиката. Тя успя да усъвършенства по-грубите медицински образци, които обикновено се свързват с работата на Фон Хагенс.
	Макар Бърн да бе свикнал с вида на трупове почти колкото и един патолог или собственик на погребално бюро, идеята тези лица да бъдат показвани по такъв начин му се стори отблъскваща. Всъщност може би тъкмо това бе и целта на колекцията — по-скоро да плаши, отколкото да предизвиква естетическо възхищение.
	— Учудващо е колко лековерно приемаме лицата си за даденост — каза Мондрагон и замълча, което бе сигнал за смяна на темата. — Не знам кой ви е въвлякъл в това — продължи той. — Не знам кой е наредил да ви изпратят черепа на брат ви.
	— Тогава откъде разбрахте?
	— Брат ви бе централна фигура в сложна разузнавателна операция. При хората, които по един или друг начин са свързани с подобни акции, всички знаят всичко. И никой — достатъчно. Това не е противоречие. За съжаление такава е действителността в света на разузнаването в наши дни. По тази причина знам какво се е случило с вас, но не и кой стои в дъното. Нито пък защо.
	— Разузнавателна операция? Какво означава това?
	— Джуд беше оперативен агент на ЦРУ. Със специални задачи.
	Бърн се изненада от това разкритие. Но прояви скептицизъм.
	— Вие как научихте всичко това?
	— Работя за разузнаването на САЩ… по няколко направления.
	Бърн не знаеше какво да каже. Защо бе тук? Какво ставаше? Понечи да заговори, но Мондрагон го изпревари.
	— Кажете ми — попита той. — Какво възнамерявате да предприемете по въпроса?
	— Какво смятам да предприема ли?
	— Да. Преди да ви се обадя, къде щяхте да отидете с резултатите от ДНК тестовете, които ще бъдат готови утре и ще потвърдят предположенията ви?
	— Не знам — отговори Бърн съвсем откровено.
	— В такъв случай имам предложение. Позволете ми да ви помогна да откриете кой го е направил.
	— Защо?
	Мондрагон се поколеба.
	— Защото имам някои подозрения и ако се окажа прав, ще си имам работа с този човек.
	Това прозвуча зловещо и Бърн изпита смущаващото чувство, че е трябвало да отклони поканата за тази среща.
	— Все ми е едно кой го е направил.
	— Трудно ми е да го повярвам — каза Мондрагон с леко неодобрение в гласа.
	Той наблюдаваше Бърн. Видът на толкова голяма част от очните ябълки бе най-малкото смущаващ. Без клепачи Мондрагон не можеше да мига и Бърн си даде сметка, че спреят осигуряваше влага и за очите му.
	— Брат ви работеше в агенция, която не съществуваше преди година.
	Мондрагон взе високата коктейлна чаша и я поднесе към устните си. Докато отпиваше, очите му се извъртяха надолу. После рязко върна чашата на поставката, а очите отново се насочиха към Бърн.
	— Изпълняваше задачи в Южна Америка, но при последната реорганизация някои хора с по-специални качества бяха прехвърлени в нови… операции. Чували ли сте за района на тройната граница в Южна Америка?
	— Да, чувал съм.
	— Това е мястото, където се събират границите на Аржентина. Бразилия и Парагвай. Джунгла. Всичко там е диво — животните, растителността, хората. В района са възникнали два града, по един на всеки от бреговете на река Парана: Сиудад дел Есте в Парагвай и Фос до Игуасу в Бразилия. Сиудад дел Есте съществува от трийсет години и винаги е бил убежище на контрабандисти, убийци и всякакви типове, търсещи прикритие в обществото на аутсайдери. Районът е предпочитано убежище на международни терористи и престъпници. Днес търговията по тия места процъфтява: там живеят повече от двеста хиляди души, има търговски центрове, жилищни блокове. Всичко. И всичко е незаконно. Хаосът се е възцарил там и процъфтява.
	Мондрагон млъкна и напръска лицето си. Капчиците отново проблеснаха за миг в смътната светлина и изчезнаха.
	— Подземният свят — ако изобщо там съществува нещо друго се управлява от азиатци и престъпници от Близкия изток. Има десетки хиляди мюсюлмани, сред които и терористи на Хизбула. Но не само. Това царство на беззаконието е убежище и на Хамас, както и на арийски националисти. На ИРА. И на колумбийски бунтовници. Бърлогата на изметта на човечеството. Той гние там, съвкупява се, плоди се…
	Мондрагон отново взе чашата си, отпи и я остави на мястото й. В един миг главата му се мерна в светлината и обезобразеното лице зловещо се открои на фона на изисканата обстановка. Очите и устните сякаш не бяха на мястото си сред безформената маса разранена плът.
	— Американското разузнаване знае за тази помийна яма от десетина години, но досега тя не е била сред приоритетите му. Просто я държаха под око. Сега обаче това е от особена важност за тях. А Хизбула е от първостепенно значение. Брат ви бе включен в операция, целяща локализирането на един от лидерите на Хизбула на име Гази Байда. Байда е неин стратег. През последните десет месеца е засичан от разузнаването в различни градове в Латинска Америка: Буенос Айрес, Монтевидео, Рио де Жанейро, Асунсион и… Сиудад дел Есте. Разузнаването в Съединените щати бе разтревожено от тази информация и предприе интензивно издирване на Байда. Брат ви бе в центъра на операцията по локализирането му. Работата му го поставяше в извънредно рискова ситуация. Преди шест седмици изчезна.
	— Шест седмици? Само шест седмици?
	— Да. Това изненадва ли ви?
	— Донякъде. Казаха ми, че…
	— Кой, жената, която ви донесе черепа ли?
	— Да… Че е изчезнал преди четири месеца.
	— Не — отсече Мондрагон. — Беше преди шест седмици.
	Всичко ставаше твърде бързо. Любопитството на Бърн го отвеждаше по-далеч, отколкото бе очаквал. Здравият разум трябваше отдавна да се е намесил. Трябваше да му подскаже: Иди при адвоката си и му кажи, че някой ти е донесъл черепа на брат ти в кутия — брат, за чието съществуване никога не си подозирал. После го попитай какво, по дяволите, да правиш.
	Мондрагон се наведе леко напред, почти излагайки на показ лицето си. Изглежда, искаше да бъде чут добре.
	— Мистър Бърн — заговори той, — брат ви беше… важна фигура в този потаен свят. Той е малък и в него се взимат решения и предприемат действия, които оказват влияние във времена и места далеч от него. Хората, за които работеше, знаеха повече за него, отколкото той самият за себе си. Това не е необичайно в неговата професия. Това е начинът, по който съществува техният свят. Той го знаеше и приемаше.
	Намекът бе, че Бърн ще постъпи разумно, ако направи същото.
	— Вижте — каза Бърн, — всичко това звучи много интересно, но аз не знам кой, по дяволите, сте вие. Не знам дали казвате истината за… брат ми, за това, че е бил агент от разузнаването, за ЦРУ… за всичко. Дори не знам дали трябва да седя тук и да разговарям с вас. Не ми се струва много редно.
	— Не ви се струва редно? — Тонът на Мондрагон бе изпълнен с презрение. — Разбирам. Добре, мистър Бърн, кажете ми какво искате да направя, за да се почувствате по-спокойно и за да ми повярвате.
	Какво искам? Добър въпрос — все едно да вдигаш мизата в игра на покер. Дали иска да продължи играта? По-скоро, да. Вместо да си тръгне веднага оттук, той седеше и разговаряше с един мъж без лице и се оставяше с всеки изминал миг да бъде въвличан все по-дълбоко в игра, която и най-големият глупак би разбрал, че е опасна и пълна с мрачна неизвестност.
	И все пак, докато всичко това се случваше, той се питаше дали желанието му да продължи има нещо общо с новооткритото му второ „аз“. Дали същите елементи в ДНК на Джуд, които са го накарали да заживее в тъмния шпионски свят, описан от Мондрагон, сега осигуряваха на Бърн необходимите средства, за да го последва… поне донякъде? Бе като труднопреодолимо гравитационно привличане.
	— Познавам един човек от разузнавателния отдел на полицията в Хюстън — чу се Бърн да казва. — Ако той ми каже, че съм в добра компания, ще му повярвам.
	— Как се казва?
	— Мичъл Купър.
	Мондрагон кимна.
	— Ще ви оставя за малко, за да се обадя по телефона. Като се върна, ще продължим разговора си.
	Той се изправи и се отдалечи в сенките. Почти веднага младата жена се появи отново. Този път като че най-после забеляза Бърн и се усмихна.
	— Предполагам, че бихте пийнали нещо — каза тя.
	Беше права.
	— Джин и тоник — отвърна той. — И голям резен лимон, ако имате.
	Тя кимна и излезе. Бърн дълбоко си пое въздух. Тая история като че нямаше край. Продължаваше да се разнищва в неизвестността, пренебрегвайки всички закони на гравитацията. Какво ли би могло да го върне обратно?
	Жената донесе питието. Той остана сам. Чакаше, пийваше. Джинът му дойде добре. На няколко пъти се обърна, за да види лицата. Господи. Гледаше града, проблясваш в тъмнината зад фотьойла на Мондрагон. Беше вечер, която едва ли щеше да забрави скоро.
	Бе почти привършил питието си, когато жената отново влезе. Приближи се до него и му подаде мобилен телефон.
	— Мистър Купър — каза тя.
	Бърн взе телефона и прочисти гърлото си.
	— Мичъл?
	— Да, Пол. Добре ли си?
	— Да, добре съм. Благодаря, че се обаждаш.
	— Виж, предполагам, че вече си разбрал за какво става дума. Току-що ми се обади един мой приятел. Няма да ти казвам името му. Работи в ЦРУ, Пол. Но всъщност ти може би знаеш повече от мен.
	Той млъкна, очаквайки отговор, но Бърн не реагира. Купър продължи:
	— Както и да е, познавам този човек от много години, работили сме заедно и мога да ти кажа, че е… надежден. Аз му имам доверие. Разбрах, че искаш да го чуеш от мен. Бих му се доверил за всичко. Той ми каза, че разговаряш с някого — не ми каза името му. Каза, че можеш да му имаш доверие. Можеш да му вярваш.
	— Е, добре тогава.
	— Слушай сега — добави Купър. — Моят човек казва, че не знае какво стана там, но… Е, тия хора са малко особени понякога. В момента в нашите среди стават странни работи. Просто бъди предпазлив. Както и да е, искам да знаеш, че имам пълно доверие на човека, който ми се обади. Е, не мога да кажа същото за този, с когото разговаряш. Тоест ясно е, че не мога. — Той се поколеба. — Разбра ли ме?
	— Да. Благодаря ти.
	— Добре. Е, това е. Сигурен ли си, че си добре? Звучиш малко особено.
	— Не, добре съм, Мичъл. Благодаря за помощта. Извинявай, че се наложи да те обезпокоим.
	— Няма нищо. Всичко е наред. Надявам се, че това искаше да чуеш.
	Край. Бърн подаде телефона на жената, която чакаше до него. Тя го взе и излезе.


>	16

	Мондрагон се появи веднага след като жената излезе. Зае мястото си в тъмния кожен фотьойл, с глава, скрита в сенките както преди. Маншетите на ризата му се белееха в приглушената светлина върху подлакътниците на фотьойла. Сред окръжаващия го сумрак Бърн различаваше само бялото на очите му.
	— Впечатлен съм — призна Бърн.
	— По-добре ли се чувствате сега?
	— Да. Но не бих казал, че съм по-спокоен.
	Мондрагон не отговори. Известно време седяха мълчаливо, после Мондрагон каза:
	— Това ще ви бъде интересно, мистър Бърн. Брат ви беше и художник. Това бе негова професия, а също и прикритие. Беше получил академично образование, както бихте го нарекли вие. Учил е в Лондон. Не си спомням точно в кое училище. Беше майстор на рисунката. Голите му тела са изящни и са нещо повече от чисто академични упражнения. В тях има… душа. Но най-добър беше в портретите. Те са изключителни според мен. Умееше да прониква отвъд очите на моделите, в съзнанието им. Имаше способността да вижда… зад лицата, което му помагаше да се проявява и като отличен разузнавач.
	Непознато чувство обзе Бърн. В устата му загорча. Господи. Чужди един за друг във всичко, освен мига на раждането, той и Джуд бяха гравитирали към една и съща област на изобразителното изкуство — човешкото лице, известно с безкрайното си многообразие, освен в редки случаи като този пред него.
	— Вие изключително много приличате на него — продължи Мондрагон. — Освен външната прилика, у вас има много неща, които невероятно напомнят за брат ви. Понякога това е просто жест; начинът, по който обръщате глава, или…
	Гласът на Мондрагон постепенно замря и Бърн изпита внезапна дълбока тъга. Миг на смущаващ, неустоим копнеж по нещо неосъществимо. Какво не би дал да можеше да поговори с Джуд! Въпросите, които би му задал, нахлуха в мислите му, надигнаха се като вълна от любопитство, която се разби в хиляди нови въпроси. И съжаление. Съжаление, че невероятното преживяване да имаш брат близнак е непостижимо, пронизало го в момента, в който осъзна, че то е било част от живота му през цялото време.
	Бърн имаше славата на самотник, но смътното чувство за изолираност, с което бе живял и което просто бе приел като особеност на характера си, сега му изглеждаше в съвсем друга светлина. Нямаше как да знае от какво е бил лишен при трагични и необясними обстоятелства още с появата си на този свят.
	— Мистър Бърн — обади се строго Мондрагон и прекъсна мислите на Бърн. — Пол — продължи той, търсейки по-голяма близост в отношенията им. После млъкна, за да напръска лицето и очите си. Когато облачето искряща мъгла се появи в косо падащата светлина, Бърн почувства промяна в енергийното поле на стаята. — Както вече сам виждаш — продължи Мондрагон, — ти си в уникално положение. Особено от гледна точка на брат ти и ролята му в събитията в Мексико. И още по-точно — по отношение на работата, която остана недовършена поради убийството му.
	Мондрагон млъкна и бавно сключи ръце в скута си — внимателен встъпителен жест.
	— Не знаем дали Гази Байда е присъствал, или не, но сме сигурни, че той с отговорен за смъртта на Джуд.
	Мондрагон вдигна ръка. Мъглата прелетя през светлината.
	— Ще ти кажа нещо, Пол — една истина за преследването на хора. Войната има хиляди лица. Зад публичното й лице, зад красивата риторика на политиците, което провокират обществото да изпрати армия и флот в преследване на други хора, се крие истината, че човек като Гази Байда може да бъде притиснат в ъгъла само ако някой друг е обладан от неистовото желание да го види притиснат в ъгъла. Всичко се свежда до мъчителните, неимоверни усилия на един човек срещу друг човек. Винаги е било и ще бъде лично.
	Той млъкна и когато заговори отново, от гласа му, долитащ откъм сянката и безликата глава, лъхна сила и твърдост.
	— Сигурен съм, че разбираш накъде бия — каза той. — Имаме нужда от помощ, която само ти можеш да ни дадеш. Трябва ни лицето ти, за да открием Гази Байда. От теб се иска само да сътрудничиш на нашите хора, които ще те насочват. Никой няма да иска от теб да бъдеш войник или убиец. Нито да вършиш героични и безстрашни подвизи. Просто ни дай назаем лицето и тялото на Джуд. Помогни ни да довършим започнатото.
	Бърн не вярваше на ушите си. Слисването вероятно бе изписано на лицето му. Мондрагон продължи:
	Трябва да убедим Байда, че Джуд е жив. Джуд трябва да бъде видян. Той и Байда бяха установили определени отношения. Джуд бе постигнал изумителен успех, убеждавайки Байда да се разкрие пред него. Но което е по-важно — бе спечелил доверието му, на определено ниво, разбира се, не безрезервно, не изцяло, но достатъчно, за да работят заедно. Трябва да запазим тази връзка.
	— Това е невъзможно каза Бърн. Заблудата… няма да издържи и десет минути.
	— Ще се получи.
	— Не е възможно.
	— Защо?
	— Но как би могло да стане, за бога?
	— Отговорите са няколко. Първо: самата му неправдоподобност. Кой би повярвал, че мъж, който има външността на Джуд — говори като Джуд, държи се като Джуд, има същия талант на художник и, за бога, има същата ДНК като него, — не е Джуд? Абсурдността на всичко това ни осигурява огромно преимущество.
	— На пръв поглед?
	— Да. Това е вторият отговор: ти няма да си в положение, в което да играеш ролята на Джуд, в смисъл, да живееш като него, да общуваш с околните като него. Не, ние просто искаме да го представляваш физически. Трябва да те мислят за него, и толкова. Няма да е необходимо да бъдеш Джуд дълго време.
	— Каква точно е целта?
	— Засега просто да се възстанови контактът с Байда. Помогни ни да спечелим време.
	— Прав си за едно нещо — каза Бърн, чувствайки по-силно раздразнение, отколкото показваше. Идеята е абсурдна.
	— Не — настоя Мондрагон. — Не е.
	Но Бърн не искаше да има нищо общо с това. Защо не му бяха пратили служител на ЦРУ с официална молба? Защо трябваше да научава кой е Мондрагон по толкова обиколен начин? Беше му все едно за кого работи той, но знаеше, че колкото повече човек се отдалечава от съществуващите официални правила за извършването на каквото и да било, толкова повече се приближава към дейности, които никога не виждат дневна светлина. Той не искаше да има нищо общо с мрака.
	Погледна елегантно облечения Мондрагон, обезглавен от сянката, и съзря въплъщението на заплахата. Това бе обратната страна на огледалото, където вместо сцената със самовлюбената кралица виждаше зловещото олицетворение на дявола.
	— Трябва да има и по-добър начин — каза Бърн.
	— Не. Най-добрият начин е този. Това е невероятна възможност. Джуд има брат близнак. А ЦРУ благоразумно са запазили този факт в тайна от мига, в който са го открили. Дори от самия Джуд.
	Бърн се хвана за последните думи.
	— Джуд не е знаел?
	Мондрагон се опита да прикрие колебанието си, като отговори бавно и спокойно.
	— Така пише в частта от досието, която ми дадоха. Не е знаел.
	— Част от досието?
	— В ЦРУ е така, Пол. „Трябва да знам“ е мантра за тези хора. Всички я приемат.
	— Защо, по дяволите, не е знаел?
	Мълчание. Този път Бърн усети, че немигащите очи го гледат откъм непроницаемите сенки. Долови нова промяна в напрежението в стаята, която никак не му хареса.
	— Виж какво — каза Бърн и се наведе напред. — Това не е за мен. Ще трябва да измислите друг начин да си свършите работата.
	— Помисли още веднъж, Пол.
	— Няма нужда. Аз не съм Джуд. Никой не ми плаща, за да го върша.
	— О, ако проблемът е в парите…
	— Не. Не е в парите. Не бих го направил, за каквато и да е сума. Разбирам, че онзи тип е терорист и трябва да бъде спрян, но ти ми говориш за нещо, което изисква специално обучение, специални умения, каквито аз нямам.
	— Лицето ти. Твоята ДНК. Това са нещата, които никой друг на света не може да ни даде. Какво по-специално от това искаш?
	Бърн поклати глава.
	— Това е работа на ЦРУ, за бога. Рисковано е. Направо си е самоубийство и аз не искам да участвам в него.
	Той се изправи.
	— Един момент, Пол — каза Мондрагон със смразяващо хладнокръвие. Младата жена влезе, подаде му папка и зачака. — Имам и друго досие.
	Бърн се поколеба.
	— Седни — покани го любезно Мондрагон. — Моля.
	Бърн остана прав.
	Мондрагон твори папката.
	— Отнася се за Дана и Филип Ло — каза той. — И за дъщеря им Алис.


	От Бърн вероятно се очакваше да реагира в този момент, тъй като Мондрагон млъкна, очаквайки отговор. Но той бе изгубил дар слово. Беше го страх. Още не знаеше от какво, но усещаше инстинктивен страх. Седна.
	— Ето как ще стане — каза Мондрагон. — По време на посещенията си при теб Алис често плува в езерото. Тя се преоблича в спалнята на долния етаж, онази, с терасата, от която се слиза към заливчето. Алис е здраво младо момиче с живо въображение. Тя… си фантазира и понякога, докато се преоблича… се опипва и гали. Снимките, с които разполагаме, са много ясни и… недвусмислени.
	Бърн бе като парализиран. Мондрагон продължи:
	— През годините Джуд често имаше проблеми с дисциплината. Преди няколко години имаше любовница. За да се застраховаме, тя ни осигури известно количество семенна течност. ДНК на тази семенна течност, естествено, е идентична с твоята. Спомняш си, че преди няколко седмици Алис загуби банския си костюм. Майка й се ядоса, но Алис не за пръв път губеше разни неща. Купиха й друг. И забравиха за стария.
	Ушите на Бърн забучаха. Мозъкът му се вцепени.
	— Това са елементите, които съставляват историята на края на живота ти, Пол — добави Мондрагон и млъкна, за да му даде възможност да осмисли чутото.
	Стаята се завъртя пред очите на Бърн. В мозъка му пламнаха искри, а мислите му се замятаха между миналото и бъдещето като в някакъв кошмар.
	— Подобни неща — продължи Мондрагон — никога не свършват добре. Не е възможно. Изнасилване, отнемане невинността на момиче с умствени увреждания… Съсипани родители. Предателство и рухване на едно дълго и близко приятелство. Краят на твоята анонимност и репутация. Хората ни са много добри и доказателствата ще бъдат неопровержими. Но дори ако по чудо успееш да се измъкнеш, ще те осъдят медиите и лековерното общество. „Сигурно адвокатът му го е отървал — ще си кажат хората, — но ние знаем, че е направил нещо ужасно с горкото момиче“. — Мондрагон седеше напълно неподвижно. — Раждането на едно подозрение, Пол, оставя незаличимо петно. Нищо не е в състояние да го премахне.
	Мълчание.
	Мондрагон взе папката.
	— Искаш ли да видиш снимките на Алис?
	Младата жена я пое от ръцете на Мондрагон, подаде я на Бърн и изчезна.
	Бърн трябваше да ги разгледа. Най-малкото, за да разпознае Алис. Би постъпил като последния глупак, ако повярваше на Мондрагон, без да провери.
	Той извади снимките от плика с треперещи ръце и ги погледна. Бяха на Алис, разбира се.
	Кадри от видеозапис. Видеозапис! Долни копелета!
	Разгледа няколко, не издържа и пусна плика и снимките на пода.
	— Мили боже! — изрече той, наведе се напред, подпрял лакти на коленете си, и зарови лице в шепи. Мондрагон безмилостно мълчеше, а Бърн имаше чувството, че е пропаднал в ада.
	Най-накрая Мондрагон проговори.
	— Но както се казва, не бива да се стига дотам. Тези снимки не трябва да попадат пред очите на друг човек. Това, което искам от теб, не е невъзможно в края на краищата. Помисли си. Ако снимките излязат на бял свят, какво ли не би дал да имаш възможността отново да направиш този избор. Да се представяш за брат си би ти изглеждало като божия благодат, а цената, която трябва да платиш, за да се спасиш — нищожно малка.


>	17

	Бърн седеше на края на леглото си по бельо и гледаше през прозореца на тъмната хотелска стая. Беше 2:40 сутринта и движението по западното шосе бе съвсем рехаво. Нощното небе бе покрито с пелена от влага и крайпътните светлини, редящи се на изток към центъра на града, чезнеха в мъгливата далечина. Не можеше да заспи.
	Мислите му отново и отново се връщаха към вариантите на трите основни проблема: страха му от публикуването на снимките (самата мисъл за бурята от емоции, която това би причинило в семейство Ло, бе непоносима), гнева и отвращението му от факта, че го изнудват без право на избор, и неспособността му да си представи или да се подготви за онова, което щеше да му се наложи да върши за Мондрагон.
	Не беше съвсем неосведомен. Беше чувал и чел за хората, които американското разузнаване използваше все по-активно в цял свят. Не знаеше нищо за статута им, но му беше пределно ясно, че си има причини да бъдат вербувани. Някак успяваха да намерят вратички в закона, за да извършват дейности за ЦРУ, от които Управлението се дистанцираше.
	Не се съмняваше, че отказът му ще предизвика анонимно изпращане на снимките, където трябва, и тогава ще се наложи да се сбогува с досегашния си живот. На практика нямаше избор.
	Беше му мъчно за Алис. Само при мисълта, че снимките съществуват и че някой може да ги гледа колкото си иска, му причиняваше болка. Би потънала в земята от срам. Да не говорим за Дана и Фил. Проклетият Мондрагон!
	А това, че някой е бил в дома му и е монтирал камера в спалнята на долния етаж, без той изобщо да подозира, бе отвратително и страшно.
	Преди обед на другия ден Бърн взе от частната лаборатория разпечатката на веригата на собствената си ДНК. Оттам отиде до генетичната лаборатория в Тексаския медицински център. След снощните събития, резултатите от ДНК тестовете бяха придобили още по-голямо значение за него.
	Той седна в тясно стерилно помещение с жужащи луминесцентни лампи, докато специалистът по молекулярна генетика с бледо лице и кръгли очила от розова пластмаса разглеждаше и сравняваше веригите на двете ДНК. Бърн забеляза, че процепът на джоба на безупречно бялата му престилка все още е залепнал от колосването.
	— Еднояйчни близнаци. Да — каза докторът и вдигна очи. — Няма съмнение.
	Обратният полет до Остин прекара във вцепенение и изобщо не усети как измина с колата двайсетината километра от летището до дома си край езерото.
	Щом стигна до къщата, паркира колата в гаража, качи се в кухнята и прослуша съобщенията си. Взе фенерче от чекмеджето под телефона и слезе по стълбите в спалнята за гости с терасата. Застана по средата на стаята и погледна към стената срещу френските прозорци. Гаражът бе от другата й страна. Най-вероятното място. Близо до тавана.
	Той придърпа стол и се качи на него. Започна от левия ъгъл, близо до тавана, като доближи фенерчето и внимателно прегледа всеки сантиметър. И го намери. Малко гладко петънце с размерите на нокът. Цветът бе като този на стената, но повърхността му бе прекалено гладка. Да възпроизведеш структурата на мазилка на отделно място не е лесно.
	Измери с педи разстоянието до преградната стена, после се качи на горния етаж и оттам слезе в гаража. Стъпи върху плота до стената на спалнята и измери разстоянието от предната страна на гаража. Ето я. Мръсниците дори не си бяха направили труда да запушат дупката. Дупка с диаметър колкото палеца му и до нея — рафт с кутии боя, избутани настрани, за да не им пречат.
	Погледна от вратата на гаража към скалата и езерото отвъд. Не им е било никак трудно. Дори много лесно. Мамка му.
	Върна се в кухнята, отвори си бутилка бира и си направи сандвич с шунка. Излезе на терасата и седна на масичката под сенника, за да се нахрани. Гледаше проблясващото в лятната светлина езеро и си мислеше за онова, което му предстоеше.
	След като свърши, сложи чинните в миялната машина и отиде в ателието. Щом пристъпи вътре и усети познатите миризми, очите му се спряха върху частично разглобения череп на брат му.
	Брат му.
	Дали някога ще го приеме за истина? Еднояйчни близнаци. Коя, по дяволите, е била майка им? Какво й се е случило, та е трябвало да ги раздели толкова рано?
	Приближи се до работната маса. Странното подозрение, обзело го последния път, когато видя черепа — че по някакъв мистериозен начин е свързан с него, сега бе научно потвърдено. Тази невероятна реликва бе придобила съвсем нов смисъл и той не можеше да се реши да я докосне.
	Освен това не искаше черепът да има това реконструирано по всички правила лице, след като вече знаеше, че то би трябвало да е неговото. Връхлетя го неочаквана мисъл: ако съдбата бе решила друго, ако му бе дала възможността да протегне ръка и да докосне същата тази човешка кост преди шест седмици, това щеше да е живото лице на неговия брат близнак.


	Смрачаваше се, когато свърши с отделянето на глината от черепа и после прикрепи челюстта към него. Извади стара абаносова кутия, която бе купил в Париж в годините, когато учеше анатомия. Кутията силно миришеше на бои и бе подходящо място за черепа на Джуд.
	Донесе от килера стари кадифени парцали и изряза парче колкото дъното на кутията. После сложи черепа вътре и запълни празнините около него с изрезките. Накрая постави кутията върху рафта с книги.
	Умишлено бе избягвал да пие, докато върши всичко това, защото обмисляше нещата, които му предстояха, и искаше умът му да е бистър. Но сега си наля джин и тоник с дебел резен лимон и седна на канапето с телефона в ръка. Угаси всички лампи, за да се наслади на падането на нощта, и набра секретния номер, който Висенте Мондрагон му бе дал.
	Телефонът отсреща иззвъня няколко пъти и Бърн се запита защо не отговарят. Какво би могъл да прави привечер човек без лице?
	— Здрасти, Пол — обади се Мондрагон.
	— Съгласен съм — каза Бърн.
	— Чудесно — бързо, но не нетърпеливо отговори Мондрагон. — Можеш ли да тръгнеш веднага?
	— Не. Трябва да уредя някой да наглежда къщата. Може би утре следобед. Ще се опитам да си резервирам билет.
	— Не е необходимо. Аз ще ти осигуря самолет. Важно е да пристигнеш в къщата на Джуд през нощта. Не искаме никой да те вижда няколко дни, докато те инструктират.
	— И как ще стане това?
	— Разполагаме с човек, който познаваше Джуд отблизо. Този човек има всичко необходимо за инструктажа. Бъди готов в седем вечерта. Ще те вземат и ще те закарат до чартърния самолет. Полетът продължава два часа. В Мексико Сити ще те посрещнат и ще те откарат в къщата на Джуд в Кондеса.
	— Надявам се, че ще мога да се справя.
	— Ние знаем, че не си професионалист, Пол. Ще направим всичко възможно, за да ти помогнем да се справиш. Всички работим по въпроса.
	— Искате онзи тип да си мисли, че Джуд още е жив — каза Бърн. — Сигурно ви е ясно, че рано или късно истината ще излезе наяве.
	— Да, знаем го. Но ще се опитаме да я прикриваме колкото се може по-дълго.
	И с това Мондрагон сложи край на разговора.


>	18

	_Мексико Сити_
	Фалконът се спусна през облаците и в падащия здрач излезе в осветеното пространство над Мексико Сити. От това разстояние светлините на древния град изглеждаха като неясни медночервени петънца — оттенък, който подсилваше загадъчността на шестстотингодишната метрополия.
	Бърн седеше отпред в кабината. Двамата мъже, които бяха се качили в последния момент и бяха минали покрай него, без да му обърнат ни най-малко внимание, седяха в задната част на малкия самолет. Докато фалконът се спускаше към Толука, на сто и седем километра западно от Мексико Сити — частни и чартърни самолети не се допускаха на международното летище „Бенито Хуарес“, — плетеницата от улици и булеварди на Мексико Сити се появи от летния здрач и градът придоби три измерения.
	Колелата на фалкона изсвистяха по асфалта и самолетът спря в тъмния край на пистата, далеч от терминалите. Бърн хвърли поглед към двамата мъже отзад, които мълчаливо се взираха в него с безизразни лица. Той излезе от самолета и се спусна по стълбата до очакващия го мерцедес. Млад мексиканец в елегантен костюм и с широка усмивка държеше едната врата на колата отворена.
	— Мистър Бърн?
	— Да.
	— Добре дошли в Мексико.
	Младият мъж зае седалката до шофьора и колата се вля в потока от автомобили по магистралата към Мексико Сити. През едночасовото пътуване не разговаряха. От време на време младият мъж отговаряше тихо, когато мобилният му телефон присветнеше или когато се обаждаше, набирайки един и същ номер.
	Щом стигнаха в Мексико Сити, Бърн се загледа през прозореца в прочутия с контрастите си град. Вечерният летен дъжд бе измил улиците и те блестяха, но мръсотията си оставаше в сенките. Да, това бе град на сенките. Красотата бе кралица тук, но умираща кралица. Този град на двайсет и първото столетие дължеше много от неоспоримото си очарование на почти седемстотингодишното си минало. Обаянието и магията му бяха несъмнени, но от тях лъхаше меланхолия.
	Кондеса бе кварталът на мексиканския елит, процъфтявал през 20-те и 30-те години на двайсети век. Беше пълен с образци на архитектурния стил ар деко. През втората половина на двайсети век бе преживял тежки времена, но сега се бе превърнал в любимо място на млади художници, писатели и чужденци, които се бяха установили тук и бяха организирали движение за спасяване на изящните архитектурни паметници. Сега по улиците гъмжеше от кафенета и нови ресторанти.
	Сърцето на Кондеса бе разкошният и красив парк „Мексико“, изграден на мястото на хиподрум от деветнайсети век. Паркът имаше овална форма и бе опасан от две концентрични алеи. Мерцедесът сви по вътрешната, наречена „Мексико“. Колата пое бавно под палисандровите дървета покрай парка, които образуваха тунел над тротоара и улицата.
	Когато прекосиха почти половината парк, шофьорът отби до бордюра и изключи двигателя.
	Младият мъж, който го бе посрещнал, се обърна, сложи ръка на гърба на седалката си и погледна Бърн.
	— Живееше тук — каза той и посочи с глава сградата от другата страна на тясната улица. — Къщата с витражните врати.
	Бърн погледна през прозореца на колата към входа на сградата. През декоративното стъкло проникваше слаба кехлибарена светлина, подчертавайки изяществото на витража. Къщата беше тясна, на три етажа. Архитектурата на фасадата й я отличаваше от съседните постройки.
	— Втори и трети стаж. Сега там няма никой — каза тихо младият мъж. Той се пресегна над седалката и подаде на Бърн халка с два ключа. — Пазете ги. Ключовете са специални и ако ги загубите, много трудно ще намерим нови. По-дебелият е за външната врата. Другият е за самото жилище.
	— Значи да влизам? После какво?
	— Ще ви се обадят. Не отваряйте на никого. Още не. Хората ще видят светлините и ще си помислят, че той се с върнал.
	— Ще се зачудят защо не отварям.
	— Нека се чудят — сви рамене младият мъж.
	— Това ли е всичко?
	— От нас — да. Нашата задача беше да ви докараме тук, да ви дадем ключовете, да ви предупредим да не отваряте на никого и да ви кажем, че ще ви потърсят.
	Бърн кимна.
	— Добре. Благодаря.
	Той отвори задната врата на колата и слезе. Всъщност Авенида Мексико бе една тясна уличка. Пресече я с няколко крачки и когато кракът му докосна отсрещния тротоар, чу как мерцедесът потегля. Не се обърна, за да види как се включва в движението и се отдалечава.
	Над входната врата, изработена от тъмно дърво, имаше козирка от ковано желязо и квадратни парченца стъкло.
	Бърн пъхна ключа в бравата и се озова в малко преддверие с мозайка от черни и бели плочки на пода. Пред себе си видя друга остъклена врата, а вляво — каменно стълбище, стръмно извиващо към втория етаж. Заизкачва се по него. Подметките му тихо стържеха по камъка. Кой знае защо, реши да преброи стъпалата, но когато стигна горе, вече не помнеше колко са. Площадката бе тясна, осветена от меката светлина на глобуса над вратата. Прозорец гледаше към парк „Мексико“. На стената до вратата висеше портрет — рисунка с молив на млад мъж с прическа и дрехи от 30-те години. Подпис нямаше.
	Бърн пъхна втория ключ в бравата, завъртя го и отвори. Спря на прага, взирайки се в мрака. Вълнението, което чувстваше, не бе породено от страх, а от очакването на предстоящото прекрачване в парадокса, в живота и в света на един непознат, който въпреки това му бе близък. Вече долавяше миризмите на стаите пред себе си. Напомниха му за апартаментите в Париж, в които бе живял — мириса на старо дърво, бои, платно и цигари… Да, и слабото ухание на женско присъствие.
	Опипа стената и откри ключа за осветлението. Намираше се в малък вестибюл със стъклени панели над дървената облицовка. Подът бе засипан с поща. Но не беше чак от шест седмици. Някой я е прибирал през няколко дни, помисли си той.
	Затвори вратата зад себе си, прескочи пръснатите пликове и влезе в първата стая. Удобни мебели, картини по стените — рисунки, масло, пастели, както и няколко черно-бели фотографии. Приближи се към тях. Бяха от всички епохи и периоди, но няколко от съвременните носеха подписа на Джуд Телър. Той с любопитство ги заразглежда. Джуд е бил наистина добър, както бе казал Мондрагон. Класическото му образование си личеше в портретите и дори в голите тела. Остро око и уверен стил.
	Из стаята бяха разхвърляни художествени списания. Имаше и няколко малки пластики. Бюст. Бърн се приближи. Бронз. С подписа на Джуд. Женска глава. Като се наведе, за да проучи творбата отблизо, се изненада от възхищението и дори завистта, които изпита. Джуд е бил много добър, наистина, и Бърн се усъмни, че би могъл да постигне същата реалистичност, която се излъчваше от този бюст. Господи.
	После се изправи и се огледа. На всички стени имаше картини. Стаята бе разделена с дървени прегради, остъклени отгоре. От едната страна имаше стълбище, извиващо надясно. Къс и широк коридор водеше край трапезарията и банята в просторна кухня, която гледаше към вътрешен двор.
	Бърн се върна в предната стая и се качи по стълбите, като преди това угаси лампите. Стълбището извеждаше до просторно ателие на третия етаж, отрупано с принадлежностите на художническия занаят. Миришеше на дърво, смоли и маслени бои. Редицата прозорци откриваше гледка към върховете на дърветата в парк „Мексико“.
	В другия край на ателието беше спалнята — дълга, с прозорци към улицата, със същия изглед към парка като от ателието. В дъното имаше врата към тераса на покрива. Спалнята на Джуд. Дрехите му в гардероба. Бърн провери размерите на костюмите и ризите. Същите като неговите. Стилът и цветовете точно съвпадаха с неговия вкус. Подобни можеха да се намерят и в неговия собствен дрешник.
	Отиде в банята и застана пред мивката. Самобръсначката на Джуд стърчеше от зелена стъклена купа върху мраморния плот. Имаше висока златисто-черна цилиндрична кутия с талк. Шишенце с одеколон. Бърн го взе и поднесе към носа си. Най-тъжният аромат, който можеше да си представи.
	Жилището изведнъж му стана някак близко и познато, сякаш се бе озовал в собствения си дом след смъртта си, копнеещ отново да бъде жив, неописуемо тъжен, че е оставил толкова много след себе си.
	Внезапно му се стори, че чува отварянето на вратата на долния етаж. Той затаи дъх и се подпря на мивката, защото главата му леко се замая.
	— Джуд? — прозвуча женски глас. — Ей! — извика тя. — Кога се прибра?
	Чу затварянето на вратата и стъпките й по дървения под на стаите. После нагоре по стълбите.


>	19

	Бърн замръзна на мястото си, гледайки се в огледалото, докато стъпките приближаваха и скоро стигнаха площадката пред ателието. Какво, по дяволите, да прави?
	— Джуд? Защо не си си прибрал пощата?
	Тя тръгна през ателието. Сигурно е видяла, че в банята свети, предположи той. Побърза да излезе оттам, мина през спалнята и се спря пред вратата на ателието.
	— Хей! — извика тя с широка усмивка, като го видя да излиза от спалнята.
	Приближи се до него и го целуна с неочаквана нежност, после го притисна силно към себе си и зарови лице във врата му.
	Той я прегърна. Извивките на тялото й бяха нови и непознати за него. Беше напрегнат, очаквайки всеки момент тя да се отдръпне, разбрала, че не е Джуд. Но това не стана.
	— Толкова време мина — прошепна жената, продължавайки да притиска лице към врата му.
	Бърн усещаше мириса на косата и натиска на гърдите й. Разпозна лицето от бронзовата пластика и от две от рисунките на голи тела.
	Тя се поколеба за миг, преди да се отдръпне и да го погледне озадачено, като продължаваше да го прегръща, с лице на сантиметри от неговото.
	— Добре ли си?
	Беше мексиканка, малко над трийсет. Дългата й до раменете черна коса беше гъста, небрежно разделена на път, обрамчваща забележително асиметричното лице. Очите й бяха големи и черни, а кожата около тях — леко потъмняла. Устните й бяха пълни и съразмерни, с ярко изразена съблазнителна вдлъбнатина между горната устна и носа. Ъгълчетата на устата й бяха съвсем леко подвити нагоре, без това да изглежда като усмивка.
	Той забеляза всичко това в краткия миг, докато тя го прегръщаше с лице толкова близо до неговото, че първият му инстинкт бе да се наведе и да я целуне.
	— Просто съм уморен отговори той, очаквайки отново да види в очите й уплаха при звука на гласа му. Но такава не се появи.
	— Е, да пийнем по нещо — предложи тя и отдръпна ръцете си от тялото му със съжаление, сякаш не можеше да се насити да го докосва. — Разкажи ми къде беше и какво прави.
	Гласът й бе в ниския регистър, но не дрезгав, просто плътен.
	Тръгна през ателието. Имаше дълги бедра. Носеше дълга до коляното черна пола и бяла блуза.
	— Бях при Клаудио цял следобед — каза тя уморено, докато отваряше шкафа край прозорците, откъдето извади зелена бутилка джин. До нея имаше малък хладилник, от който извади лед, пусна по няколко кубчета в чашите и затвори вратата му с крак.
	— Как мина пътуването? — попита, наливайки по малко джин в чашите. После отвори книжна торба, която очевидно бе донесла със себе си, извади лимон и го наряза. Изстиска двата резена в чашите едновременно, по един във всяка ръка.
	Обърна се и му подаде чашата, като отметна тъмната коса от лицето си. Погледнаха се.
	— Какво има? — попита тя.
	Струваше му се невъзможно, но се насили да пристъпи напред и да поеме чашата. Коя, по дяволите, беше тази жена? С Джуд ли бе живяла? Не беше се сетил да провери за женски дрехи в спалнята. Защо Мондрагон не бе споменал, че Джуд живее с жена?
	Трябваше да каже нещо, за бога.
	— Какво прави у Клаудио? — попита той. Беше толкова притеснен, че гласът му се бе променил. Опасяваше се, че ще започне да се поти.
	Тя го погледна учудено.
	— Как какво?
	Мамка му.
	Мълчание. Той отпи от джина. Какво, по дяволите, да прави? Къде се губеше човекът, който трябваше да е тук, за да предотврати подобни изненади, преди да са го инструктирали?
	Тя го гледаше изпитателно.
	— Обичайното — каза тя и също отпи, като го гледаше над ръба на чашата с тъмните си очи, изпълнени с подозрение и изострена предпазливост.
	— Разкажи ми помоли той, приближи се към прозореца и се загледа навън, опитвайки се да прикрие смущението си.
	Тя не отговори. Паркът бе тъмен, с изключение на бледата светлина от лампите, проникваща тук-там пред гъстите клони на дърветата. Бърн виждаше високите силуети на палмите на фона на градските светлини. Жената мълчеше. Той се обърна.
	Бе оставила чашата си и бе започнала да измъква блузата от полата и да я разкопчава. Без да каже нито дума, тя тръгна към него.
	Бърн стоеше като вцепенен.
	Тя съблече блузата и без да поглежда, я закачи върху статива, докато минаваше край него. Сложи ръка върху голия си корем и започна да разкопчава полата. Малко преди да я смъкне надолу по бедрата си, Бърн я спря.
	— Чакай малко — каза тихо той, но тя бе вече пред него, достатъчно близо, за да се наведе и целуне зърната на гърдите й.
	Все пак се спря.
	— Виж… — измърмори той. — Аз…
	Но изражението на лицето й се промени още докато се гледаха. Ленивата прелъстителност се смени с досада и раздразнение. Очакването в очите й изстина.
	Тя се обърна, върна се до статива и взе блузата, но не я облече веднага. Вдигна чашата си и отпи, придържайки блузата. Погледна го, после отпи още веднъж.
	Бърн напразно се чудеше как да довърши изречението си.
	— Не се справи никак добре — каза тя. Прелъстителната любовница си бе отишла и на нейно място стоеше една разгневена жена. — Когато се появи на вратата на спалнята, беше очевидно смутен, още от първия миг. Притесняваше се, когато ме прегръщаше. Мълчеше. Джуд винаги намираше какво да каже, независимо от всичките си недостатъци.
	Бърн бе изумен.
	Тя остави чашата си, прокара пръст и през гъстата си коса и въздъхна тежко. После облече блузата, но не я закопча.
	— За твое сведение, казах им, че това е най-тъпата идея, която някога съм чувала. Опитах се да ги разубедя — продължи да говори тя.
	Думите й го шибнаха като камшик. Изпита облекчение и в същото време се ядоса не на шега.
	— Коя, по дяволите, си ти? — попита той.
	— Сузана Мехия. Задачата ми е да те подготвя. Да те направя… приемлив.
	— Като ме караш да се чувствам глупаво?
	— Така ще бъде от сега нататък. Дори след дългите часове на инструктажа. Всеки миг, докато си Джуд, ще се чувстваш точно както сега. Нямаш опит и все едно колко ще те обучават, ще продължаваш да се чувстваш като глупак. И неспокоен. Винаги ще се страхуваш, че следващата дума, която някой произнесе, ще те издаде.
	Спогледаха се. Тя беше нервна. Очевидно възложената задача не й бе по вкуса. Отпи глътка джин, втренчила се в него. Изучаваше го. Бавно поклати глава.
	— Боже мой — каза тя. — Ама вие наистина сте еднояйчни близнаци.
	— Тъкмо това е причината да съм тук.
	— Това е причината да се спрат на теб. Но защо си тук?
	— Не е толкова сложно — отговори уклончиво той, мислейки си, че всъщност е толкова сложно, че не е сигурен дали може да го обясни. — Допреди четири дни мислех, че съм единствено дете. После една жена ми донесе череп. Два дни по-късно открих, че черепът е на мой брат близнак. Не знам, но предполагам, че това с още една причина да съм тук.
	Сузана Мехия отпи от джина си и се загледа към парка. Известно време мълчаха. После тя замислено наведе очи към чашата си. Когато вдигна глава, цялото напрежение, под което се намираше, се бе изписало по лицето и в позата й.
	— Четох досието ти — каза тя. — Ти си интелигентен човек и бас държа, че не си се набутал в това по собствено желание.
	— Със сигурност не съм го направил доброволно — отвърна той. Колкото до интелигентността си, вече не беше много сигурен.
	Тя събу обувките си и потърка едното си ходило в другото. Вероятно краката я боляха. Мушна пръстите на едната си ръка в гъстата коса над челото и остана така, замислена.
	— Виж — каза най-накрая, — и двамата не искаме да вършим това. Аз, защото смятам, че рисковете са огромни. Ти — не знам, може би просто си мислиш, че няма да се справиш. Но каквото и да си мислим ние, те няма да се откажат, защото смятат, че е адски важно, и независимо от нашите аргументи задачата трябва да бъде изпълнена. И въпреки нашите резерви ние ще я изпълним.
	Този път Сузана пресуши чашата си на три големи глътки, сякаш бе пълна с вода. После мълчаливо го погледна.
	— Ясно ли е?
	— Да. Ясно е.
	— Ще бъда откровена с теб — продължи тя. — Няма време за игрички между нас. Още не го знаеш, но можеш да ми имаш доверие. Трябва да приемеш този факт колкото се може по-бързо. Ще ти спести доста неприятности. Можеш да ми имаш доверие. Искам да свърша тази работа, но без да рискувам живота ти. И което е още по-важно за мен — без да рискувам и собствения си живот.
	Тя разклати кубчетата лед в чашата и попита:
	— Какво знаеш?
	Бърн й разказа каквото бе научил от Мондрагон.
	— Мамка му! — изрече тя и погледна встрани. Мамка му! — повтори и млъкна, опитвайки се да се овладее, макар да личеше, че всъщност й идва да запокити чашата нанякъде. — Слушай — каза тя и се обърна към него. — В основни линии двамата с Джуд действахме сами. Всъщност до смъртта на Джуд повече от година не се бяхме срещали лице в лице с никой от хората, свързани с тази операция. Връзката бе постоянна, шифрована, и винаги с Лекс Кевърн. — Тя млъкна. — Знаеш ли кой е Лекс Кевърн?
	— Не.
	Тя кимна.
	— Добре. Накратко: тази операция е замислена някъде в разредения въздух, който дишат ония от Националната сигурност и разузнаването във Вашингтон. Това е по-скоро безотчетна, отколкото секретна операция. При секретните операции целта и действията могат да бъдат известни, но държавата, отговорна за тези действия, остава неизвестна. При безотчетните операции остават неизвестни самите действия. Такава още не бяха осъществявали. Повикаха Ричард Гордън да я разработи. Гордън е стар служител на ЦРУ, бива го. Но е във Вашингтон. Той възложи ръководството на Лекс Кевърн. Кевърн също е стар служител на Управлението, но стои настрана. Върши мръсната работа. Намира изпълнители. Вербува агенти. Поема рискове. Гордън избра мен и Джуд за пряката работа. Познавахме се, но не бяхме работили заедно. По различно време и двамата бяхме работили с Гордън по други операции в Латинска Америка и той ни имаше доверие. Джуд бе преминал специално обучение. Познаваше Гази Байда като себе си. Завършили са един и същ университет: Тексаския.
	Тя въздъхна тежко.
	— Къде е израсъл? — попита Бърн. — Имам предвид Джуд.
	Тя го погледна и той разбра, че се чуди как ще реагира на това, което му предстои да чуе.
	— В Остин.
	Господи боже мой. От всички места, които би могъл да избере да се установи, бе предпочел тъкмо родния град на Джуд. Но когато се е заселил там, Джуд вече го е бил напуснал завинаги.
	— Родителите му още ли живеят там?
	— Само майка му. Баща му — лекар по професия — почина преди няколко години.
	Сузана прекоси ателието, спря до вратата на спалнята на Джуд и надзърна вътре с полуобърнато към Бърн тяло. От този ъгъл той не виждаше лицето й, но позата й говореше достатъчно красноречиво. Дори пуснатата върху полата блуза не можеше да скрие формите на жената от рисунките.
	— Истината е — каза тя с гръб към него, — че Джуд бе по-симпатичен, когато се преструваше на някой друг, отколкото когато беше той самият. — Обърна се. — Когато беше Джуд Лърнър, беше много, много сложен. На Лърнър му трябваше доза сложност, за да може да действа — сложност, която мъкнеше със себе си като чувал е камъни. Но когато беше Джуд Телър — Телър беше оперативното му име, — толкова се вживяваше в човека, на когото се преструваше — а това беше трудна работа, в която влагаше цялата си енергия, — че всъщност ставаше безкрайно… мил. Джуд бе изкусен лъжец. Биваше го много.
	Бърн слушаше внимателно. Говореше като жена, а не като агент от разузнаването. Но не си позволи да стигне прекалено далеч. Не наруши дисциплината. Накрая уморено поклати глава.
	— Ела — каза тя. — Трябва да ти покажа нещо.


>	20

	Той я последва в спалнята и оттам — в банята. Сузана запретна полата си и коленичи пред мивката.
	— Ела тук, наведи се — каза тя.
	Бърн се отпусна на колене. Тя се подпря на лакти и пропълзя под мивката. Показа му десетсантиметровия перваз до стената.
	— Главичките на тези два винта. Натисни ги едновременно с едната ръка, а с другата повдигни тук.
	Скрити панти изхвърлиха нагоре шейсетсантиметров сегмент от перваза, откривайки чекмедже с две дръжки. Сузана дръпна едната и навън се плъзна метална плоскост с два реда компактдискове, подредени така, че да се виждат предните ръбове на всичките дванайсет лиска. Тя издърпа два от тях, бутна чекмеджето и затвори скривалището.
	— Винаги когато взимаш нещо оттук — каза тя, след като се измъкнаха изпод мивката, — затваряй чекмеджето. Иначе можеш да забравиш, че си го оставил отворено, или да те прекъснат и да нямаш време да изтичаш, за да го затвориш.
	Върнаха се в спалнята, където Сузана извади лаптоп от чекмеджето на нощното шкафче и се настани на леглото с него. Отвори го и го включи.
	— Използвай компютъра само в спалнята. Ако някой дойде, ще трябва да прекоси цялото ателие, така че ще имаш време да скриеш каквото трябва.
	Тя набра паролата и докато чакаше потвърждение, продължи да обяснява.
	— Дисковете представляват пълна библиотека с всичко, свързано с операцията. Едно от нещата, които ще прочетеш, е как Джуд се внедри в групата на Халил Салех. Джуд използва прикритието си на художник, който покрай другото се занимава и с контрабанда на ценни предмети от предколумбовата епоха. Така в крайна сметка стигна до Гази Байда. Уредиха му пътуване до Сиудад дел Есте в Парагвай, в района на тройната граница, за да се срещне с човек, който проявявал интерес към такива антики. Информацията ни бе, че това вероятно е агент на Байда. При първото пътуване Джуд бил оставен сам в някакъв бар на брега на река Парана, пълен с кресливи папагали. Не след дълго се появил човек с характерните черти на жител на Близкия изток и се представил като Мазен Сабела. Казал, че представлява човека, с когото Джуд трябва да се срещне, но преди срещата им Мазен трябвало да му зададе няколко въпроса. Разговаряли на испански почти два часа. — Тя млъкна. — Ти не знаеш испански.
	— Съвсем малко. Всъщност почти не.
	Сузана нямаше време да се ядосва на този факт.
	— Човекът бил любезен, но разпитал Джуд подробно за живота му, задавайки му многобройни въпроси, но така, че всичко да прилича повече на непринуден разговор между приятели, отколкото на събиране на информация. Когато си тръгнал, умело бил изтръгнал цял куп факти, които после задължително щял да провери. Но в бара не се появил никой, който да се представи като Байда.
	С едно око Сузана следеше екрана. Въведе още няколко кода.
	— Месец по-късно го повикаха за нова среща. Джуд отново взе самолета и замина. Друг бар край брега на реката. Отново Сабела. Отново разговор на испански, като основната тема този път била структурата и начинът на действие на контрабандния канал на Джуд. Онзи представил на Джуд серия от хипотетични ситуации с непредвиден развой и поискал да знае как той би се справил с тях. Разиграли едва ли не всички възможни сценарии. После Сабела се извинил и си тръгнал, като казал, че шефът му ще дойде до половин час. Но Байда така и не се появил. Накрая Джуд излязъл от бара и се прибрал вкъщи. Две седмици по-късно отново го повикаха. Джуд им каза всички в Сиудад дел Есте да вървят на майната си, особено Сабела, който го излъгал, също и онзи, който така и не дошъл на срещите. Ахмад отвърнал: „Не, не, този път гарантираме, че ще се срещнеш с Байда“. Мястото на срещата било фоайето на малък вмирисан хотел в най-старата част на града. Джуд разказа, че вонял на нечистотии, във фоайето имало цяла джунгла от палми в саксии, гъмжало от най-големите хлебарки в Латинска Америка, но пък там се навъртали най-красивите проститутки на света.
	Сузана изрече последното със същия сериозен тон, както и всичко останало. Дори не се усмихна.
	— Този път във фоайето се появил друг човек. Приближил се до Джуд с усмивка и на безупречен английски казал: „Чувам, че ставате нетърпелив. Разбираемо е. Протегнал ръка и добавил: Аз съм Гази Байда“.
	— Чакай малко — прекъсна я Бърн. Защо Джуд не го е разпознал? Нямате ли негови снимки?
	— Имаме. Но са отпреди повече от десет години.
	— Не е толкова трудно да се актуализират.
	— Направихме го, но не бяхме сигурни дали ще свършат работа. Имахме информация, че преди четири години Байда си е направил пластична операция в Цюрих, но информацията не беше потвърдена. Така че изобщо нямахме представа кого търсим.
	— И това изигра ролята на потвърждение.
	— Да. Промените бяха значителни.
	— И Джуд го е рисувал.
	— С всички подробности — След още няколко потраквания по клавиатурата тя обърна лаптопа към него. — Гази Байда.
	Джуд бе направил четири рисунки на Байда в анфас, с четири различни техники: с преливащи линии, с подчертан рисунък, схематичен и в щрих. Под всяка от тях имаше бутони за превключване на варианти на всеки от стиловете: в профил, три четвърти, усмихнат, с брада, с очила, с мустаци — тънки и дебели, както и няколко комбинации на тези варианти.
	— Добри са — каза Бърн. — Много добри.
	Сузана издърпа възглавница изпод завивката, подпря я на стената и се облегна, като сви единия си крак, а другия опъна на леглото.
	— Само трима души са виждали тези рисунки — каза тя. — Ти си четвъртият.
	Без да отговори, Бърн продължаваше да гледа рисунките. Изучаваше начина, но който Джуд бе работил — как е сменял моливите, къде си е служил с дългата страна на графита, къде с върха, къде е използвал креда. Бе придал на Байда едва доловимо приветливо изражение. Това ли бе видял?
	— А разговорите им?
	— След всяко пътуване Джуд сядаше пред компютъра и пишеше подробен доклад за срещите им.
	— Искам да ги прочета.
	— Трябва да ги прочетеш. Всичко е на дисковете — доклади, досието на Байда, информация за района на тройната граница, снимки и кратки биографични данни на всички по-важни лица. Има и рисунки на Мазен Сабела, направени от Джуд. Всичко това теб чака. Има доста за четене и колкото по-бързо се справиш, толкова по-добре.
	Тя сви и другия си крак, подпря лакти на коленете си и отново прокара пръсти през косата си. Интересен привичен жест — физическа реакция на определено психическо състояние. Имаше вид на човек, който е усилие държи очите си отворени, сякаш всичките му сили са изцедени до капка и всеки изминал час му се струва двойно по-дълъг.
	Остана така известно време, без да говори, после въздъхна и го погледна.
	— Не мога повече. Трябва да поспя.
	Без да каже нищо повече, тя отметна завивката от другия край на леглото, отвори гардероба и извади халат. После отиде в банята и затвори вратата.
	Бърн взе стол от ателието и го приближи до прозорците, които гледаха към Авенида Мексико и парка. Седна, сложи лаптопа на коленете си и прегледа индекса на дисковете. Нощният въздух нахлуваше едва доловимо през прозорците.
	Когато Сузана излезе от банята, беше облечена в обикновена шоколадовокафява копринена нощница. Косата й беше вдигната и като заобиколи леглото, той забеляза, че е измила лицето си.
	— Ела да ти покажа как се заключва — каза тя.
	Слязоха долу и тя му показа как действат ключалките.
	Той угаси лампите и я последва нагоре, оглеждайки бедрата й и гънката в горния им край, която от време на време се показваше изпод нощницата.
	Угаси и осветлението в спалнята.
	— Няма нужда — каза тя. — Както съм уморена, мога да спя и на лампа.
	— За лаптопа не ми трябва светлина отвърна той.
	Върна се на стола си, където сиянието на града осветяваше прозорците. Сузана седна в полумрака на леглото, само на около метър от него. Той се опита да се съсредоточи върху екрана, но усещаше, че тя го гледа. След няколко минути го попита:
	— Какво направиха… за да те накарат да се съгласиш?
	Не беше сигурен дали трябва да й казва. Имаше чувството, че е попаднал в свят, където приятели и врагове се променят пред очите ти, в зависимост от гледната точка, което за него беше напълно непонятно.
	Но в същото време изпитваше отчаяна нужда от приятел точно в този момент, а гласът й звучеше искрено и подканващо. Искаше му се да вярва, както сама бе казала, че може да й се довери.
	Той затвори лаптопа, за да не осветява лицето му със студения си блясък, и в стаята се възцари сумрак. Сега едва различаваше силуета й на ръба на леглото, изправения гръб, сключените в скута ръце. Позата й не излъчваше заплаха, а смирение и дори несигурност.
	Разказа й за разговорите с Мондрагон и Мичъл Купър. За предложението на Мондрагон, за отказа му да го замесват и за изнудването. После за Алис и семейството й, за смъртта на Тес и заболяването на Алис, за близките им отношения. Каза й, че би направил всичко, за да запази приятелството си с това семейство.
	Когато свърши, тя не каза нищо. Чакаше я да заговори, да зададе друг въпрос, да прояви съчувствие, дори чисто формално, но тя не произнесе нито дума. Бърн усещаше полъха на проникващия отвън въздух.
	— От утре започваш да носиш дрехите на Джуд — най-сетне каза тя.
	Господи. Не си бе дал ясна сметка колко странно ще бъде всичко това. Все едно гледаше размазаното си отражение в огледало — две припокриващи се същности.
	Сузана го изучаваше.
	— Седиш по същия начин като него — каза тя. — Съвсем същия. Кръстосваш краката си като него. Ръцете ти приличат на неговите и жестовете — също. Говореше тихо и замислено. — Дори и гласът ти е същият. И по същия начин показваш нетърпението си.
	Той виждаше силуета й — малко по-светъл от сумрака.
	— Начинът, по който ме гледаш — продължи тя. — Първо лицето ми, поглъщаш го цялото. Повече гледаш устните ми, отколкото очите, когато говоря. И той правеше така.
	Внезапно млъкна, почувствала, че е отишла твърде далеч.
	— Спи тук. Не искам да се чудя къде си, когато се събудя.
	В този миг Бърн усети, че трябва да каже нещо, но не намери какво. После мигът отлетя и тя се изправи. На моменти едва я забелязваше, в други не бе сигурен, че изобщо я вижда. Чу я да отмята завивката, после едва доловимото шумолене от събличането на нощницата, което долетя през мрака като мимолетен спомен. В миг у него се пробудиха болезнените спомени за Тес.
	Той отвори лаптопа и се опита да се съсредоточи върху екрана. Не беше трудно, защото започна с биографията на Джуд. Информацията беше интересна и той чете, докато очите му започнаха да парят. Сузана дишаше равномерно, потънала в тежкия сън на изтощението. Бърн прибра диска в скривалището и включи лаптопа в мрежата, за да се зареди батерията.
	Върна се край прозорците и се загледа в черните силуети на дърветата в парка. Спомни си рисунките на голото й тяло, направени от Джуд. Не бе спал с жена от смъртта на Тес и макар че оттогава бе минала почти година, не можеше да се отърси от странното чувство на вина само при мисълта, че ще легне при Сузана. Но пък щеше да е добре просто да я усеща до себе си, да не е сам в тишината и мрака… както някога.
	Изгуби представа за времето. Чуваше звуци откъм парка от другата страна на тясната улица. Причуха му се стъпки по тротоара под дърветата. Минаха може би часове — умишлено не си поглеждаше часовника, — преди да се умори да стои до прозорците. Заобиколи леглото, съблече се, метна дрехите си на стола и внимателно се пъхна под завивката.


	Ръката му посегна към мобилния телефон на второто иззвъняване, но когато го взе, беше още прекалено сънен.
	— Да.
	— Джуд — чу се глас отсреща. — Минго е.
	Но преди Бърн да успее да отговори, някой грабна телефона от ръката му. Все още замаян, с мъка отвори очи. Стаята бе изпълнена със синкав здрач. Объркан, той лежеше неподвижно.
	— Si — чу женски глас до себе си.
	Бе се подпряла на лакът с гръб към него.
	— Quien es este? Кой е? — Пауза, докато отсреща отговорят. — Не, той е болен. — Пауза. — Кой се обажда? — Пауза. — Два-три дни. — Пауза. — Si. Si. Bueno.
	Все още подпряна на лакът, тя изключи телефона. Виждаше профила й на фона на светлината от прозорците.
	— Каза ли ти нещо? — попита тя.
	Бърн беше вече буден. Мъжът бе казал нещо, да…
	— Май каза, че е Минго…
	— Минго?
	— Да. Да, той… това каза.
	— Минго.
	— Да.
	Тя мълчеше и го гледаше, макар лицето й да оставаше в сянка — светлината идваше откъм гърба й.
	— Не отговаряй на обаждания — прошепна тя, остави телефона до себе си и отново легна.
	Той се обърна на една страна и я погледна. Лежеше по гръб. Чаршафът се бе смъкнал до кръста й. Голите й гърди се белееха на бледосинкавата светлина. Взираше се в мрака над себе си и той забеляза проблясък на влага в очите й.
	Лежаха така дълго време и очите й все още бяха широко отворени, когато той пропадна в бездната на съня.


>	21

	Кулите близнаци гледаха към „Рубен Дарио“ и към огромния парк „Чапултепек“ в сърцето на Мексико Сити, разпрострял се върху площ от хиляда и шестстотин акра. Някога дворец на ацтекския владетел и поет Несахуалкойотл, „Чапултепек“ сега бе резиденцията на мексиканския президент.
	Създадени от американската проектантска фирма „Сизър Пели & съдружници“, кулите в постмодернистичен стил бяха най-скъпите жилищни сгради в града, изградени от тъмно стъкло, теракот и тухли. Там живееха някои от най-богатите хора в Латинска Америка, за много от които се говореше, че са натрупали и поддържат богатствата си със съмнителни средства.
	Входът на оградения със стена комплекс бе съоръжен със сигнално-охранителна система, но истинската охрана бе в ръцете на мъжете в тъмни костюми и слънчеви очила, които се мотаеха в сянката на дърветата край булеварда и околните, потънали в зеленина улици. С автоматични оръжия, окачени под разкопчаните сака на лъскавите костюми, те пушеха с безизразни лица. Като слепи змии на входа на дупката си, усещаха опасността и без да я виждат.
	Дори нощем Висенте Мондрагон наблюдаваше светлините на президентския дворец от апартамента си на двайсет и деветия етаж на едната кула. В Мексико винаги се чувстваше по-различно, още с пристигането. Там беше по-предпазлив, даваше си по-ясна сметка за дълбочината на водите, в които плува.
	Бе пристигнал късно следобед, още преди Пол Бърн да е напуснал Остин. Също като президента, и той бе кацнал с хеликоптер на специалната площадка на покрива на сградата, след като бе излетял от частното си летище в югозападния край на Санта Фе. Сега стоеше край една от витрините с лицата, подредени по същия начин както в Хюстън плаващи в островчетата мека светлина, пръснати из сумрачната стая.
	Със смутен, но решителен вид. Лекс Кевърн седеше в характерния за обиталището на Мондрагон здрач, изпълнил с едрото си тяло един от кожените фотьойли.
	— Внимавай с тия видеозаписи на момичето — обади се Кевърн. — Ако попаднат в някоя шибана нелегална порноверига, ще те убия със собствените си ръце.
	Чу се шумът на флакона, с който Мондрагон пръскаше предната част на главата си. Облачето капки проблесна и се разсея в бледата светлина от витрината.
	— Той дори не се възпротиви — отвърна Мондрагон. — Като видя снимките, веднага клекна.
	— Е, добре.
	— Това притеснява ли те?
	— Кое, че не е вдигнал врява до небето ли? Ако е като Джуд, не би го направил. Хванал си го за топките — нямало е смисъл да хаби енергия. Но според мен няма да забрави какво си му причинил. На твое място, след като всичко свърши, ще направя каквото трябва с тези снимки.
	— И защо мислиш, че аз няма да го направя?
	— Не знам, Висенте. Защо?
	Мондрагон се приведе над лицето във витрината. Беше на испанка — бедна, но красива млада жена от Тарифа, починала от заболяване на кръвта. Бе продала лицето си срещу остатъка от ипотеката върху неугледната къщичка на майка си на брега на Гибралтар. Старицата бе седяла до прозореца, взирайки се по посока на Танжер, потънала в спомени от младостта си в Мароко. Мондрагон помнеше повечето от историите, свързани с лицата, особено тази, защото беше много тъжна. От момичето би могло да излезе кинозвезда или най-малкото дяволски добра любовница.
	Той се изправи и се приближи до Кевърн в тъмния ъгъл.
	— Чакам да падне и другата обувка — каза той.
	— Е?
	— Мехия. Ако някой разбере за Джуд, какво ще правим с нея?
	— Вече го обсъдихме. Висенте. Дрезгавият глас на Кевърн звучеше напрегнато. — Какво има? Забравяш да мислиш като мексиканец ли? Виж, тя е по-дълбоко законспирирана от Джуд. Той беше там и си вършеше работата. Тя правеше онова, което мексиканците очакват от една жена — събличаше се. Колко мъже в тази шибана страна биха устояли? И колко от тези жени би заподозрял, че са агенти на ЦРУ? По дяволите, тя играе ролята на най-обикновена уличница. Няма да влезе в ничий списък на заподозрени.
	Той млъкна, после добави:
	— Двамата с Джуд бяха добър екип. Тя играе ролята си по-добре от всеки друг. Трудно е да се каже кой от двамата беше по` куражлия.
	— Добре, добре. Но идеята с Бърн не й харесва. Можеш ли да си сигурен, че ще остане с него?
	Мондрагон гледаше Кевърн, знаейки, че въпросът му ще го подразни и че Кевърн не обича да стои на тъмно. Че предпочита да вижда изпъкналите му очи и устните, лепнати върху хамбургера, който някога е бил лицето му, докато на Мондрагон повече му харесва да си стои скрит в мрака. Мондрагон нямаше представа защо това толкова изнервя Кевърн, но след като го бе открил, се възползваше от всяка възможност да го ядоса.
	— Знаеш ли какво, Висенте? Няма да го разбереш — каза Кевърн. — Не и човек като теб.
	Той се намести на ръба на кожения фотьойл с широки като плещите на бик рамене, подпрял ръце на коленете си с вплетени дебели пръсти на огромните длани. Мондрагон забеляза, че Кевърн се взира в мрака, скриващ главата му. Усещаше раздразнението му.
	— Тя гледа на това като на недовършена работа — взе да обяснява Кевърн. — За нея лоялност, решителност и дълг не са само думи… Знае дяволски добре какъв е рискът за нея и Пол Бърн в този шибан план, но ще се опита да не мисли за него. И знаеш ли защо? Защото е дисциплинирана. И лоялна. И защото нощем лежи будна и се пита какво ще направи онова копеле Гази Байда, ако успее да си осигури надеждна нелегална връзка в Щатите. Да, за такива неща си мисли.
	Мондрагон чакаше мълчаливо. В този кратък монолог Кевърн бе показал повече от себе си, отколкото през всичките осем години, откакто се познаваха. Това бе красноречив признак колко е напрегнат. Кевърн никога не издаваше чувствата си и този кратък изблик щеше да бъде всичко за момента.
	Мондрагон изчака още малко и попита:
	— Какво ще правиш сега?
	— Ще чакам — отсече рязко Кевърн.
	— Според теб какви са шансовете Байда да разбере кой стои зад клането в Тепито?
	— Нулеви.
	— Може би подозира нещо.
	— Със сигурност. Хора като него са подозрителни. Те никога не се навеждат, за да пият вода.
	Мондрагон се въздържа да попита какво има предвид.
	Езикът на Кевърн изобилстваше с подобни американизми, смесени с изрази от професионалния жаргон. Преди беше още по-зле, но Мондрагон го бе накарал да престане.
	Кевърн изсумтя и сви широките си рамене.
	— Дрога — каза той, като протегна дебелия си врат и издаде брадичката си напред, сякаш го стягаше вратовръзката. Само че той не носеше вратовръзка. — Знам със сигурност, че това е легендата, която неговият човек му е разказал. Не съм чул слухове, че е било нещо по-различно от грабеж на дрога, а за тия неща можеш да разчиташ на улицата. Ако в Тепито е станало нещо друго, по-правдоподобно, щях да знам.
	Мондрагон се обърна, приближи се до стъклената стена и се загледа в Мексико Сити. Виждаше отражението на Кевърн в тъмното стъкло. Напръска лицето си.
	— Мина доста време — каза той. Гласът му се отрази от стъклото. — Байда подозира нещо. Изгубиш ли цяла група, не можеш да не си помислиш, че в нея е имало шпионин. Минаха шест седмици.
	Мондрагон префокусира зрението си и видя отражението на собствените си облещени очи. Устните му мърдаха сами, независими от останалата част на лицето.
	— Байда живее в един страшен свят — изсумтя Кевърн. — Но той си има свои хора и поставя капани, както правим и ние. Както казах, изпратил е тук свой човек. В неговия свят непрекъснато изчезват хора. Не можеш да знаеш всичко. При подобен начин на живот несигурността е неизбежна. Свикваш с нея.
	— Байда вече се бе срещал с Джуд три пъти, преди Халил да го убие. Как ще приеме внезапното изчезване на Джуд? Или на Ахмад?
	— Вероятно ще го припише на някой от контрабандистите в обкръжението на Джуд — каза Кевърн. — Така бих си помислил и аз. Изчезва даден човек. И какво си казваш? Е, лош късмет. Освен това Халил се бои от гнева на Байда, ако онзи открие, че са го срещнали с шпионин. Байда не търпи калпаво свършена работа, от когото и да е, особено от водачите на групи. Затова Халил убива Ахмад. По дяволите, та на тях не им е било разрешено дори да се появяват на едно и също място. Халил е сгазил лука.
	Кевърн отново протяга врат и издава напред брадичката си. Този човек е пълен с чудатости. Какво ли е да си така напомпан, с тия натъпкани със стероиди мускули? Сигурно непрекъснато има усещането, че носи втора кожа, още един слой мускулеста плът.
	Мондрагон продължаваше да гледа в стъклото, за да вижда отражението на събеседника си.
	Кевърн изсумтя, като че се канеше да заговори и сякаш първо трябваше да изтегли думите от стомаха си, но си замълча.
	Мондрагон го наблюдаваше. Кевърн имаше красиви очи. Красива извивка на веждите. Мондрагон не би имал нищо против новото му лице да бъде като неговото. Над клепачите имаше изпъкналости, които почти ги скриваха. Това го правеше да изглежда силен. Поне на Мондрагон така му се струваше. Силен. Правеше го да изглежда като човек, който държи на своето. А Кевърн без съмнение беше такъв. Дори сега Мондрагон трябваше да тегли думите от устата му с ченгел. Просто да полудееш.


>	22

	На сутринта Бърн се събуди, разтърсен от Сузана, която се бе навела над него с увита около кръста хавлия и друга кърпа около главата.
	— Събуди се.
	Когато отвори очи, тя бършеше косата си. След секунда си спомни къде е, претърколи се и се подпря на лакът.
	— Трябва да отидем на едно място. Ставай.
	Не беше много сигурен, но му се стори, че долови тревога в гласа й. Сърцето му подскочи. Но после тя се наведе и спусна косата си пред лицето, продължавайки да я бърше, и той си помисли, че така му се е сторило. Не беше разтревожена. Усети аромата на шампоана й. Изправи се и отметна косата си назад.
	— Направила съм кафе в кухнята. Докато се къпеш, ще изляза за малко. Ще се върна до един час и ще донеса нещо за закуска. Хапваш и тръгваме.
	— Къде?
	— Ще ти обясня по пътя.
	— Кой се обади снощи по телефона?
	— Не съм сигурна.
	Тя взе гребен от леглото и започна да реши влажната си коса, наклонила глава на една страна.
	— Мислех, че не трябва да излизам, докато не свършим с инструктажа.
	— Чете ли снощи?
	— Да, до късно.
	— Е, значи напредваш.
	Обърна се и тръгна към банята.
	— Ще бъда готова след пет минути.
	Бърн стана от леглото и си обу панталона. До дрешника на Джуд имаше скрин. Отвори го. Бельо, тениски, чорапи. Почувства се странно.
	Огледа се. От едната страна на вратата, която водеше към ателието, имаше гардероб. Не беше го забелязал. Чу бръмченето на сешоара в банята. Приближи се до гардероба и го отвори. Дрехи на Сузана. Или просто женски дрехи. Взе една от блузите и я помириса. Парфюмът на Сузана. В малко чекмедже от другата страна беше бельото й.
	Той се върна при дрешника и заразглежда дрехите. Дали ще намери нещо из джобовете — стар билет за театър, касова бележка от някоя покупка? Сешоарът млъкна. Не искаше Сузана да го завари да рови из гардероба на Джуд и се върна до вратата към ателието. Изглеждаше му познато. Това не можеше да се дължи само на едната нощ, прекарана тук. Имаше и нещо друго.
	— Готово — каза тя. — Банята е на твое разположение.
	Гъстата й коса беше бухнала от сешоара. Сузана разтриваше ръцете си с лосион. Бърн предположи, че сега ще седне на своята страна на леглото — тази откъм прозореца, — за да направи същото и с краката си.
	Тя мина край него и заобиколи леглото. Седна и започна да маже краката си, обърнала към него голия си гръб.
	Значи не било толкова трудно. Можеше да усвои нещата от обичайното ежедневие на брат си за по-малко от ден. При тази мисъл усети празнина в стомаха си. Тръгна към банята и затвори вратата след себе си.


	Дълго време остана пред мивката с увита около кръста хавлиена кърпа и мокра коса, разглеждайки съдържанието на шкафчето. Тубичка паста за зъби, старателно навита откъм долния край. Кутия с бинтове. Антихистамини. Самобръсначки. Антисептичен спрей за гърло. Адвил. Мидол. Пакетче пили за нокти. Конци за чистене на зъби. Дезодорант.
	Бурканчето с крем за бръснене бе върху мраморния плот. Бърн също използваше крем за бръснене. Повечето хора — не, но тези, които ползват, все пак са милиони, каза си той. Беше излишно да търси някакъв особен смисъл в това. Отвори бурканчето и усети мириса на бадеми. Като неговия. Но милиони други хора сигурно също го използват.
	Забеляза следите от пръстите на Джуд, където бе загребвал от крема. Господи. Той сложи собствените си пръсти в браздите и внимателно ги прокара по тях. Взря се в крема по ръката си, после — в бурканчето. Следите от пръстите на Джуд вече ги нямаше. Пол бе направил първата крачка към целта да го замести. Започна да сапунисва лицето си.
	Следващите четирийсет минути преминаха като в сън, в който бавно навлизаше в подробностите от живота на брат си. Умишлено не смени ножчето на самобръсначката в желанието си за осезаема близост с Джуд, макар да не преставаше да се пита защо. След като се обръсна, използва неговия лосион за лице, после си сложи от неговия талк под мишниците.
	В спалнята отвори скрина и си обу гащета и тениска на Джуд. Като в транс си избра негов панталон от дрешника и колан от окачалката на вратата. Също и чиста риза. Обувките. Господи, бе забравил за обувките. Избра един чифт, после чорапи. Всичко му беше по мярка. Всичко му отиваше.
	Огледа се в цял ръст в огледалото на гардероба на Сузана и едва сега осъзна колко е важно да се превърне в Джуд, изцяло и без остатък, доколкото беше възможно. В противен случай всичко щеше да се провали.
	Тази мисъл би трябвало да го е поразила като гръм още в мига, в който чу предложението на Мондрагон в Хюстън, но не се беше случило. Беше си помислил, че всичко му е ясно, но се бе лъгал. Наистина. Реалността на положението го връхлетя с цялата си сила едва след това интимно докосване до дреболиите от живота на Джуд, едва след като се бе видял в неговите дрехи и бе спал в едно и също легло с жената, с която Джуд навярно бе спал, едва след мига пред огледалото, в което съзря лицето на Джуд. Животът му зависеше от възкресяването на лицето в огледалото. Ако му се искаше да живее, Джуд трябваше да се прероди, цял-целеничък.


	Стоеше до прозорците на ателието, когато чу отварянето и затварянето на входната врата. След няколко минути бързите стъпки на Сузана прекосиха всекидневната и се спряха в началото на стълбите.
	— Джуд — извика тя.
	Хванат неподготвен, го обзе паника, но бързо се овладя.
	— Да — подвикна в отговор.
	— Нося закуска. Искаш ли кафе?
	— Току-що пих — каза той и я чу да тръгва нагоре по стълбите.
	Отдалечи се от прозорците и бе стигнал до средата на ателието, когато тя излезе на площадката и го видя. Бързите й стъпки изведнъж спряха, сякаш някой я бе повикал по име, после бавно се приближи до него. Държеше бяла торбичка със закуските, а изразът на лицето й бе смесица от изненада и усилие да я прикрие. Огледа го изпитателно от глава до пети.
	Като стигна до него, тя протегна ръка и нежно я сложи на бузата му. Гледаше го така, сякаш не беше пред очите й, а се опитваше да си го спомни. После отпусна ръката си и опря длан върху гърдите му, усещайки биенето на сърцето.
	Изведнъж се отдръпна, заобиколи го и сложи закуските на масичката пред канапето на няколко крачки от него.
	— Трябва да тръгваме — каза тя с гръб към него, после смъкна чантата от рамото си и затършува из нея. — Хапни набързо. Ще ни отнеме час, за да стигнем.
	Слязоха долу и в тихото утро се озоваха на Авенида Мексико. Бърн чуваше грохота на града, долитащ от всички посоки само на няколко пресечки от тях, но паркът бе остров на спокойствието, където най-силният звук бе чуруликането на птиците от клоните на високите дървета.
	Сузана извади кодирания си мобилен телефон и се обади на някого. Размениха няколко реплики, после проведе още един разговор. След това тръгнаха по улица „Теотиуакан“ към „Амстердам“, където взеха такси и се отправиха на юг по „Инсурхентес“.
	— Този маршрут е добър, ако не искаш да те проследят — каза тя, като се обърна и погледна през задното стъкло. — Движението тук винаги е ужасно натоварено, тъй че ако някой реши да те следи, ще се наложи да поеме доста рискове. Рано или късно ще се издаде, тъй като ще трябва да мине на червено, да се промъкне през задръстени кръстовища или да отнеме предимство.
	През следващия половин час следваха безопасния маршрут. Вместо да отбият към улица „Койокан“, както бе казала на шофьора, в последния момент Сузана го накара да поеме към „Сан Анхел“, нагоре по стръмните и тесни калдъръмени улички. Обади са на двама приятели, чиито дворове имаха обща стена в градините отзад, макар отпред да излизаха на различни улици. Прехвърлиха се през градините им, взеха друго такси и се върнаха в града по „Инсурхентес“.
	Скоро стигнаха до Рома Норте, където повечето варовикови сгради от края на деветнайсети век бяха оцелели. Сивите им каменни стени бяха прорязани от тъмни бразди — резултат от замърсяване в продължение на цяло столетие. Слязоха от таксито в началото на тясна пресечка и като повървяха известно време, стигнаха до малък горист парк с площад, наречен „Рио де Жанейро“.
	Сузана спря и отново се обади по телефона, без да откъсва очи от стара сграда в неокласически стил, скрита зад дърветата. Когато от нея излезе мъж и запали цигара, те влязоха в парка и се насочиха към отсрещния му край, подминавайки копие на „Давид“ от Микеланджело, издигащ се сред воал от ситни капчици във водоскока насред парка. После пресякоха улицата, минаха край мъжа с цигарата, който не им обърна никакво внимание, и влязоха в сградата. Качиха се по мраморното спираловидно стълбище, обиколиха площадката и влязоха през една от трите врати.
	Две жени, едната с червеникавокафява коса, другата — мексиканка, вдигнаха очи от компютрите, поставени върху сгъваеми маси. Очевидно очакваха Сузана и Бърн, но погледите им се насочиха най-вече към него. Той долови възхищението им. На масите имаше мобилни телефони, мазни хартиени пликове, празни пластмасови бутилки и чаши от кафе. И двете жени носеха на кръста си кобури с пистолети.
	— Да — каза блондинката. Изправи се, погледна Сузана и без да поздрави, кимна встрани и добави: — Той е вътре.
	— Хайде — каза Сузана на Бърн.
	Прекосиха помещението, в което нямаше други мебели, освен двете маси и столовете, и отвориха вратата на друга стая.


>	23

	Едрият мъж с широки рамене и дебел врат, който бе клекнал до кашон с картонени папки, вдигна очи.
	— Сузана — възкликна той, като се изправи и тръгна към нея със сияещо лице. Прегърнаха се малко смутено и Бърн си спомни думите й, че повече от година двамата с Джуд не са се срещали лично с други от екипа на операцията.
	Веднага след това мъжът се обърна към Бърн, протегна ръка и каза:
	— Пол, аз съм Лекс Кевърн.
	Докато се ръкуваха, Бърн почувства изпитателния му поглед, преценяваш дали Гази Байда ще се хване на тази първокласна стръв.
	— Проследиха ли ни? — попита Сузана.
	— Не, не забелязахме никого след вас. — Очите му се върнаха към Бърн. Оценявам усилията ти. Няма да ти е лесно.
	— Да, но свиквам бързо — отговори Бърн.
	— В добри ръце си — каза Кевърн. — Всичко ще бъде наред. Тя ще направи каквото трябва.
	— Да се залавяме за работа — прекъсна го Сузана.
	Макар да бе обещала, тя не каза на Бърн къде и защо отиват. По държането на Кевърн, Бърн заключи, че той също не знае за какво става дума. Стори му се, че Сузана е притеснена от нещо.
	— Ти поиска срещата — каза Кевърн. — Давай.
	Сузана закрачи неспокойно из стаята. Без да откъсва поглед от Бърн, Кевърн скръсти ръце и седна на края на бюрото в очакване. С една ръка на кръста и с наведена глава Сузана няколко пъти мина край бюрото, между Кевърн и Бърн, който стоеше до отворения прозорец откъм улицата. После рязко спря.
	— Лекс, трябва да знам какво криеш от мен — каза тя.
	Той я погледна учудено.
	— Някой вече е забелязал Бърн.
	Разказа му за телефонното обаждане в 3:30 сутринта.
	— Минго? — зачуди се Кевърн.
	— Да.
	Тя го наблюдаваше внимателно, но според Бърн лицето му не издаваше нищо.
	Когато някой се обажда на този номер, трябва да знам кой е, Лекс. Това беше кодираният телефон на Джуд. А тоя тип знаеше, че Пол е тук. Нещо става. Хората, които имат този номер, мислят, че Джуд е убит преди шест седмици по време на наркоакция. Но както знаеш, оттогава телефонът е звънял осем пъти. Четири от тези обаждания според нас са от Байда. Просто проверява. Останалите четири обаждания са от друг кодиран телефон.
	— На същия човек ли?
	— Да, същият телефон. И мисля, че ти знаеш кой е той.
	Кевърн я изгледа втренчено. Бърн ги наблюдаваше. Не виждаше добре лицето на Кевърн, но долови, че Сузана е забелязала нещо в него, което никак не й харесва.
	— По дяволите, Лекс! Защо се държиш така с мен?
	Кевърн се изправи и разпери месестите си ръце с разтворени длани.
	— Чакай малко. Изслушай ме, преди да избухваш. И след това кажи, че не съм прав.
	Сузана кипеше.
	Кевърн погледна към Бърн.
	— Информацията е поверителна. Би ли…
	— Не — прекъсна го Сузана. — Вече така ще бъде. Лекс.
	По лицето на Кевърн този път пробягна нещо, очевидно дори за Бърн: гняв, който той моментално овладя.
	— През следващите няколко дни — обърна се Сузана към Кевърн — ще му казвам всичко, което знам. Всичко. Без тайни. Ние сме екип. Ти го искаше — е, получи си го. Няма да изпадам в положението да решавам какво трябва и какво не трябва да му казвам. Той трябва да знае всичко, за да остане жив. А това би било трудно, ако добавим още едно ниво на секретност.
	Кевърн я гледаше втренчено. Бърн трябваше да гадае какво става. Изглежда, Сузана се опитваше да му каже, че ще пренебрегне всякакви забрани и няма да се съобразява с никакви правила заради оцеляването им. Сякаш искаше да му каже: Благодаря, че ни бутна от скалата, но след като си го направил, ние ще отговаряме за падането. И за приземяването. Ако това не се харесва на Кевърн и на шефовете във Вашингтон, проблемът си е техен.
	— Имаш право — съгласи се неохотно Кевърн. — Ето какво става според мен. Но не съм сигурен. Мислих много по въпроса. Към края на обучението ти във Фермата, Джуд ме дръпна настрани и настоя да поговорим някъде навън. Срещнахме се в един бар и той ми каза какво е намислил.
	Лицето на Сузана застина. Бърн разбра, че Кевърн е нанесъл успешен удар в малкия им дуел на нерви.
	— Джуд смяташе, че версията с контрабандата няма да мине, без да е подплатена с убедителна разузнавателна операция, осъществена лично от него. Смяташе, че човек в неговото положение не може да ръководи първокласна контрабандна операция, без да е обезопасена по някакъв начин. Поиска разрешение, както и финансиране за провеждането на негова самостоятелна контрабандна сделка.
	Кевърн прокара ръка по лицето си и изсумтя. Погледна пода, изпъшка и отново скръсти ръце.
	— Претеглихме внимателно всички плюсове и минуси. Той явно бе обмислил нещата добре и за всичко имаше отговор. Боеше се, че ако хората на Байда започнат да ровят надълбоко, когато го проверяват, ще открият, че се занимава с контраразузнаване. Тогава лесно би могъл да твърди, че то е свързано с контрабандата. Джуд предполагаше, че Байда ще остане доволен от това обяснение. Звучеше убедително. Но дори ако въпреки това Байда продължи да таи някакви подозрения, на хората му щеше да е адски трудно да изровят друго обяснение. Всъщност Джуд имаше предвид двойно подсигуряване. Нещо като гръмоотвод, който би отвел всички подозрения, свързани с действията му, право в контрабандната операция. Умно измислено.
	Кевърн млъкна и отново седна на бюрото. Изглеждаше уморен. Бягането се бе оказало дълго и изтощително за всички, а сега, вместо да пресекат финала, започваха втора обиколка.
	— Джуд имаше една молба — продължи Кевърн. — Не искаше да ти казвам какво е намислил. Според него — и мисля, че беше прав — не беше необходимо да те натоварваме допълнително. Ако задачата ти не включваше контрабандната операция, тогава защо трябваше да те обременяваме с проблемите на разузнаването? Това само би увеличило напрежението.
	Той млъкна, вдигна въпросително едната си вежда и я погледна, като че се опитваше да прочете мислите й.
	— Това е цялата тайна — каза Кевърн и колебливо добави: — Всъщност Гордън също не знае за малката операция. Знам само аз. И се опитвам да забравя, за бога.
	В последвалата тишина Бърн видя огорчението, изписано по лицето на Сузана. Или просто така му се стори. Знаеше колко важно е партньорите да си имат доверие, особено партньори в шпионажа, свикнали със свободното падане, при което се приема, че другият осигурява спасителното въже, предотвратяващо фаталния завършек на скока. Такова доверие си имаше емоционална цена, особено между партньори, които са споделяли нещо повече от държавни тайни.
	Сега тя научаваше, че Джуд през цялото време е крил от нея тайната си. А тя дори не е подозирала. Това беше измама, а в контекста на техния свят тя бе равносилна на изневяра.
	— Е? — попита Кевърн.
	Сузана кимна.
	— Наистина в един момент би се оказало слабо място. — Кимна отново. — Имал е основания да го направи.
	От другата стая се чу оживен разговор. Те млъкнаха и изчакаха гласовете да стихнат.
	— Добре — каза Сузана и прочисти гърлото си. — Дай ми някаква информация, каквото и да е. Трябва да се справим с този тип.
	Кевърн поклати глава.
	— Вече ти казах. За последен път говорихме с него в онзи бар. Винаги съм смятал, че е свършил работата, но това си беше операция на Джуд. За мен тя не съществува. Не знаех нищо за нея тогава, не искам да знам нищо и сега. — Той я погледна многозначително. — То си беше изцяло работа на Джуд. Включително и евентуалният провал. Ако използваш този човек, те очаква същото.
	— Щеше да му дадеш разрешение да изкопае и собствения си гроб, ако беше поискал, нали?
	— Не ме учи какво мога и какво не мога да разрешавам. Хайде, Сузана, нали затова и тримата сме си сложили главата в торбата. Всички знаем историята. А това е стара история. — Кевърн погледна Бърн, после Сузана. — Те искат Гази Байда. Каквото и да им струва.
	Сузана погледна Бърн.
	— Все едно да публикуваш обява за работа за хора, които обичат приключенията. Като получиш молбите, изхвърляш в колчето всички, освен на кандидатите, които са любители на руската рулетка. После ги изпращаш в някой китайски бардак, за да открият човек, който продава револвер само с един патрон в него. Агентите ти може и да го намерят, но ти не се изненадваш особено, ако загубиш няколко от момчетата си. Защото си го предвидил.
	Кевърн я гледаше изпитателно. Бърн си помисли, че той се опитва да прочете мислите й и да разбере дали с променила отношението си към него.
	Тя се обърна към Кевърн.
	— Имаш ли представа дали този човек знае за Байда?
	Кевърн поклати глава.
	— Не съм сигурен, но предполагам, че знае.
	Мълчание.
	Сузана се приближи до Бърн и погледна към улицата. Намираха се в тих, гъсто населен жилищен квартал. Между клоните на дърветата видя две жени, които миеха тротоара със сапунена вода и после я измитаха на паважа.
	— Джуд обичаше да жонглира — каза Сузана, наблюдавайки двете жени, които се спряха да отдъхнат и да побъбрят, озъртайки се, за да не пропуснат нещо интересно от живота наоколо. — Обичаше да има едновременно няколко възможности, за да си осигури пълен контрол върху сложните ситуации. — Тя кимна. — Да, предполагам, че Минго знае за Байда. — Обърна се и добави: — Така. Чака ни доста работа. Как е Гордън?
	— Добре е — отвърна Кевърн.
	Сузана кимна.
	— Чудесно.
	Толкова за близките семейни отношения.
	— Ние изчезваме — каза тя. — Ще се обадим, когато решим как да се справим с положението.
	— Добре — съгласи се Кевърн. — Имам нов телефон за теб. — Той се изправи, приближи се до маса, отрупана с електроника, взе мобилен телефон и зарядно устройство и й ги подаде. — Върни ми стария.
	Сузана извади от чантата си телефона и му го даде.
	— Така — каза Кевърн. — В този е вградено всичко необходимо. Ще знаем къде си във всеки един момент. Искаме да ни докладваш колкото може по-често или когато ти се налага. Набираш нула шест нула и започваш да говориш. Сигналът е максимално защитен. Следим го денонощно. Ще отговорим веднага. Всичко останало си е същото.
	— Добре.
	— Имай предвид, че Байда ще получи информацията до няколко часа. Може вече и да я е получил. Щом Минго знае, че Джуд е жив, следва да приемем, че всички знаят. Бъди готова.
	— Ще действаме максимално бързо — отговори тя, после сложи телефона и зарядното устройство в чантата си и двамата с Бърн си тръгнаха.


>	24

	Взеха такси до „Пассо де ла Реформа“, а оттам — друго до едно кафене на модното „Авенида Масарик“ в Поланко. През целия път Сузана мълчаливо гледаше през прозореца на колата. Поръчаха си кафе и седнаха на малка маса в ъгъла. Сузана веднага заговори:
	— Това, което направих, беше малко извън правилата — обясни тя, имайки предвид посещението при Кевърн. — Току-що преместиха щаба на операцията на ново място и така рискувах да го разкрия. Кевърн беше направо бесен.
	Лицето й беше уморено и сериозно.
	— Но се налагаше да свърша две неща. Първо, да разбера каква е работата с този Минго. Изненада ме това, което каза Лекс, но всъщност не знаех какво да очаквам. И второ, исках вие двамата да се срещнете.
	— Нямаше ли да се срещнем, ако не бях дошъл с теб?
	— Вероятно не. Той би предпочел да стои далеч от теб. Отношенията между Лекс и Джуд се основаваха на взаимното уважение. Не бяха приятели. Никой от тях нямаше приятели. Имаха информатори, източници, обекти, агенти, началници, подчинени, любовници, но не и приятели. Въпреки това той преживя тежко смъртта на Джуд. Особено заради работата, която трябваше да свърши. Или си мислеше, че трябва да свърши.
	Разказа му за смъртта на Джуд, за видеозаписа на Агенцията за федерално разследване, за случилото се с останалите членове на групата, за това как са намерили тялото на Джуд, за плана на Кевърн да използва Бърн като негов двойник, за замисъла му да си послужи с черепа на Джуд, за да го привлече в играта, и за това как е започнал осъществяването на плана си, преди да е получил разрешение от тесния кръг хора, дали ход на цялата операция.
	Всичко това бе разказано с тих и спокоен тон, важността на думите бе смекчена от нейното овладяно държание, така че смисълът им следваше разказа с известно закъснение. Когато свърши, Бърн бе смаян от дързостта на действията на Кевърн. И от плашещото безразсъдство на онова, в което се бе забъркал. Чувстваше се като човек, съборен на земята от внезапен удар в главата, но въпреки това се опитваше да събере мислите си. Сузана мълчеше и чакаше реакцията му.
	— Един въпрос — каза той. — Мондрагон ще използва ли снимките, ако откажа да върша това? Онези хора ще му позволят ли да съсипе момичето?
	— Не, няма да го направят. Но в същото време не могат и да оставят Байда да прави каквото си иска. Правят избор. Създават верига.
	— Верига?
	— Създават верига между себе си и теб. Всяка нова брънка те отдалечава от тях и тъй като всяка брънка е самостоятелно звено, реалният контрол, който могат законно да осъществяват върху нея, намалява. Отговорността им — също. Колкото повече брънки, толкова по-лесно е за тях да отричат.
	— Да, но когато Вашингтон дръпне своя край на веригата, другият започва да дрънчи.
	Тя не отговори. Бърн я гледаше изпитателно.
	— Защо ми казваш всичко това?
	— Въпросът е личен. Казах ти и преди, казах го и на Кевърн — в тази операция ние сме неразделно свързани. Налага се да поемем отговорност един за друг, а за да стане това, ти трябва да придобиеш максимално пълна представа за нещата. Въпрос на оцеляване.
	Да, помисли си Бърн, току-що разбрал колко трудно е дори за Сузана да получи пълна представа за нещата. Спомни си изненадата, изписана на лицето й, когато разбра за Джуд и Минго.
	Господи. Каква каша от емоции! Беше уплашен. Изпитваше неудържимо любопитство към нещата от живота на Джуд. Ужасяваше се при мисълта, че снимките на Алис ще излязат на бял свят и че Дана и Фил никога, при никакви обстоятелства, няма да могат да го погледнат в очите, както преди.
	Но нямаше връщане назад. Да, беше приел да участва в играта, така естествено, както приемаше падането на нощта, хода на времето и неизбежността на смъртта.


	Следобед Бърн продължи да чете файловете. Пренесе лаптопа на дивана в ателието и потъна в морето от информация. Когато имаше въпрос, заедно със Сузана изясняваха всяка подробност. И двамата бяха твърдо решени Бърн да усвои колкото се може повече информация за краткото време, с което разполагаха.
	Стигнаха до Гази Байда.
	— Може би главното при него е, че не е типичният терорист на Хизбула — каза Сузана. — Първо, той не е сърдит млад човек. Роден е през хиляда деветстотин петдесет и четвърта в Бейрут, единствено дете на родители, чиито биографии като че започват с раждането на сина им. Не знаем нито откъде са, нито нещо за произхода им. Баща му бил търговец на платове и когато Гази бил на осем години, семейството емигрира в Мексико Сити, където вече има голяма ливанска общност. Там Гази учи в частни американски училища и усвоява добре английски и испански. Когато идва време да следва, постъпва в Тексаския университет в Остин. Там си прекарва добре. Харесва му свободният живот на заможен студент. Атмосферата в университета му допада. Спорт, събирания… Дори членство в братство. Жени. Бил приятен и чаровен. Накратко, отживял си.
	По-нататък Сузана описа завършването му, неохотното му връщане в Мексико, разрива между него и баща му след почти цяла година в семейния бизнес, безразсъдното му връщане в Бейрут, когато страната се разкъсва от гражданска война. Там сякаш пропада в черна дупка. През следващите десет години информацията за него е оскъдна: войната го е политизирала, влюбва се в Рима Хани, млада ливанка от богато бейрутско семейство, която е завършила Сорбоната, и през април 1981 г. се оженва за нея.
	През септември 1982 г. части на Ливанския християнски фронт нахлуват в палестинските бежански лагери Сабра и Шатила и избиват около осемстотин цивилни. Израелските части, отговарящи за сигурността на лагерите, стоят настрана, без да се намесват. Рима, която работи в лагерите като медицинска сестра доброволка, е убита.
	— Когато Гази се появява отново, той е най-добрият инициатор на операциите на Хизбула — обобщи Сузана и кимна към лаптопа. Там е целият списък с ужаси с неговата запазена марка: бомби, похищения, убийства в Близкия изток и Латинска Америка. Но след две хиляди и втора година радарите на разузнаването отново изгубват следите на Байда. Според слуховете той е в Латинска Америка. А освен слухове, разузнаването не разполага с нищо друго до разговора между него и Джуд в Сиудад дел Есте преди малко повече от два месеца.
	Прекараха остатъка от деня и вечерта, проучвайки контрабандния канал на Джуд от Гватемала до Хюстън. Имена. Имена. Имена. Места. Места. Места. Пароли. Контакти. На кого и за какво е плащал.
	На сутринта започнаха с бележките на Джуд за срещата с Мазен Сабела и Гази Байда. Имена. Места. Впечатления. Сузана му разкри подробности, които Джуд бе споделил с нея по време на дългите им разтвори — предчувствия и догадки, които остават извън официалните доклади. Не факти — просто впечатления, начинът, по който се е чувствал Джуд при третата среща, когато за пръв път разбрал, че човекът, с когото е разговарял на първи те две, е бил самият Байда; мнението му за пластичната операция на Байда, как тя е променила вида, а може би и характера му.
	Късно следобед на втория ден Бърн започна да схваща начина, по който брат му е подреждал късчетата на мозайката. Слънчевите лъчи проникваха през прозорците на ателието под остър ъгъл, докосвайки върховете на дърветата и високите сгради. Резкият контраст между светлина и сянка нямаше да трае дълго. След няколко минути лъчите щяха да се спуснат в най-гъстия слой на вездесъщия смог над града. Светлината щеше да отслабне, после щяха да се съберат облаци и да завали летният следобеден дъжд.
	Бърн се бе схванал от дългото седене на канапето. Мускулите му имаха нужда от раздвижване. Тялото му копнееше да поплува в заливчето. Но съзнанието му бе наелектризирано — онова, което научаваше, създаваше мощна енергия, която го правеше неспокоен и напрегнат.
	Приближи се до слънчевите прозорци и се загледа към парка. Прозорците бяха отворели и той почувства полъха на хладния следобеден ветрец, с който долиташе гукането на гълъби и от време на време звукът на детски гласове откъм парка. Облегна се на перваза, наслаждавайки се на странния екзотичен миг. Все едно че се намираше в Банкок или Самарканд.
	— И Джуд стоеше така — обади се Сузана. — Точно като теб. На същото място.
	Когато се обърна, тя се бе изправила и го гледаше като привидение от миналото.
	— Ще пийна нещо — добави тя. — Ожаднях.
	— Ще ти донеса — каза Бърн.
	Приближи се до абаносовия шкаф и приготви питието точно както му бе показала първата вечер. Приготви питие и за себе си и й занесе чашата.
	— Ако си права за този Минго — каза той, като пъхна едната си ръка в джоба, придържайки питието с другата, — то тогава мисля, че…
	Мобилният телефон на Джуд звънна и ги стресна. Сузана остави чашата си и го взе.
	— Да.
	Колебливо мълчание отсреща.
	Бърн се приближи до нея и тя извъртя телефона така, че да чува и той.
	— Защо вие се обаждате на този телефон, сеньора?
	— Кой е?
	— Бих искал да говоря с Джуд.
	— Не ме разбрахте. Трябва да знам кой се обажда.
	Пауза.
	— Предайте му, че съм Минго.
	— Съжалявам, болен е. Може би утре.
	— Дайте му телефона — каза Минго. — Нищо, че е болен. Важно е.
	— Трябва да…
	Изведнъж Бърн грабна телефона от ръцете й. Тя зяпна от изненада.
	— Минго. — Инстинктът му подсказваше да говори спокойно. Много спокойно. — Джуд е.
	Извърна очи към Сузана. Тя го гледаше така, сякаш я бе прострелял.
	— Джуд? За бога, човече, мислехме, че си мъртъв. Не мога да повярвам. Къде беше, по дяволите?
	— Кой мислеше, че съм мъртъв?
	— Всички. Ти добре ли си?
	— Добре съм.
	Отсреща настъпи мълчание. Бърн си представи лицето на човека, присвивайки очи в усилието да разбере какво го очаква, докато чувстваше как подозрението на другия гасне.
	— Мислехме, че наркодилърите са те очистили.
	— Извадих късмет.
	— Вярно.
	— Щеше да казваш нещо важно.
	Пауза.
	— Този телефон още ли е сигурен?
	— Да, чист е.
	— Става дума за Байда. Трябва да говоря с теб.
	— Добре.
	— На същото място, нали?
	— Не. Вече не. Слушай, обади ми се пак след петнайсет минути.
	— Bueno.


>	25

	Когато Бърн приключи разговора и се обърна, Сузана го гледаше със зяпнала уста и разширени от изненада очи.
	— Какво, но дяволите, беше това? Ти какво…
	— Той каза, че иска да говори с мен за Байда. Това беше важното съобщение.
	— Мамка му! Какво, за бога, си въобразяваш? Мислиш, че вече си готов? Така ли? Така ли си мислиш? Слушай, няма да си готов дори и след десет години. Това… — Беше толкова ядосана, че гласът й се промени. — Това нещо — тя посочи телефона — ще те убие толкова бързо, че скоро ще пратят черепа ти обратно в Щатите някой да ти възстанови лицето.
	— Виж, аз… Трябваше да… Просто не можах…
	— Не можа какво? Виж го ти, не могъл! И какво не можа, а? Не можа да ми кажеш какво ще направиш? Сигурно и ти самият не си го знаел. Изобщо не помисли! Не знаеш достатъчно, за да предприемаш каквото и да било!
	Гневът изкриви чертите на лицето й.
	За миг Бърн повярва, че избухването й е основателно. После убедеността му се разколеба и яснотата на идеята, която го бе подтикнала да грабне телефона, почти избледня. Почти, но не съвсем. Той усети — със същата увереност, с която помнеше всичко случило се през последните четири дни, — че е постъпил правилно.
	Наложи си да запази спокойствие и да не повишава тон. Искаше това, което ще каже, да бъде конкретно и ясно.
	— Изслушай ме — каза той. — Имаш петнайсет минути да решиш как и къде искаш да се срещна с него.
	— Дори не знаем как изглежда — сопна се тя.
	Бърн протегна към нея ръка, в която все още държеше телефона.
	— Преди малко каза нещо, което сигурно е вярно. Дори и да разполагам с десет години, пак няма да мога да се подготвя. По дяволите, може да си била права и първия път, когато говорихме и ти каза, че това е най-шантавата идея, която някога си чувала. Добре, тогава защо, по дяволите, толкова държиш да сме разумни?
	— Разумни?
	— Да. Защо се опитваше да отложиш срещата ми с Минго за друг ден? Да не би да смяташ, че можем да се подготвим до утре? Не, естествено. Работата е там, че и ти не знаеше какво правиш, нали? Знаеш само, че според теб не съм готов. Опитваш се да спечелиш време, но без да знаеш за какво, нали?
	Тя бе прекалено ядосана, за да отговори. Той не беше сигурен дали изобщо го чува. Стоеше пред него като вцепенена, все още неспособна да повярва, че го е направил.
	— Ето каква е истината. Логиката няма да ни доведе доникъде. Шансовете цялата работа да приключи с успех няма да се увеличат дори да ми осигуриш още дванайсет часа, за да се готвя за теста.
	Той млъкна и се опита да се успокои. Искаше да звучи логично и убедително, въпреки че в мислите му цареше хаос. Но се чувстваше убеден в правотата си и сигурен в себе си. Само се надяваше да не се самозалъгва.
	— Какво искаме ние? Искаме Байда да повярва, че съм Джуд. За колко време? За един ден? За два? Седмица? Две седмици? А ти дори не си ми казала защо. Кога щеше да стигнеш до това, Сузана? Защо го премълчаваш? Да не би да е нещо от рода на тъпия ви девиз „трябва да знам“? Е, кой, за бога, има нужда да знае повече от мен?
	Тя не отговори. Бърн не знаеше дали не може, или не желае. В момента лицето и беше непроницаемо.
	— Би било трудно дори ако бях познавал Джуд — продължи той. — И неговите приятели. А сега единственото, с което разполагаме тук, е, че приличам на него повече от всеки друг. — Той се поколеба, защото не знаеше дали думите му няма да й прозвучат абсурдно. — Както и фактът, че имаме една и съща ДНК. Може би Мондрагон разчита повече на предимствата, които имам, отколкото на недостатъците, които не можем да преодолеем. Може би наистина имам инстинкти, които ще свършат работа. Може би, както ти каза, напълно непринудено и несъзнателно се държа като него и върша същите неща. Дреболиите, които понякога са по-убедителни от внимателно планираните ходове и които са по-ценни от имитацията, която ще постигнем след месец непрекъснати репетиции.
	Тя преглътна. Бърн го забеляза, както и че се е заслушала в думите му, че е напипала в тях някаква нишка, за която да се хване.
	— Ето на това ще трябва да разчитаме — продължи той. — То е най-доброто, с което разполагаме. Прочетох всичко. Е, само веднъж. А нямам фотографска памет. Но пък достатъчно преповтаряхме двата най-важни елемента, които ще ме направят убедителен пред Байда: подробното познаване на контрабандния канал и на четирите му разговора с Джуд. Курсът беше доста съкратен, но това е положението.
	Тя го погледна мълчаливо, после каза:
	— Ах, ти, копеле мръсно…
	И направи вече познатия жест: прокара пръста по челото и през косата си и ги задържа там, вперила поглед в него.
	— Но не познаваш биографията на Байда толкова добре, колкото Джуд. И не си я научил както тряб…
	— Сузана! Контрабандистът Джуд също не познава биографията на Байда. Това, че не знам всички подробности от живота му, няма да е пречка, когато го убеждавам, че съм Джуд.
	Тя се обърна и се отдалечи с наведена глава.
	Бърн долови свистенето от собственото си ускоряващо се свободно падане.
	Сузана рязко се обърна и отиде до една от работните маси, където бяха разтворили карти на Мексико Сити, за да изучи той обичайните маршрути на Джуд, галериите, които посещаваше, домовете на приятелите му, любимите му ресторанти.
	— Ела насам — повика го тя, вече навела се над картите, разстилайки една от тях с две ръце.
	— Ние сме тук, нали така? Тя заби пръст в картата и го плъзна през улиците нагоре вдясно. — Това е Зона Роса, оживено кръстовище, пълно с ресторантчета, клубове и барове. Навремето беше изискан квартал, но сега гъмжи от улични танцьорки и проститутки. Но макар и не както някога, туристите все още го посещават, търсейки къде да похарчат парите си. Там е оживено, което е добре, а е близо до групата на Гордън. Те могат да покрият района. Джуд се срещаше с Ахмад в един клуб. — Тя се наведе по-ниско над картата. — Ето тук, близо до улиците „Хеноа“ и „Хамбург“, има едно място, самба клуб. Доста известен е. Улицата пред него е пешеходна зона с цветя и палми по средата. Обикновено е пълно с хора.
	Тя се изправи и седна на стола до масата.
	— Ще се срещнете пред клуба. Не влизай вътре. Точно пред входа има бронзова статуя на гола танцьорка. Кажи му да чака до статуята. Предимството е, че тя не се вижда от другата страна на алеята, тъй че ако някой иска да го наблюдава, ще трябва да мине отсам. Това ще улесни хората на Лекс.
	— Минго ще има да се чуди на тази уговорка.
	Тя го погледна намръщено.
	— И какво обяснение ще му дадеш?
	Добре. Уместен въпрос. Той се поколеба само за миг.
	— Няма да му обяснявам нищо. Няма да се чуди. Ще разбере, че се опитвам да проверя дали не го следят.
	— Но той не е вчерашен. Не мислиш ли, че може да стигне дотам чист, без да е необходимо да го проверяваш?
	— Не ми пука какво ще си помисли. Аз съм този, който едва е отървал кожата. Ще правя това, което смятам за необходимо.
	Тя го погледна и кимна.
	— Добре.
	После си погледна часовника.
	— Да речем, в осем. Това ще ни осигури още два часа и половина.
	Преди да се съгласи, телефонът на Джуд иззвъня. Бърн все още го държеше в ръка. Погледна я.
	— Давай — каза тя.
	Бърн натисна бутона и вдигна телефона до ухото си.


>	26

	През двата часа, които им оставаха до тръгването на Бърн, те отново се съсредоточиха върху дългите доклади на Джуд за срещите му с Байда в Сиудад дел Есте.
	След като се мръкна, заваля и загърмя. Нямаше вятър и дъждът падаше отвесно с барабанен звук върху плътния балдахин от листата на дърветата в парка като върху брезентов навес шум, който ги разсейваше. Те млъкнаха и се загледаха през отворените прозорци. Последната виолетова светлина се превръщаше в мрак, а напевното трополене на капките по улиците пробуди у всеки от тях дълбоко скътани спомени.
	Най-накрая Сузана наруши мълчанието.
	— Нямаме основание да смятаме, че ще бъдеш изложен на опасност.
	Докато говореха, тя бе крачила напред-назад пред канапето, но после спря да погледа дъжда. Бърн седеше на един от фотьойлите и четеше докладите на Джуд на екрана на лаптопа.
	— Не знаем нищо за този човек — продължи тя, — което е изнервящо за хора като нас, макар да не виждам причина. Очевидно е бил полезен на Джуд, имал е достъп до кодирания телефонен номер. Той и никой друг.
	Бърн си погледна часовника. Излезе от програмата и извади диска от лаптопа. Сложи го в прозрачен найлонов плик, стана и го подаде на Сузана.
	— Ще направя каквото мога — каза той. — Ще гледам да не оплескам работата.
	Сузана не реагира на последната му забележка.
	— Хората на Лекс ще се опитат да го проследят — продължи тя, — така че трябва да стоиш до статуята през цялото време. Ако влезеш вътре или застанеш до някой уличен музикант, ще изгубим сигнала. Ако онзи поиска да си тръгне, гледай да го задържиш. И не забравяй, че този път ще настояваш всичко да бъде различно. Ако поиска да говорите на испански, откажи. Не е нужно да му даваш обяснения. Ако поиска да я карате „както винаги“…
	— Ще кажа „не“. Ще искам да бъде различно. И няма да обяснявам нищо.
	— Точно така. Трябва да му внушиш, че си имаш причини и че те не му влизат в работата. Джуд ги правеше тия номера непрекъснато и предполагам, че на нашия човек това му е добре известно. Така ще си осигуриш достатъчно пространство за маневриране.
	Бърн кимна. Беше изненадан, че стомахът му не се сви от притеснение. През тези два часа се бе концентрирал напълно и го бе обзело странно спокойствие. Забеляза го, но не го разбра. Не се и опита, приемайки го с благодарност закова, каквото е. Чувстваше се добре. Ще се справи. Имаше да губи толкова много, че просто нямаше начин да не се справи. Тази мисъл прогонваше всяко напрежение.


	Каза на шофьора на таксито да го остави на ъгъла на улица „Флоренция“, откъдето тръгна пеш към „Генуа“ и „Лондон“. Дъждът бе спрял и отраженията от светлините на града блестяха по асфалта и тротоарите. Не можеше просто да слезе от таксито и да отиде право там. Искаше първо да повърви по улиците, да почувства миризмите и звуците. Не бе излизал от апартамента на Джуд от двайсет и четири часа и вече имаше чувството, че не живее в града, а обикаля в орбита около него.
	Щом отмина, „Анверс“, тълпата се сгъсти. Усещането за предстоящия карнавал се засилваше с всяка крачка. Кварталните всезнайковци се подпираха лениво край входовете и пушеха, оглеждайки минувачите и безделниците. Една жена с безизразното лице на човек, който вижда всичко това всяка вечер и то му е омръзнало до втръсване, го огледа, докато минаваше край нея. Пушеше цигара и държеше каишката на помиярче, което си вършеше работата до стъблото на самотен фикус, растящ сред нечистотии.
	Когато стигна „Генуа“, вечерта бе в разгара си. Улицата отдавна бе затворена за автомобили и по средата й бяха наредени саксии с различни растения и палми. От двете й страни се редяха кафенета на открито, ресторанти, клубове, барове, хотели, художествени галерии и антикварни магазини. Тълпата можеше грубо да се раздели на три групи: любопитни люде, дошли тук, за да вкусят от пикантната страна на нощния живот, други, които се опитваха да продадат по нещо, и трети, които търсеха как да измъкнат нещо от останалите. Като на всички подобни улици в цял свят.
	Докато си проправяше път през гъмжилото към, „Пасео де ла Реформа“, Бърн си даваше сметка, че е и наблюдател, и наблюдаван. Искаше да зърне статуята на голата танцьорка, преди Минго да го е забелязал. Искаше да има поне това преимущество.
	Чу празничния тътен на карнавала, преди да го е видял, и се приближи до парапета на едно от кафенетата на тротоара, за да има по-добра видимост към редицата от палми по средата на улицата, най-накрая, през пролуките, които от време на време се отваряха между подскачащите глави на пешеходците, зърна бронзовата танцьорка, поставена върху каменен пиедестал, висок около метър. Предпазливо се промъкна напред, после спря пред входа на художествена галерия, където две ваксаджийчета клечаха край сандъчетата си встрани от блъсканицата. Наблюдаваха потока на нощния живот с празни безразлични лица и събираха червените бонбони, които валяха по плочките между краката им.
	Тогава Бърн го видя. Стоеше до статуята — добре облечен млад мъж, наближаващ трийсет. Косата му бе грижливо подстригана. Имаше вид на изтънчен столичанин, знаещ всички тайни на града, в който е живял, откакто се е родил. Видимо не особено притеснен от това, че трябва да чака, той бе облегнал рамо на бедрото на голата статуя и оглеждаше жените, които влизаха и излизаха от самба клуба. Бърн веднага го хареса.
	Без повече колебания той си проби път през множеството и се приближи до младия мъж. По очите му забеляза, че онзи го е познал.
	— Ей, Джуд! — извика Минго, изправи се и разтърси ръката му. Огледа се през рамо. — Малко необичайна среща, а?
	— Да, малко — каза Бърн.
	Минго внимателно се взираше в него.
	— Какво става с теб? Къде се губиш?
	— Пострадах малко. Лекувах се.
	Очите на Минго се разшириха от изненада.
	— Хайде, бе! Простреляха ли те?
	— Слушай — каза Бърн. — Давай по същество.
	— Добре, добре. Искаш ли да отидем някъде и да поговорим?
	— Не, ще говорим тук.
	Минго примигна, опитвайки се да открие някаква логика в това странно желание. Но в крайна сметка го прие и кимна. Огледа се, присви рамене и съучастнически се приближи към Бърн.
	Носеше скъп костюм без вратовръзка. Беше с безупречно подрязани черни мустачки, които допълваха красивите му черти. Точно зад главата му проблясваше голата гърда на пищната танцьорка, излъскана до блясък от нощните милувки на похотливи млади мъже.
	Минго изви многозначително вежди, премести тежестта на другия си крак и се наведе напред. Достатъчно близо, за да долови Бърн уханието на парфюма му.
	— Направих каквото ми поръча — прошепна дрезгаво той. — Tuvimos cuidado, Джуд. Мнооого внимателно, нали?
	Бърн кимна.
	— Отне ни малко време — продължи Минго, — но моите момичета — много умни момичета, леки като пеперуди… Отидоха там, където каза ти, и свършиха каквото беше заръчал. И, разбира се, бяха много изобретателни.
	Ваксаджийчетата изникнаха пред тях и едното каза нещо на испански на Минго, който кимна небрежно и продължи да говори, като погали момчето по косата и сложи крак в и без това лъснатата си обувка на дървената поставка. Бърн отказа на другото момче, като поклати глава.
	— Намерих жена, която има каквото искаш — каза Минго и зачака отговор.
	Сърцето на Бърн заби лудо.
	— Нима?
	Минго трепна. Нещо в реакцията на Бърн не му хареса. Бе очаквал друго. Нещо повече.
	— Е? — попита Бърн.
	Минго предпазливо му подаде листче хартия. Подражавайки му, Бърн също така предпазливо го разгъна, прочете написаното и погледна събеседника си. Трябваше да направи нещо. Минго чакаше как ще реагира на толкова важната информация.
	Но не бе достатъчно бърз. Очите на Минго пробягаха по лицето му. Беше усетил, че нещо не е в ред. Ваксаджийчето чукна по обувката му и той погледна надолу, намествайки крака си.
	Другото момче нехайно заобиколи другарчето си и се зазяпа в статуята зад Минго. Коленичилото момче отвори страничния капак на сандъчето, за да извади кутийка с боя, а в това време другото хвана ръката на Минго.
	Минго се обърна, за да види кой е. Клекналото момче държеше лъскав хромиран пистолет, голям колкото главата му. Стиснало го с две ръце, то го вдигна, изпъна ръце, насочи го към Минго и стреля. Откатът бе толкова силен, че ръцете на момчето отхвръкнаха над главата му. Гърмежът бе оглушителен като изстрел от оръдие.
	Бърн гледаше вцепенен как момчето смъква пистолета надолу и го мушва в стомаха на Минго, докато приятелят му продължава да го държи да не побегне. Вторият и третият изстрел бяха също толкова силни и запратиха Минго в прегръдките на статуята. Четвърти, пети и шести изстрел, всичките в тялото му. Кръв и парчета от вътрешности се разхвърчаха и оплискаха хората наоколо.
	Всичко стана, преди Бърн дори да си е поел дъх.
	Жените запищяха и хората се разбягаха във всички посоки. Музиката от самба клуба продължаваше да ехти, но само след миг вече нямаше кой да я слуша. Двете ваксаджийчета побягнаха като деца, счупили някой прозорец с топката си, захвърляйки окървавения пистолет в голите крака на танцьорката.
	Изстрелите бяха запратили Минго сред палмите. От бръшляна стърчаха само добре лъснатите му обувки и крачолите на скъпия панталон.
	Тогава Бърн също побягна. Беше останал последен. Хукна към най-тъмните улички на Мексико Сити.


>	27

	Техниците на Кевърн бяха свързали Сузана към мрежата за аудио наблюдение и тя слушаше от новия си мобилен телефон, седнала на ръба на канапето в ателието на Джуд. Когато проехтя първият изстрел, тя скочи на крака. Притисна телефона към ухото си, инстинктивно вдигайки свободната си ръка, за да се предпази от последвалите изстрели, трепвайки при всеки един от тях, без да знае кой е на прицел.
	После стана тихо.
	Тя дори не се замисли. Грабна дамската си чанта и хукна по стълбите, през апартамента, надолу по общото стълбище на сградата, по Авенида Мексико и после през парка. Трескаво набра някакъв номер, търсейки някое по-тъмно кътче, после се спря насред една от широките алеи.
	Сигналите „свободно“ продължиха дълго. Безкрайно. Всеки от тях като звън на камбана, известяваща смъртта на Бърн. Не можеше да повярва. Господи.
	— Да! Да! — Гласът му бе като на обезумял.
	— Добре ли си?
	— Да, да, добре съм. — Той продължаваше да тича. Сузана чуваше задъханото му дишане. — Господи, бяха деца, просто деца. Две деца…
	Тя долови невероятното изумление в гласа му.
	— Чуй ме — каза тя, напрегнала всяка клетка на мозъка си, за да обмисли плана. — Сам ли си?
	— Да… — отговори той, без да спира да тича.
	— Чуй ме. Мястото, където ти казах, че Джуд рисуваше танцьорките — не произнасяй името, — помниш ли го?
	Не произнасяй името? О, господи. Спомни си. Спомни си. Страниците от досието на Джуд се завъртяха в съзнанието му като листа, подхванати от вятъра.
	— Да! Сетих се!
	— Вземи такси. И иди там. Ясно? Разбра ли ме?
	— Да, добре… Разбрах.
	— Сега се отърви от телефона. Хвърли го веднага. Веднага! И бягай по-далеч от него.
	Тя хукна през тъмните сенки на парка. Като излезе на Авенида Сонора, махна на едно такси.


	Бърн запокити проклетия телефон право в стената на близката сграда и той се разби на парчета. После пробяга още една пряка, без да мисли, с единственото желание да се отдалечи колкото може повече от стрелбата, от телефона, от образите в главата си. Най-накрая спря да си поеме дъх. Облегна се на някаква стена, наведе се и започна да вдишва на големи глътки разредения, ухаещ на асфалт кислород на Мексико Сити.
	В съзнанието му изплуваха образи от случилото се. Видя прегърбените рамене на ваксаджийчето, тикнало цевта на огромния пистолет в стомаха на Минго, като всеки нов изстрел издълбаваше все по-дълбока дупка в тялото му. Видя удивеното лице на Минго: изненада, болка, досещане, изумление, ужас. Лице, което потрепваше при всеки изстрел от ръцете на детето убиец, проникващ все по-дълбоко и по-дълбоко в гаснещия му живот.
	Кошмар.
	Той отново хукна, но на следващата пряка пак трябваше да спре. Господи. Надморската височина. Къде беше? Мамка му. Бе изгубил всякаква ориентация в безумния си бяг без посока. Макар че едва ли се бе отдалечил много, улиците бяха станали тесни и тъмни, а входовете на сградите — като пещери, криещи незнайни ужаси. Малкото хора, които срещаше под дърветата, бързаха да отминат, без да го поглеждат, не желаейки да имат нищо общо с този белязан мъж и дори с нощния въздух, който раздвижваше около себе си.
	Вляво, от другата страна на улицата и почти в средата на следващата отсечка с дървета край тротоара, той видя осветен вход и няколко души, които се мотаеха вътре. Спря да тича и се опита да овладее дишането си — не искаше да ги приближи задъхан.
	Беше малък хотел с широко отворена входна врата в хладната нощ. Бърн влезе в слабо осветеното фоайе, където видя младо момиче, застанало зад старото извито бюро на рецепцията, възрастна жена, която бършеше пода, и млад мъж, който, изглежда, нямаше друга работа, освен да разговаря с момичето. Всички обърнаха очи към него.
	Той помоли момичето да се обади за такси. Беше опасно да спираш такси на улицата, особено малките зелени фолксвагени. За невинните наглед „костенурки“ се знаеше, че шофьорите им често работят съвместно с въоръжени престъпници, които ограбват и отвличат пътници. Мнозина се бяха простили с живота си в някое от тях.
	Тя изпълни молбата му, Бърн й благодари и излезе да чака на тротоара. Почти веднага чу звука от сирена. Погледна към малкото фоайе. И трите лица бяха обърнати към него. Но израженията им бяха непроницаеми. Нещо нормално в град, пълен със загадки. Никой не знаеше нищо. И никой не проявяваше любопитство.


	Нощните сенки в Мексико Сити са нетърпеливи. Те тръгват след теб веднага щом свърнеш от някоя главна улица, придружават те за кратко и след няколко метра те изпреварват. Бърн стоеше, притиснал гръб към каменна стена на няколко крачки от мястото, където го беше оставило таксито.
	Намираше се в квартал, граничещ с Рома, недалеч от Кондеса факт, който според него правеше избора на Сузана доста рискован. На отсрещната страна на улицата и малко по-надолу, на ъгъла под старо палисандрово дърво, чиито клони разчупваха светлината, падаща върху тротоара от близката улична лампа, се намираше клуб „Синя целувка“. Входът му бе на самия ъгъл и откъм пъстрите сенки пред отворените му врати в мрака долитаха лениви ритми.
	Да влезе ли? Това ли имаше предвид Сузана? Нямаше представа. Думите й бяха увиснали във въздуха, лаконични и без контекст. „Иди там“. Нищо повече.
	Струваше му се неразумно да напуска сянката. Боже господи! Да си покаже лицето, където и да е беше лудост. Изведнъж усети, че краката му треперят. Беше казала: „Още не го знаеш, но можеш да ми имаш доверие. Колкото по-бързо приемеш този факт, толкова по-добре“.
	Той излезе от сянката и пресече улицата.
	Влезе в клуба и очите му започнаха да свикват със сумрака. „Синя целувка“ не бе сред първокласните клубове. Не бе място, където се събират младежи, предпочитащи модните клубове в Кондеса и Поланко. Тук нямаше мобилни телефони, слънчеви очила и оглушителна електронна музика.
	Макар обстановката смътно да напомняше стила ар деко от края на двайсетте години, посетителите бяха смесица от хора на средна възраст и по-млади. В синкавия полумрак танцуващите се притискаха плътно, излъчвайки осезаема сексуална меланхолия, докато се плъзгаха по дансинга под мелодичните звуци на изящния кубински danzón — приятна романтична музика, изпълнявана на чело, две цигулки, стар роял и флейта.
	— А, Джуд!
	Мъркащият женски глас го изненада. Обърна се, за да види жената, която танцуваше наблизо с партньора си. Бе на неговата възраст, с гърди почти изскочили от деколтето под натиска на плътната прегръдка. Тя обърна глава, за да го погледне с усмивка, разкриваща оцветените й от синята светлина зъби. Мургавият й партньор кимна мълчаливо и сериозно за поздрав, после двамата се отдалечиха.
	Вървеше между масите край дансинга, без да знае къде отива.
	— Джуууд! — извика мъж на средна възраст от малка масичка и вирна брадичка. От носа му струеше цигарен дим. Жената, отпуснала тяло върху неговото, също му се усмихна.
	Господи. По-късно си мислеше, че е разговарял с тях, че им се е усмихвал, че се е държал така, сякаш тук наистина се чувства като у дома си.
	Някой изшътка на фона на музиката. Той се обърна и видя жена, която му се усмихваше от отдалечена маса. Друг мъж кимна за поздрав.
	Истински сюрреализъм. Обвит в мъгливите сапфирени отблясъци, сред провлачената музика и танцьорите, които сякаш принадлежаха на друга епоха, Бърн започна да чувства странна дистанцираност от паническото си бягство. Кичозният самба клуб, изстрелите от пистолета, бликналата кръв и вътрешности — всичко това избледня, като че никога не е било друго, освен спомен, погълнат и дори заличен от тази сцена, сякаш възкръснала от стар филм.
	Необяснимо защо клуб „Синя целувка“ започна да му изглежда познат, сякаш се бе завърнал в сигурно убежище при непознати и забравени стари приятели. Имаше чувството, че ги разбира, че знае защо идват тук, търсейки взаимното си присъствие в това меланхолично място с неговата сладникава, сърцераздирателна музика. Инстинктивно проумя защо Джуд е идвал тук да рисува печалните лица на търсещите любов и престорено свенливите усмивки на партньорките им.
	Тя нежно хвана ръката му изотзад и когато се обърна, бе толкова близо до него, колкото прегърнатите танцуващи двойки, колкото и когато го бе целунала в първия миг на срещата им. Притегли лицето му към своето, но този път не за да го целуне, а за да му прошепне нещо. Устните му докоснаха шията й, вдлъбнатината на ключицата. Усети мириса на кожата й. И мириса на страха.


>	28

	Малобройният екип на Кевърн, състоящ се от четирима души, един, от които бе самият той, разбираха от електроника, но за по-важните операции използваха техниците на Мондрагон, всичките бивши офицери от мексиканската армия или от разузнаването. Времето не бе им стигнало да разгърнат видеонаблюдение и се наложи да разчитат само на аудиовръзката.
	Агентите на Мондрагон бяха на място, смесени с тълпата, макар този път само като наблюдатели, без други задачи, освен осигуряването на повече очи и уши. Всички очакваха, че Байда също ще изпрати свои хора, ако наистина търси възможност да се свърже с Бърн, и Кевърн се надяваше да засекат някои от тях. Доста голям процент от тълпата на улица „Генуа“ принадлежеше към един или друг наблюдателен екип.
	При звука от първия изстрел екипът на Кевърн изскочи от колата, паркирана близо до френското посолство на улица „Ница“. Но още преди да са стъпили на асфалта, проехтя и последният изстрел, а когато стигнаха до ъгъл на улица „Хамбург“, се сблъскаха с вълна от крещящи демонстрант, тичащи срещу тях.
	След като най-после успяха да си проправят път, танцьорката на самба танцуваше сама, макар че някои от бягащите вече забавяха ход и започваха да поглеждат назад от по-безопасно разстояние. Кевърн се шмугна сред палмите и се изцапа с кръв до лактите, докато измъкне портфейла на Минго.
	След това си отидоха, оставяйки на полицията да открие трупа и сама да направи безуспешен опит да разследва убийството.
	Малко по-късно, когато се върнаха при колата, Кевърн откри, че Сузана не отговаря нито на специалния, нито на обикновения кодиран телефон. Но апаратурата бе засякла обаждането й до Бърн.
	Хората на Кевърн веднага започнаха да локализират сигналите от двата телефона чрез системата за сателитно проследяване. Бърн не се движеше.
	Докато колата обикаляше улиците, отдалечавайки се от хаоса в Зона Роса, Кевърн премисляше вероятните отговори на въпроса защо сигналът на Бърн е неподвижен. Бил е убит. Или отвлечен, при което е захвърлил телефона. Каквито и да бяха причините Сузана да не отговаря, просто трябваше да й се довери.
	Той се приведе на седалката и прослуша няколко пъти записа на разговора между Бърн и Минго. „Отидоха там, където каза ти, и свършиха каквото беше заръчал“. Кевърн го пусна още веднъж и погледна агента, който седеше на задната седалка. „Намерих жена, която има каквото искаш“.
	— За какво, по дяволите, става дума? — изсумтя Кевърн.
	Джак Петерсън не отговори. Беше работил под прикритие в Латинска Америка тринайсет години. Буенос Айрес, Игуасу Фолс, Богота, Сао Пауло. За последен път бе работил с Кевърн в Колумбия. Наведе се и се заслуша, клатейки глава.
	— Мамка му! — изруга Кевърн. Превъртя лентата до отговора на Бърн: „Нима?“ Още веднъж. „Нима?“ Още веднъж. После: „Е?“ Още веднъж: „Е?“
	Тук разговорът свърши. Чуваше се само музиката. Самба.
	Първият изстрел. Писъци. После и останалите в бърза поредица.
	Кевърн не ги прослуша втори път.
	Следваха сигнала от телефона на Бърн, като караха бавно и прослушваха движението по тротоарите. Когато приближиха сигнала от тъмната улица, пешеходците изчезнаха напълно. Накрая, на десетина пресечки от Зона Роса, намериха парчетата от телефона на Бърн, пръснати по тротоара.
	Петерсън най-после успя да се свърже с Кито Лопес, шеф на операциите на Мондрагон, но той докладва, че всичко е станало толкова бързо, че не успели да огледат тълпата. Истината беше, че никой не беше очаквал убийство, не и по време на среща между партньори, и то ги бе заварило неподготвени.
	— Между другото — каза Кито, — Минго е предал нещо на Бърн, някакво листче хартия. Бърн го е прочел и го е сложил в джоба си.
	Кевърн стоеше на тъмния тротоар и слушаше доклада на Петерсън, докато мислено анализираше действията на Сузана. Колата работеше на празен ход с отворени задни врати. Лупе Нерво, една от жените в екипа му, бе събрала парчетата от телефона и сега ги прехвърляше из ръцете си, сякаш се опитваше да го сглоби. Като че ли вече имаше някакво значение.
	— Кучият му син — изсумтя Кевърн.
	Петерсън запали цигара.
	— Този тип е продължавал да рови, макар да е мислел, че Джуд е мъртъв. Според мен е потвърдил нещо, което Джуд е подозирал. Може би написаното на онова листче.
	— Така изглежда — отвърна сопнато Кевърн. Беше ядосан. Не разбираше какво става.
	— Би било погрешно да правим прибързани изводи — каза Петерсън по-скоро на себе си, сякаш разсъждаваше на глас. — Убийството може да няма никаква връзка с това, което Минго е казал на Бърн.
	По улицата подухна лек, натежал от влага ветрец. Дъждовните облаци не се бяха разнесли и започна да пада мъгла. Кевърн я почувства върху лицето си и я забеляза да се стеле около няколкото лампи по протежение на чезнещата улица.
	— Лекс — обади се Маги Селърс, другата жена в екипа, която седеше в колата с отворена врата и наблюдаваше сигнала от телефона на Сузана върху екрана на проследяващото устройство. — Тя е наблизо. Южният край на квартал Рома.
	Лупе се бе прибрала в колата, за да се скрие от сгъстяващата се мъгла.
	Петерсън се прегърби, вдигна яката на ризата си, хвърли цигарата той никога не ги пушеше докрай — и я стъпка с крак.
	— Имам й доверие — каза Кевърн, като че Петерсън го бе попитал. Продължаваше да се взира в далечината. — Тя ще направи каквото трябва. — Не откъсваше очи от улицата, която се губеше в мрака и мъглата. — Да влизаме в колата и да видим накъде се движи.


	Висенте Мондрагон дишаше затруднено. Понякога мембраната, покриваща носните отвори, се влияеше от особения въздух в Мексико Сити. Голямата надморска височина изсушаваше въздуха дори през дъждовния сезон, а замърсеността му запушваше порите й. Понякога цялата предна част на главата, където някога бе лицето, го болеше, въпреки аналгетичния спрей. За да смекчи болката, той непрекъснато се наливаше с някакво питие.
	За събитията пред клуба с танцьорката го осведомяваше Кито Лопес, който бе заел позиция на тъмния покрив на самба клуба, откъдето техниците препредаваха на Кевърн разговора, приеман чрез параболоиден микрофон. Мондрагон чакаше обаждане от Кевърн, уверен, че ще последва скоро. Кито бе видял как Кевърн прибира портфейла на Минго. Скоро щеше да поиска от хората на Мондрагон да разберат адреса му и да претърсят жилището.
	Договорът бе изгоден за Мондрагон. Лекс винаги плащаше добре, предоставяше на Мондрагон и хората му свобода на действие и вярваше, че законът на лешояда е напълно справедлив. Щом някоя операция приключеше успешно, Мондрагон имаше правото да събере остатъците, които неизбежно оставаха след нея.
	Но неприятното при работата с американците бе, че се налагаше да търпиш арогантността им. Че ще командват във всичко, според тях се разбираше от само себе си и бе толкова естествено, колкото и ходенето по нужда. Мислеха, че хората, които наемат, знаят само това, което им се нарежда, и че са лишени от истински творчески способности. За по-могъщата страна бе трудно да повярва, че може да бъде надхитрена и манипулирана точно толкова лесно, колкото тя манипулираше другите. Макар че в епохата на тероризма, във времето, когато колумбийските наркокартели, с които американците бяха във война от десетилетия, печелеха годишно повече от „Макдоналдс“, „Келог“ и „Майкрософт“ взети заедно, американците може би най-после започваха да проумяват, че невинаги са най-умните хора на света.
	Но истината бе, че неприятностите при тази операция не бяха в състояние да охладят вълнението му от възможността да залови Гази Байда. Понякога капризната съдба ни прави подаръци. Решението на Кевърн да включи Мондрагон в операцията бе един от тези редки и благословени дарове. Мондрагон се бе вкопчил в тази възможност с яростно въодушевление. Кевърн не знаеше и Мондрагон никога нямаше да му каже, — че от три години преследва Гази Байда с маниакална упоритост. А Кевърн просто му бе осигурил нужната законност, за да осъществи делото на живота си.
	Телефонът иззвъня и той вдигна слушалката.
	— Взех портфейла му — каза Кевърн. — Дадох го на Кито. Името е Доминго Хуерта. Чувал ли си го?
	— Не.
	— Искам всичко, което можете да откриете за него, колкото се може по-бързо.
	— Разбира се. Кито разказа ли ти какво се е случило?
	— Да.
	— И къде е Бърн сега?
	— Не знам. Сузана го е накарала да захвърли телефона си. Правилно. Тя го търси. Чакам да се обади. Едно ще ти кажа: не бяхме единствените, които разпъваха жици на улицата тази вечер. Който го е направил, е инвестирал в проекта. Трябва да разберем дали Минго е бил убит заради участието си в нещо друго или във връзка с Джуд. Трябва да разберем какво, по дяволите, става тук.
	И толкова. Кевърн прекъсна разговора, Мондрагон взе кодирания си телефон и нареди на Кито да съобщи първо на него какво са намерили в дома на Минго.
	Отвън спускащата се мъгла поглъщаше светлините и ги превръщаше в приглушено медночервено сияние, което бързо обхващаше целия град.
	Мондрагон се бореше с депресията. Да нямаш лице бе истински ад. Той се обърна с гръб към прозорците и се загледа в плаващите из сумрака на стаята лица, греещи в златисторозови отблясъци.
	Господи, господи, господи, как искаше да има лице!
	Древните поети — мексиканските мъдреци — вярваха, че човешкото лице най-точно отразява индивидуалността на всеки човек. Че лицето е физическият образ на духовната му същност. То е самата личност. Без лице човек изчезва. Той е нищо.
P>
	Натъжавам лицето ти, натъжавам сърцето ти.
P$
	Ако имаше хиляда живота, щеше да ги размени само за един, но с лице.
P>
	Обитател на мрака и тъмните кътчета… той отнема. Магьосник, унищожи тел на лица, той лишава другите от лицата им.
P$
	Ако имаше хиляда живота, щеше да преследва Гази Байда във всеки от тях, отнемайки живота му отново и отново, без да спира.
	Гледаше с вечно отворените си очи лицата в прозрачните кубове. Дори и отделени от телата, от хората, на които са принадлежали, те бяха нещо повече от него. Ето това е мъж. Това жена. Виждаш лицата им, живота им. Ето я жената, която вече я няма, отлетяла е в рая. Ето го мъжа, който вече го няма, пропаднал е в ада.
	А той, Висенте Мондрагон, щеше да си отиде без следа. Щеше да бъде забравен. Беше вече desaparecido — изчезнал — с отнета същност чрез смъквана ивица по ивица плът, мускулни влакна и късче по късче хрущял.
	Мондрагон отиде до едно от лицата в прозрачните кубове и се наведе над него съвсем близо — по-близо, отколкото ако имаше нос. Дъхът му замъгли чистата повърхност. Очите му — без клепачи, без мигли почти докоснаха куба. Беше женско лице, едно от любимите му, защото беше на азиатка, а той имаше слабост към чистите линии на азиатските лица. Жената беше китайка.
	Докато я гледаше и галеше с очи изящните очертания, сякаш нежно ги докосваше с пръсти, Мондрагон се разплака, ридаейки тихо, за да не го чуят прислужниците.


>	29

	Някой го хвана над лакътя, докато Сузана му говореше. Той се обърна и видя мъж на неговата възраст, който го гледаше, без да пуска ръката му.
	— Трябва да дойдеш с нас, Джуд — каза мъжът и изразително повдигна вежди. В изражението на лицето му нямаше заплаха.
	Бърн се обърна към Сузана и срещна очите й. Видя, че друг мъж държи и нейната ръка. Четиримата се спогледаха, после мъжът се наведе до ухото на Бърн и прошепна.
	— Мазен Сабела.
	Бърн отново погледна Сузана, която кимна или поне така му се стори. Без повече приказки четиримата тръгнаха бавно през тълпата.
	Като си пробиха път през групата хора, застанали в края на дансинга, покрай стената в съседство с оркестъра, мъжът, който държеше Сузана, отвори някаква врата и те пристъпиха в тесен занемарен коридор, пълен с каси празни бутилки, захабени метли и парцали. В този момент пред тях се отвори друга врата и препречи пътя им. От тоалетната излезе жена, мушнала ръце под полите на роклята, за да оправи бельото си. Изненадана, тя пусна роклята, усмихна се глуповато и се шмугна край тях.
	— Мазен Сабела ли казахте? — попита Бърн, за да разбере Сузана къде отиват.
	— Да — лаконично отсече мъжът.
	Завиха зад ъгъла и се озоваха пред задната врата на клуба. Придружителят на Сузана отвори вратата, пусна ръката й и протегна своята, препречвайки изхода.
	— Сам — каза мъжът с Бърн.
	— Ей, чакайте малко! — каза той и поклати глава.
	— Съжалявам. Трябва да си сам.
	Четиримата трескаво обмисляха ситуацията. После вторият мъж успокояващо разпери ръце и каза:
	— За нея ще е по-добре да не идва.
	— Няма проблем — съгласи се Сузана и докосна гърдите на Бърн с длан, сякаш за да му предаде искреността на думите си. — Няма проблем. Чу ли какво ти казах?
	— Да — кимна той.
	— Помниш ли го?
	— Да.
	— Е, значи всичко е наред.
	Той напрегнато се опитваше да разчете всеки неин жест, всяко трепване на лицето й.
	Тя погледна към придружителя на Бърн.
	— Ще го видя по-късно, нали?
	— Разбира се.
	— Е, добре тогава — каза тя на Бърн и бавно се отдалечи.
	Изчакаха, докато завие зад ъгъла, откъдето бяха дошли.
	Настаниха го сам на задната седалка на линкълна, както правеха шофьорите на повечето таксита в града. Не се стараеха да прикрият маршрута си и първата му мрачна мисъл бе, че нямат намерение да го връщат обратно, така че е все едно. Но после я отхвърли. Може би Сабела е в града само за тази среща. Или ще му завържат очите. Може и да сменят колата.
	Известно време гледа през прозорците, но образът на отдалечаващата се Сузана не напускаше съзнанието му. Господи, колко безнадеждно му се струваше това. В този миг бе почти убеден, че просто не може да се справи. Почти. Истината бе, че нямаше достатъчно кураж. Най-доброто, което можеше да направи, бе да се преструва на смелчага. Виж, това нямаше да е трудно. Да играе ролята на нахакан тип. Поне докато не се случи нещо непредвидено.
	Навлязоха в тъмната гора на парка „Чапултепек“. Фаровете на колите опипваха мъглата, обгръщаща гъстите гигантски кипариси. Движението бе доста оживено. По спирките на широките тротоари от двете страни на булеварда чакаха хора.
	Продължавайки по „Пасео де ла Реформа“, те навлязоха в елегантния квартал Ломас де Чапултепек. Заизкачваха се по хълмовете, докато улиците се стесниха и завоите зачестиха. Озоваха се в богаташки квартал, в който живееха бизнесмени и заможни политици със съмнителни връзки. Тук бяха домовете и на повечето чужди посланици.
	Навлязоха в отсечка със спускащи се остри завои. Дори в такава мъглива нощ той забеляза онова, с което бе прочут този район. Тук хълмовете бяха толкова стръмни, че склоновете им бяха опасани с подпорни бетонни стълбове, образуващи по три, четири и пет тераси за пищните градини на скъпите къщи, накацали върху тях. Дървета и градини, тенискортове и басейни — всичко това се издигаше високо над града върху опорни конструкции, достатъчно масивни, за да издържат тежестта на цели сгради.
	Мъглата се сгъстяваше. Колата направи остър завой и се изкатери по стръмен участък, преминавайки през две порти от ковано желязо. Завиха още веднъж. Гумите на колата забуксуваха по влажната настилка. Фаровете осветиха отвесна скала съвсем близо отдясно, обрасла с увивни растения. От другата страна склонът се спускаше плавно надолу, откривайки медночервеното небе над града, разпрострял се в долината далеч в ниското.
	Спряха в кръглия двор на двуетажна сграда в испански колониален стил. Тук-там светеха прозорци, но силуетът на къщата се открояваше единствено благодарение на медночервеното сияние от долината.
	Като слезе от колата, Бърн видя тъмните силуети на палми на фона на фасадата и пазачите, които се мотаеха из двора. Той надзърна през портата, водеща във втори вътрешен двор, и видя други коли и хора, които изнасяха кашони от къщата и ги товареха в колите.
	Въведоха го през входната врата в немебелирано преддверие, където гласовете отекваха от стените и мраморния под и бе невъзможно да се определи откъде идват.
	Заизкачваха се по широко стълбище. Двамата му придружители се отдръпнаха встрани, за да направят път на трима души, които слизаха с кашони в ръце. В преддверието долу се появиха въоръжени пазачи. От време на време изричаха по някоя дума в микрофоните, прикрепени на главите им. Бърн забеляза, че боята по стените се лющи.
	Излязоха в сводест коридор, който ги отведе до двойна дървена врата вляво. Щом спряха пред нея, вратата се отвори. Озоваха се в издължено помещение, вероятно бивша приемна. И тук имаше хора, които разглобяваха електронно оборудване, слагаха го в кашони и ги изнасяха. Френските прозорци на отсрещната дълга стена извеждаха на тераса.
	Прекосиха с бърза крачка помещението и излязоха на терасата. Очакваше ги бодигард, който кимна към Бърн и го поведе към ниша, отделена с дървена решетка, по която пълзяха увивни растения. Там в сумрака трима мъже седяха на градински столове. Когато Бърн приближи, единият от тях се изправи, излезе от нишата и тръгна към него.
	— Джуд.
	Един от останалите стана, заобиколи масата и протегна ръка. Извън нишата бе по-светло и лицето му се виждаше добре. Бърн разпозна Мазен Сабела от рисунките на Джуд.
	— Bienvenidas — поздрави Сабела.
	Не беше нито едър, нито особено висок, може би малко по-слаб, отколкото на рисунките. Беше по риза със запретнати до лактите ръкави. Небръснат.
	Бърн разтърси ръката му, но не изпускаше от очи третия мъж, който продължаваше да седи на масата.
	— Джуд — каза онзи и се изправи, но остана на мястото си. — Радвам се да те видя.
	Макар и Гази Байда да не излезе на светло, лицето му се виждаше добре в отразените медночервени отблясъци от долината. Това бе лицето от портретите на Джуд. Лицето на убиец, престъпник, терорист. Лицето на човека, когото ЦРУ така силно желаеше да отстрани.
	— Здрасти — каза Бърн.
	Какво друго би могъл да каже? Протегна се през масата и двамата си стиснаха ръцете.
	Байда бе хубавец. На слабата, но достатъчна светлина Бърн забеляза, че и той не се е бръснал скоро, че бялата му риза е омачкана, с небрежно подвити маншети, разкопчана почти до корема.
	След часовете взиране в портретите на Байда и проучване на живота му реалността бе зашеметяваща. Дори в слабата светлина си личеше отличната работа на Джуд. И все пак лицето от плът и кръв бе по-сложно, чертите — по-интересни, отколкото възпроизведените в рисунките. Гази Байда бе едновременно и по-суров, и по-изтънчен от очакваното.
	— Заповядай при нас — покани го Байда. Разнесе се силен шум от счупено в ечащите стаи на къщата. — Налага се да се изнесем оттук — поясни той по повод звука. — И гледаме да използваме времето си по най-добрия начин.
	Байда млъкна, но Бърн не можа да измисли какво да отговори, макар да знаеше добре, че Джуд би намерил какво да каже. Във всяка ситуация. Байда го позагледа. Игри. После си седна на стола, невъзмутим и необезпокоен.
	— Опитвах се да се свържа с теб — каза Байда. — Но не е лесно… ако не искаш да те открият. В паниката след стрелбата те изгубихме. Но пратихме човек да наблюдава Сузана. Когато тя побягна от апартамента ти на Авенида Мексико, разбрахме, че ако продължим да я следим, има шанс да те открием.
	Откъм вътрешния двор Бърн чуваше как се затръшват врата на коли, стартират двигатели, гуми хрущят по чакъла, после колите набират скорост по павираната алея и поемат надолу по хълма. Къщата се изпразваше, но Байда като че не бързаше. Седеше напълно спокоен, сякаш имаше цяла нощ на разположение за приказки и знаеше точно кога ще настъпи моментът да се отдалечи от бедата, от която всички останали панически бягаха.


>	30

	В настъпилото мълчание Бърн продължи да репетира ролята на Джуд. Току-що е излязъл от скривалището си. Срещнал се е със своя агент, който е научил, че е още жив. По време на срещата им някой го убива. Някакви хлапета. Какво би могъл да си помисли Джуд? Какво му е разкрила смъртта на Минго? Какви изводи си е направил? Мислел ли е за нещо друго, освен как да отърве кожата?
	Байда се бе отпуснат на стола си, подпрял десния си лакът на масата, с два пръста свити върху дясната буза и други два изпънати вертикално до слепоочието. На лявата си китка носеше черен армейски часовник. Дали надушваше нещо, докато наближаваше внимателно Бърн? Дали подозираше, че човекът пред него не е Джуд? Байда излъчваше някаква животинска мъжественост, може би първото, което се набиваше на очи у него.
	— Кажи ми — проговори най-после Байда, поизправяйки се на стола, — какво правеше в Тепито в нощта на разстрела?
	— Халил ми се обади и предложи да се срещнем там. Не каза защо. Просто сам се набутах в капана.
	— И как успя да се отървеш?
	— Чист късмет.
	— Видя ли какво стана?
	— Не.
	— Но си чул стрелбата.
	— Да. И си плюх на петите.
	— Знаеш ли какво е станало?
	— Чух… на улицата, като всички останали.
	Байда кимна замислено.
	— Защо се кри толкова време?
	— Нямах нищо общо с онова в Тепито. Просто исках да съм напълно сигурен, че слуховете от улицата са верни, преди да се покажа отново.
	Откъм вътрешния двор се чуха викове, после някой на втория етаж хукна да бяга. Байда не обърна внимание. Продължаваше настойчиво да се взира в Бърн. Като че бе намислил нещо, може би някакво решение, но Бърн можеше само да предполага, че е свързано с Джуд. Опита се да проследи логиката, начина, по който Джуд би разсъждавал и би изиграл ролята си.
	— Какво точно вършеше Доминго Хуерта за теб?
	Въпросът дойде от Сабела, който досега бе седял мълчаливо, наблюдавайки Бърн. Бе отпил веднъж от бялата си чашка. Кафе, предположи Бърн.
	— Ти знаеш — отговори той. — Нали говорихме за това в Сиудад дел Есте.
	— И не си се свързвал с него, докато си чакал през последните седмици?
	— Много добре знаете, че не съм. — Бърн се втренчи в Сабела. — Нали го следяхте.
	— За кого още работи той?
	— Не ми е казвал.
	— Работи само за теб, така ли?
	— Не. Не мога да си го позволя.
	— Тогава за кого още?
	Бърн погледна Байда, който мълчеше и го наблюдаваше, после отново Сабела.
	— Какво, по дяволите, ви става? Какво има?
	— След като изчезна — продължи Сабела, — Доминго започнала те търси там, където не му беше работа да си пъха носа.
	— Не му беше работа ли?
	— Какво имаше предвид днес, когато каза, че е свършил каквото си му наредил? Че е намерил жена, която има каквото ти трябва?
	Бърн усети, че го облива топла вълна. Беше влудяващо неконтролируема. Нямаше да издържи.
	— Имам клиент, който търси определен вид антични статуетки. Бях чул за една жена, която има такива. Предполагам, че това е искал да ми каже.
	— Как се казва жената?
	— Не мога да ви кажа. Не споменавам вашите имена пред други хора. Не споменавам и нейното. Принцип. Помага ми да оцелея в бизнеса. Това вдъхва доверие.
	— Къде живее?
	Бърн поклати глава.
	— Не.
	Сабела си замълча. Двамата мъже седяха в приглушената медночервена светлина и го наблюдаваха. Не се поглеждаха и не разговаряха помежду си и въпреки това на Бърн му се струваше, че и двамата претеглят отговорите му на една и съща везна, че използват едни и същи критерии, за да преценят дали го бива… или не.
	Листчето хартия в джоба му изгаряше слабините му като въглен.
	— Сигурен ли си, че това е имал предвид? — попита Байда.
	— Казах, че така предполагам. Нямам причини да мисля друго. Но той умря и не мога да съм сигурен.
	Те не казаха нищо, просто продължиха да го гледат мълчаливо. Бърн се уплаши. Малкото смелост, която бе събрал, изведнъж се бе изпарила. Това е контрабандна сделка, напомни си той. Контрабанда. Просто контрабанда. Тероризмът не е на масата.
	— Вижте — каза той. — Ако вече не проявявате интерес, няма проблем. И без това не се чувствам особено удобно покрай вашите шибани наркооперации. Но не забравяйте, че вашите хора сами дойдоха при мен, а не обратното. Не искам да ви се бъркам в бизнеса. Мога да си тръгна. Проста работа.
	Чуха се още тичащи стъпки.
	Чакаше реакцията на Байда, но той седеше неподвижно като сфинкс — красив сфинкс, лъхащ на кръв, с огърлица от мъртви души. Бърн си спомни какво бе написал за него Джуд — нещо като поема в бял стих за този безкрайно приятен човек, който същевременно бе недостоен за собствената си личност.
	— Кога за последен път беше в Остин? — попита Байда.
	Въпросът направо зашемети Бърн. Исусе Христе. Догади му се. Байда знаеше. Бърн нямаше да си тръгне оттук жив. И тогава внезапно се сети: Остин беше родният град на Джуд и градът на най-скъпите спомени на Байда от прекрасните студентски години, преди светът да обърне към него жестокото си лице.
	Джуд бе писал, че Байда обича да си припомня онези години: уличките, гледката от околните хълмове (дали е същата?), някой бар (дали още е там?), кафене, книжарница. Подробности. Миниатюрите на паметта, дребните неща, които стават все по-големи и по-големи, докато времето ги изтласква все по-назад и по-назад и все повече започват да ни липсват.
	— Преди три месеца, може би — отговори Бърн.
	— През април — каза Байда с по-приветлив глас. — Доста време. — Направи пауза и продължи: — Имах приятел, чието семейство имаше къща на езерото. Езерото Остин.
	Бърн едва не припадна. Какво означаваше това? Знаеше ли все пак? Играеше ли си с него?
	— Постоянно ходех у тях. Красиво място. Идилично. Плувахме из езерото и гледахме как хората карат водни ски. Онези гористи брегове. Там са си още, нали?
	— Да.
	— Името му беше… чакай да си спомня… Холбрук. Познаваш ли го?
	— Не.
	Байда кимна, съгласявайки се, че това би било щастлива случайност. Продължаваше да се взира в Бърн, който имаше чувството, че чете мислите му, че всеки път, когато измъкваше отговор от него, червената стрелка на детектора му регистрира заключението „Това не е Джуд“.
	Внезапно в съзнанието му се появи Алис. Щеше да се пръсне от смях, ако можеше да види жалкото му изпълнение. Щеше да му се присмива и подиграва на своя странен език, щеше да го имитира безпощадно, без да се опитва да крие какво мисли за опита му да играе ролята на човек, когото никога не е виждал.
	Байда седеше мълчаливо. Може би си припомняше времето, прекарано в Остин, езерото, гористите брегове и семейство Холбрук. Това продължи толкова дълго, че Бърн се изнерви.
	— Искаме да занесеш в Хюстън един пакет — обади се този път Сабела.
	Байда продължаваше да гледа Бърн. Това ли беше? Беше ли преминал теста? Беше ли успял Байда по някакъв мистериозен начин да предаде на Сабела решението си, че Бърн е чист и може да работи за тях? Какво, по дяволите, ставаше тук?
	Бърн знаеше само едно: работата му беше да възстанови контакта с Байда, като използва за примамка мнимия контрабанден канал на Джуд. Това бе първият знак в целия този кошмар, че може би ще има възможност наистина да го направи. Искаше му се всичко да свърши. Да се махне оттук.
	— Колко голям е пакетът? — попита той.
	— Кашон метър на метър — отговори Сабела. — Двайсетина килограма.
	— Кога?
	— Скоро.
	— По-точно?
	— Може би утре.
	— Откъде трябва да го вземат моите хора? От Гватемала?
	— Не. Тук е. В Мексико Сити.
	Бърн се замисли.
	— Трябва да уведомя хората си, да организирам нещата.
	— Нямаме много време — намеси се Байда. — На практика — никакво.
	Бърн разбра.
	Сабела погледна часовника си.
	— Уведоми ни, когато си готов. Ако не се обадиш до десет часа утре сутринта, ще бъдем принудени да потърсим друг начин.
	— Добре. Как да се свържа с вас?
	— Обади се в англо-американската болница „Каудрей“. По всяко време, но точно петнайсет минути преди или след всеки кръгъл час. Поискай да те свържат с Флор от аптеката. Когато попита кой се обажда, кажи й, че си Луис. Тя ще ти обясни какво да правиш.
	Като по даден знак в този момент се разнесоха стъпките на хора в приемната. Високите им гласове отекваха в просторното празно помещение. Някой бързо премина през него, излезе на терасата и се приближи към тях.
	— Закарай го, където иска — нареди на английски Сабела на мъжа, който чакаше пред нишата. Тримата се изправиха и Бърн забеляза, че Байда не е едър, но е със здраво телосложение. Той небрежно пъхна ръце в джобовете си.
	— Утре до десет — напомни Сабела.
	— Да — потвърди Бърн и това беше всичко.


	Бърн беше сам на задната седалка на колата. По-голямата част от архитектурната монотонност в Мексико Сити бе създадена през втората половина на двайсети век, когато милионите хора, нахлули в големия град от бедните селски райони, бяха запълнили долината, околните хълмове и проломи с разрастващите се метастази на селища от незаконно построени бедняшки колиби. Избягали от съдбата си в малките селца, където дори усърдната смърт не си правеше труда да ги отнесе, те търсеха надежда сред непознатото, в резултат на което мизерията процъфтяваше с нова сила.
	Колата навлезе в една от безрадостните колонии от двуетажни панелни постройки, които започваха да се рушат още преди да е завършил строежът. Улиците бяха тесни, прави, безкрайни и осеяни с дупки. Малкото улични лампи светеха слабо и унило. Въпреки мъглата и затворените прозорци, колата се изпълни с мириса на прах. Сюрреалистичната картина сурова, чужда и заплашителна отразяваше душевното състояние на Бърн.
	Шофьорът спря до бордюра, угаси мотора и смъкна прозореца. Зачакаха. Бърн погледна часовника си. Минаха пет минути. Десет. Той свали и своя прозорец. Двайсет. Двайсет и пет. Мобилният телефон на шофьора иззвъня. Той го отвори и го приближи до ухото си.
	— Bueno — каза човекът, затвори капачето, запали мотора и потегли.


>	31

	Остави го пред един от магазините „Санбърн“ на „Пассо де ла Реформа“. Хотел „Четири сезона“ се намираше точно зад ъгъла. Бърн отиде до хотела, влезе в мъжката тоалетна и наплиска лицето си със студена вода. После излезе навън и се приближи до едно от такситата, които винаги се намираха пред хотелите.
	През следващия половин час се прехвърли в няколко таксита, сменяйки ги пред големите хотели, тъй като това му осигуряваше добра възможност да излезе от хотела незабелязан. Накрая, придобил известна увереност в използването на трудната техника, той спря за последен път. Слезе от таксито и тръгна пеш по тъмните улички.
	Застана под едно лаврово дърво пред едно все още отворено кафене. На около петдесет метра тихата малка уличка излизаше на по-голяма, ярко осветена и оживена. Намираше се на улица „Пасадо“.
	Обърна се и погледна към отсрещната страна. Зад четвъртата от паркираните там коли, почти скрита от лавровите дървета, той зърна тясната сграда на малък хотел. Бледосинята неонова реклама над тротоара едва се виждаше през клоните на дърветата: хотел „Паломари“, думите, които Сузана му бе прошепнала в „Синя целувка“, Бърн пресече и влезе.
	На рецепцията възрастният човек зад бюрото от тежко тъмно дърво със зелен мраморен плот отгоре, се стресна, като го видя да влиза в малкото фоайе. Името „Паломари“ бе изписано със сини плочки в средата на белия теракотен под. Администраторът, чието лице сякаш не бе виждало слънце от няколко десетилетия, имаше торбички под воднистите очи и неестествено черни тънки мустаци над дългата горна устна. Докато Бърн попълваше фалшиви данни в овехтялата регистрационна книга, човекът, очевидно зарадван на късния посетител, се усмихваше нервно. Бърн долови смущаващия аромат на гардении.
	Бе поискал стая 202 на втория етаж, докъдето се стигаше по тясно извито стълбище, простенващо жално при всяка стъпка. На етажа имаше три стаи, а неговата бе по средата на къс полутъмен коридор. Вместо да влезе в нея, той почука тихо на вратата на стая 201.
	Тишина. Нищо. Минаха може би няколко секунди — не беше сигурен, тъй като през последните няколко часа времето се бе превърнало в доста разтегливо понятие, — но така или иначе, достатъчно, за да прехвърли мислено всички фатални вероятности: Не е чул правилно името на хотела. Нещо се е случило. Това е капан. Тя е мъртва.
	Сузана отвори вратата.
	— Господи — промълви той, а тя отстъпи, за да му направи път.
	Не бе запалила лампите в стаята, но бе отворила двете крила на прозореца, откъдето проникваха бледи отблясъци от табелата на улицата и от кафенето отсреща. Призрачна, но достатъчна светлина.
	Без да каже нищо, Сузана се обърна и отиде до прозореца. Спогледаха се. Лек ветрец раздвижи тънките завеси от двете страни. Само веднъж, като последен дъх.
	Той се озърна: легло, нощни шкафчета и по един стол от двете му страни, стар гардероб с огледало до стената срещу леглото. Вратата към банята бе отворена и в рамката й се виждаше старомодна порцеланова тоалетна чиния.
	Сузана бе странно мълчалива, но Бърн бе толкова погълнат от себе си, от страховете и объркването си, от облекчението, че я вижда, че не си даваше сметка за необичайността, нито за продължителността на този миг. Може би той бе траял само няколко секунди.
	— Пол — каза тя най-сетне, за пръв път наричайки го с малкото му име. — Добре ли си?
	Може би не тя, а той се държеше странно. Да, сигурно е така.
	— Добре съм — отвърна Бърн.
	Не беше вярно, но какво значение имаше?
	За миг си помисли, че ако се приближи до нея и я прегърне, както отчаяно му се искаше, тя ще разбере, защото може би самата го искаше. Беше сигурен в това, както във всичко останало, откак бе започнала тази объркана история. После изведнъж осъзна колко абсурдно би било това за нея, колко неочаквано, неуместно… и налудничаво.
	— Господи — повтори той. Почувства внезапна слабост. Приближи се до леглото и седна. — По дяволите.
	— Говори ли с него? — попита тя.
	Напълно логичният й въпрос прекъсна спонтанните му чувства.
	Бърн съблече сакото си сакото на Джуд — и го метна върху стола до леглото.
	— Да, говорих. Не, не мисля, че се усъмни дали разговаря с Джуд.
	— Невероятно.
	Разказа й всичко случило се и изречено от мига, в който я остави в „Синя целувка“ до момента, в който почука на вратата й в „Паломари“. Сузана го изслуша мълчаливо, без да го прекъсва с въпроси, без да иска от него да обясни по-подробно.
	Отначало стоеше до прозореца, после закрачи из стаята със скръстени ръце. Накрая отново се върна до прозореца и се загледа към улицата. Профилът й се очерта на фона на отблясъците отвън. Когато Бърн свърши, тя се обърна към него.
	— Мили боже. — Стоеше неподвижно, скръстила по женски ръце. Гледаше го изпитателно. Слабата светлина отзад й позволяваше да вижда добре лицето му. — Искам да знаеш, че според мен си свършил чудесна работа. Но ще бъда честна с теб: не мислех, че ще се справиш. Съжалявам, но така мислех. Особено след стрелбата…
	И млъкна без видима причина.
	— И аз не мислех, че ще се справя. Няма значение. Да се залавяме за работа.
	— Добре. — Тя отпусна ръце и седна в долния край на леглото. — Добре. Слушай сега. Трябва да ми разкажеш набързо какво се случи преди стрелбата. Чух разговора ви, но искам да знам всичко. Минго повярва ли, че си Джуд? Каква беше реакцията му?
	Бърн се обърна. Единият му крак бе върху леглото, другият — на пода. Трябваше му малко време, за да си припомни всичко, за което имаше чувството, че се е случило много отдавна.
	В полумрака на стаята в стария хотел, където мебелите бяха пропити с миризмата на нощувалите в нея десетилетия наред безброй обитатели, а стените криеха тайните на безброй съдби, той разказа на Сузана всичко, напрягайки се да си припомни всяка подробност, а тя седеше и слушаше.
	Смущаваше го фактът, че си спомня всяка дребна подробност и че преживява отново стреса, страха и паниката. Спомняше си не само фактите, но и емоциите, свързани с тях. Разказът му трудно би могъл да се нарече доклад.
	Когато той свърши, тя изчака малко, преди да зададе първия си въпрос. Достатъчно дълго, за да чуе той шумовете от улицата, проникващи през прозореца, и за да осъзнае, че е завалял тих, кротък дъжд.
	— Струва ми се, че в края, малко преди да го застрелят, нещо се е случило. Минго казва, че е намерил жена, която има каквото търси Джуд. Ти отговаряш: „Нима?“ и след малка пауза добавяш: „Е?“ Мълчание, после изстрелите…
	Бърн се върна към този момент, припомняйки си секундите, преди момчето да се изправи с пистолета в ръце.
	— О, по дяволите! — възкликна той, облегна се на таблата на леглото и мушна ръка в джоба си. Напипа листчето хартия и го извади.
	— Ето. Той ми даде това.
	Преди да успее да реагира, тя грабна листчето от ръката му, запали лампата на нощното шкафче и се наведе под светлината й.
	— Женско име — каза тя и угаси лампата, при което стаята отново се изпълни с бледите отблясъци отвън. — Естел де Леон Ферес. Моминското й име е ливанско. Предполагам, това е жената, която е имал предвид.
	После стана и се загледа навън, полуобърната към него. През завесите Бърн виждаше проблясващите в бледата светлина дъждовни капки.
	Настъпилото мълчание бе мъчително за него. Той нито за миг не преставаше да мисли за изтичащото време, за неумолимия му ход през тъмните часове и за приближаващия момент на следващата му среща с Гази Байда.
	— Виж — каза той. — Байда чака да се обадя.
	— Знам — малко рязко отговори тя.
	Отиде до прозореца, после се отдръпна встрани и подпря бедро и рамо на стената. В синкавата светлина Бърн виждаше само лицето й. Тя гледаше към кафенето отсреща.
	— Ще се обадя на Кевърн — каза Сузана и се обърна към него. — Установили са самоличността на Минго и Кевърн е изпратил хората на Мондрагон да претърсят дома му. Трябва да му съобщя това име, за да го проверят.
	— Каква е сделката с Мондрагон? Той е питбулът на Кевърн, така ли?
	— В общи линии — да, но и много повече. Висенте беше важна клечка, началник на сектор в ЦРНС — Центъра за разследвания и национална сигурност. Навремето това беше главната разузнавателна агенция на Мексико, нещо като комбинация от ФБР и ЦРУ. Работата е там, че агенцията бе инструмент в ръцете на Институционалната революционна армия, политическата партия, управлявала Мексико самостоятелно повече от седемдесет години. Тоест до избора на Висенте Фокс за неин шеф. ЦРНС съставяше досиета на политическите противници на ИРП, на шефове на компании, на богати и влиятелни хора. Подслушваше всички. Шпионираше всички. Имаше повече служители, отколкото ЩАЗИ в бившата Източна Германия. Когато Фокс стана шеф, той извърши сериозни реформи в ЦРНС и уволни някои от служителите с най-печална слава в агенцията. Мондрагон бе един от тях. Но в Мексико нищо не се променя радикално. ЦРНС все още е инструмент на ИРП. Мондрагон продължава да има контакти в нея. Кевърн го използва като заден вход към техните тлъсти досиета. Дори използва някои от техниците на агенцията. Неофициално, разбира се. Извън работното им време.
	Тя се загледа в дъжда. Профилът й се очертаваше призрачно на бледата светлина.
	— Той ще я намери — добави Сузана. — Още тази вечер.
	— Това май е добра новина за теб — забеляза Бърн.
	— Нямаме време за губене. Хората на Мондрагон… ще разберат какво знае тя. Трябва да помислим как да използваме информацията. А как те ще я получат — по-добре не мисли за това.


>	32

	Разнебитеният камион сви от околовръстния път в северния край на града и навлезе в мрежа от еднакви прави улици, пресичащи равното дъно на някогашното езеро, изпълвало Мексиканската долина. Дъждът, излял се в централната част на града по-рано вечерта, не бе достигнал дотук и камионът вдигаше облаци прах, надвисващ над панелните къщурки, вкопчили се в земята като раци.
	Не след дълго бордеите отстъпиха място на обширен район със складове. Някои от дворовете на складовете, оградени с висока телена мрежа, бяха ярко осветени от медночервената светлина на лампи, монтирани на високи стълбове. Мяркаха се пазачи и кучета. Товарните рампи на някои складове все още работеха, но като цяло районът бе тих и безлюден.
	Камионът продължи пътя си, докато отчетливите, чисти линии на по-новите модерни складове отстъпиха място на остарели, рушащи се и запуснати складове от друга епоха. Техните сгради бяха по-зле поддържани, по-слабо осветени или изцяло тъмни.
	Мъжете в камиона изпращаха и получаваха съобщения, тъй че движението им бе следено неотклонно, а сигурността им — надлежно подсигурена. През последния половин час камионът изпълняваше специална задача.
	Шофьорът намали и сви по странична уличка, пресичаща гъсто застроен район. Не след дълго отново зави, мина покрай четири дълги ръждиви халета и отби встрани. Бурените застъргаха шумно по шасито. Шофьорът спря и угаси фаровете.
	Трима мъже с автомати през рамо изскочиха от задната страна на камиона и веднага се пръснаха. Вратата на кабината се отвори бавно и оттам слезе Мазен Сабела. Докато бодигардовете говореха в слушалките на телефоните си, Сабела тръгна към най-близката страда, разкопча панталона си и се изпика върху ръждивата ламарина.
	Усети мириса на застояло. Запуснатостта си имаше своя собствена неповторима миризма. Той добре я познаваше. Беше я усещал в много държави, както и на борда на ръждиви проскърцващи кораби в Средиземно море. Персийският залив. Карибско море и Мексиканския залив. Беше я усещал в дъха на жените из пристанищата и в дрехите на децата им. Беше я усещал и в лунната светлина, когато имаше луна и когато нямаше. Беше я усещал дори в звездния прах.
	Тръсна последната капка и дръпна ципа на панталона си. Един от гардовете се бе отдалечил на петдесетина метра, където се отвори врата и двама души излязоха навън да ги посрещнат. Сабела тръгна по изровения коловоз към чакащите мъже заедно с останалите свои хора.
	Вътре ги посрещна мрак. Обширното помещение бе тъмно, с изключение на изолирано светло петно на петдесетина метра от входа и приблизително в средата на мрачната бърлога. Мястото бе осветено от лампи, окачени на подпори, които се губеха в мрака някъде високо над главите им.
	Половин дузина мъже се занимаваха с пренасянето на лични вещи в сакове, кашони и няколко куфара. Опразваха палатките, разположени в сенките извън осветеното работно пространство. Суетнята в това изолирано кътче от огромния склад напомни на Сабела за оживена партизанска база, скрита в пустинята. Но работата тук бе свързана с изнасянето на бивака. Той бе изпълнил предназначението си и сега мисията преминаваше в нова фаза.
	При появата на Сабела и въоръжените му хора трима души се отделиха от останалите и се приближиха към тях. Бяха обърнали няколко празни кофи с дъното нагоре и домъкнали няколко пластмасови стола, за да пригодят място за съвещанието. Сабела и тримата с него седнаха.
	— Така — обърна се Сабела към нисък набит мъж с преждевременно оредяла коса и черни мустаци. — Гази каза, че това ще е последната проверка. Срещаме се за последен път. Къде е стоката?
	Мъжът посочи с глава към един от тъмните ъгли на помещението и запали цигара.
	— Ей там — каза той. — Ел Сами ще я вземе до половин час.
	— Колко станаха накрая?
	— Един кашон. Дванайсет кутии с етикети, напълно еднакви с оригиналните. Опаковани и запечатани.
	— Чудесно — каза Сабела, изучавайки мъжа пред себе си. Кожата около очите му бе потъмняла в резултат на месеци недоспиване, напрежението от ръководенето на секретната операция и прекалено много цигари.
	— А нашите приятели — къде са те сега? — попита Сабела.
	— Платих им с парите, които ти изпрати, и сега са на път. Пратил съм по един мой човек с всеки от тях, за да сме сигурни, че ще напуснат Мексико до утре по това време. — Той дръпна от цигарата и примигна през дима. — Какво стана с ония шестимата?
	— Вече са тук. Всичките. Последният пристигна снощи. Никакви проблеми. Всичко е наред.
	Сабела отмести очи към другия, дребен и жилав мъж с гърбав нос и воднисти, леко изпъкнали очи.
	— А твоята информация?
	Мъжът кимна.
	— Всеки водач е получил инструкции относно графика и последователността. Главната свръзка има кода за сигнала „старт“ на Гази. Когато го получи, останалите ще го последват бързо.
	— Bueno — кимна Сабела. — Добра работа. — Погледът му се спря върху третия. — Алфредо?
	— От шест седмици редуваме трите кръстовища. Подкупите са раздадени на напълно надеждни хора. Стоката никога не пътува заедно с дрогата, така че няма опасност случайно да я открият.
	С късите тъмни пръсти на едната си ръка Алфредо държеше навита на руло царевична питка без пълнеж. Той млъкна и отхапа голяма хапка. Седеше върху пластмасова кофа с разкрачени крака. Продължи да говори, без да спира да дъвче.
	— В Чихуахуа кутиите ще бъдат добавени към пратката оригинална стока — измърмори той. — Като стигнат до склада в Ел Пасо, нашият кашон ще бъде разделен на три части от по четири кутии, които ще се смесят с оригиналните. Всяка част ще бъде транспортирана от търговец на едро, напълно открито по целия път. Всяка кутия ще стигне до различен град, където ще бъде получена и съхранявана от водачите до получаването на сигнал от Байда.
	Разговорът се водеше на смесица от испански, английски и арабски. От време на време някой подхвърляше и думи на френски. Суетнята зад тях бе започнала да стихва. Личните вещи на мъжете, които бяха живели тук малко повече от месец, бяха отнесени навън в хладната нощ. Няколко души обикаляха наоколо и оглеждаха, за да се уверят, че не са забравили нещо.
	— Някакви проблеми с парите? — попита Сабела. — Остава едно плащане, нали?
	Алфредо кимна нехайно. Неговата работа бе да проведе преговорите с мексиканските наркотрафиканти, на които плащаха, за да ползват каналите им. Беше свикнал с лъжите, насилието и натиска. Не се палеше лесно. Само непосредствена смъртна заплаха можеше да ускори пулса му.
	— А машината? — попита първият мъж, като погледна през осветеното място към съоръжението от резервоари, помпи, пълначки, топлообменник, изпускателна система и бойлер за гореща вода, свързани с мрежа от тръби, преминаващи по бетонния под и окачени с тел и кабели на високите подпори.
	— Всичко остава — каза Сабела.
	Мъжът поклати глава със съжаление. Скъпото оборудване им бе струвало цяло състояние и дяволски усилия, за да го намерят. А с него бяха произвели само дванайсет бройки. Знаеше, че си струва, но все пак беше жалко да го изхвърлят.
	— Те ще го възстановят — обади се вторият мъж. — Ще разберат за какво служи.
	— Може — обади се Сабела, — стига да знаят какво се е произвеждало. Но никой няма да търси нищо. Нали тук има и други складирани неща? Просто някакъв склад за вехтории. На кого му пука? Ще вкарат булдозера и край. — Той погледна машинариите. — Освен това тогава вече ще е късно. Все едно дали ще го възстановят, или не. Вече ще знаят, че е трябвало да го направим.
	Всички се замислиха. Алфредо натъпка в устата си остатъка от питката.
	Сабела ги изгледа един по един.
	— Нещо друго?
	Свиха рамене и поклатиха глави.
	— Гази ви праща много поздрави и сърдечни благодарности — каза Сабела. — Получихте ли си парите?
	Всички кимнаха утвърдително.
	По навик и без да са се уговаряли, през следващия половин час мъжете напуснаха склада един по един. Изнесоха още няколко чувала с вещи и скоро в склада останаха само Сабела, бодигардовете и шофьорът.
	Четиримата изчезнаха в тъмните ъгълчета на склада и се върнаха с двайсетлитрови пластмасови туби с дизелово гориво в ръце. Продължиха да носят, докато тубите станаха двайсет. Не им трябваше взрив, а разрушителен огън. Тъй като дизеловото гориво отделяше висока температура при горене, това бе гарантирано. Започнаха да изливат губите наоколо на светлината на джобни фенерчета. Работеха бързо, за да изпреварят натрупването на изпарения във взривоопасна концентрация.
	Запалиха фитил, който свършваше във вътрешността на склада, качиха се на камиона и побързаха да се отдалечат през лабиринта от стари сгради. Въпреки намерението им да избегнат експлозията, чуха приглушен взрив и складът лумна в пламъци. Усетиха разтърсването от взривната вълна дори в камиона, който вече се беше отдалечил оттам.
	Когато навлязоха в центъра на града, Сабела се загледа през прозореца. От време на време на фона на общия шум в кабината изтичаше по някое кодирано съобщение. Мислите му се насочиха към следващата задача.
	Джуд бе загадка за него още от самото начало, когато за пръв път се срещнаха в Сиудад дел Есте. Отначало Сабела бе сигурен, че Джуд по някакъв начин е свързан с американското разузнаване. Беше на косъм да го ликвидира заедно с онзи глупак Ахмад, който бе вкарал Джуд в играта. Но нещо го бе накарало да се въздържи.
	Сабела бе наблюдавал Джуд внимателно на видеозаписа от фоайето на мизерния хотел на брега на реката. Джуд се бе оставил да го преведат през лабиринта на първоначалната проверка със завидно самообладание. Като че предварително знаеше какво го очаква и бе преминал изпитанието, както магарето издържа на градоносна буря — търпеливо, примирено и с увереността, че все някога ще свърши. Ако изпитваше някакво притеснение от проверката, то не го показваше.
	Но когато му писна, когато реши, че са отишли твърде далеч, той им каза да вървят на майната си. И беше искрен. Бе преценил, че каквато и да е взаимната изгода, тя не си струва цената, която искат да плати, за да го включат в играта. Но когато Байда най-после се появи, Джуд не прояви злопаметност и без да губят излишно време, седнаха да обсъдят съвместната работа. Това бе, когато разговорите станаха интересни и Сабела започна да харесва тексасеца, който очевидно бе взел операцията присърце.
	Тогава дойде и откритието на сходствата. Сабела изгледа видеозаписа, на който Байда изтръгваше от него късчета информация. Джуд неохотно говореше за миналото си, а поведението му накара Сабела с облекчение да отхвърли някои от подозренията си. Често пъти подставеният агент с готовност демонстрира наличието на общи интереси със своя обект в усилията си да го накара да се идентифицира с него и да се почувства спокойно.
	Но не и Джуд. Неговият свят си беше негов свят и той държеше това да си остане така. Ако Байда не питаше, Джуд не говореше, а когато говореше, беше лаконичен. Никога не проявяваше самоинициатива. Интересуваше се най-вече от едно — как да спечели пари, като пренесе през границата нещо, принадлежащо на Байда. Каквото и да е, само не дрога. Което устройваше Байда и Сабела, тъй като те и без това вече се бяха погрижили за нея.
	И тъй, стигнаха до миналото си. Байда най-после успя да накара Джуд да сподели, че е завършил Тексаския университет, също като Байда, макар и десет години по-късно. Едно нещо водеше към друго и с времето Сабела откри, че харесва тексасеца. Което беше грешка. Можеш да се доверяваш на хората (до определена стенен, разбира се, никога напълно); можеш да разчиташ на тях и да ги товариш с отговорности, но никога не си позволявай да ги харесваш.
	И може би това бе единственият проблем по отношение на Джуд. Сабела просто го харесваше, а това компенсираше нищожните подозрения, които хранеше към него. Може би след всички тези години нещата се свеждаха до следното: обстоятелствата са по-важни от участниците в тях. Ситуациите са по-важни от характерите и личностите. Неимоверните усилия, които Сабела трябваше да полага просто за да остане жив, се бяха превърнали в смисъл и съдържание на живота му. Беше се слял с борбата за оцеляване почти до пълно обезличаване.
	Но сега трябваше да премине към следващата фаза от плана си, за осъществяването, на която Джуд бе или най-подходящият, или най-неподходящият човек. Бе дошло време да разбере това.


>	33

	От мястото си на ръба на осветеното пространство Сузана се обади на Кевърн по кодирания си мобилен телефон. Бърн разбра от разговора, че са на сигурно място и че Кевърн е учуден не по-малко от тях самите, че превъплъщението на Бърн е минало успешно. Сузана му съобщи името на Естел де Леон Ферес и после обясни, че Байда очаква отговор от Бърн. Разговорът продължи още малко, но Сузана повече слушаше и каза съвсем малко.
	Бърн я наблюдаваше, докато говори. Пристъпваше от крак на крак, почти незабележима в края на сянката. Явно обмисля предстоящите си действия. Сигурно го прави по хиляда пъти на ден, помисли си той: преценява последствията от думите си, от всяка своя фраза или от това, което ще премълчи. Живот, изпълнен с внимателно обмисляне, преценяване и взимане на решения.
	Всъщност тя никога не можеше да знае дали е постъпила правилно, защото последиците от направения избор са твърде сложни, за да ги проследи до логичния им резултат, ако такъв изобщо има в живот като нейния.
	Най-после разговорът приключи и тя затвори телефона.
	— Така. Хората на Мондрагон са в дома на Минго. Кевърн ще провери информацията за Естел де Леон. Междувременно ние трябва да измислим план за новата ти среща с Байда, който да ускори малко нещата. Има вероятност хората на Кито да научат нещо полезно от момичето на Минго или Естел де Леон, ако я открият навреме, което ще ни помогне в уреждането на следващата ти среща. Ако това стане, картината може да се промени. Но засега ще играем, все едно че такава вероятност не съществува. Нека Кевърн и екипът му си поблъскат главите, а след това ние ще се свържем с тях, за да видим какво са измислили.
	Дъждът ту спираше, ту започваше отново.
	— По всяко време, петнайсет минути преди или след всеки кръгъл час — каза Сузана, повтаряйки инструкциите на Байда.
	— Да — потвърди Бърн.
	Струваше му се, че това е неосъществимо. Как биха могли те двамата да измислят убедителен план? И какво, по дяволите, ще прави той, ако срещата наистина се осъществи? Подобно на толкова други неща в тази лудница, това също му изглеждаше абсурдно. Не можеше да повярва, че хората наистина вършат подобни неща и че дали ще живеят, или ще умрат, зависи от успеха или неуспеха на подобни усилия.
	В дъждовната нощ ветрецът бе стихнал и завесите увиснаха тъжно като стари обещания.
	Бърн се обърна, наведе се и събу обувките и чорапите си. После съблече ризата си и я метна върху костюма на стола.
	Сузана мълчеше. В сумрака той не различаваше подробности от чертите й — бръчицата между веждите, която показваше дали е разтревожена, или замислена, извивката в ъгълчето на устата, която предвещаваше промяна във взетото решение. Взираше се навън.
	Обърна се с лице към прозореца, разкопча роклята си до корема и раздвижи краищата й, за да се разхлади. След малко се върна на леглото, седна и се облегна на таблата като Бърн. Като че не изгаряше от желание да започне планирането.
	— Какво се е случило с лицето на Мондрагон? — попита Бърн.
	— Някой му го е отнел — отвърна тя. Никой не знае истинската история. Носят се най-различни слухове, от магия до сексуална фантазия, при което нещо се е объркало. Не мисля, че някой знае истината. Но и никой не говори за това.
	— Кога е станало?
	— Преди няколко години. Може и повече.
	— Тук, в Мексико Сити?
	— Един бог знае.
	Сузана сви крака до брадичката си и стъпи на леглото. Полите на роклята й се събраха в скута й. Мушна пръстите на двете си ръце в гъстата си коса над челото и ги задържа там, после се наведе напред и подиря лакти на коленете си. Погледна се в огледалото на гардероба.
	Бърн не бе сигурен дали гледа себе си, или него, но в синкавата светлина забеляза белите бикини между вдигнатите й бедра.
	— Джуд имаше задачата да убие Гази Байда.
	Ето го, изречено без заобикалки. Онова, което Бърн бе подозирал през цялото време, но което никога не му бе казано, сега лежеше пред него като труп върху маса. Без евфемизми. Без намеци. Без извинения.
	През изминалите няколко дни Бърн не можеше да избяга от смътното чувство, че непрекъснато го придружава призракът на Джуд. Джуд бе навсякъде — избързваше пред него, изоставаше, надничаше през рамото му. Когато разговаряше с някого, той като че ли се обръщаше към двойника му. Бърн полагаше огромни усилия, за да схване скритите значения, намеците и нюансите в техните думи. Но сега двойникът — брат му — придоби съвсем различно измерение.
	— Боже господи! Джуд е бил… той… — промълви и млъкна. Искаше да го каже направо. — Той го е вършил и преди.
	Сега Бърн бе сигурен, че тя го гледа в старото зацапано огледало, използвайки го за посредник, който може би ще направи истината по-безболезнена или по-понятна.
	— Да — отвърна простичко тя.
	— Това ли… това ли е правил?
	— Правил го е. Само това знам.
	— Той ли ти го каза?
	— Да.
	Бърн бе зашеметен и знаеше, че тя го усеща, дори в сумрака на дъждовната нощ, и знае, че го измъчват безброй въпроси.
	Продължавайки да го гледа през пъхнатите в косата си пръсти, тя каза:
	— Виж, знам, че въпросите не ти дават мира, но точно сега нямаме време за тях. — Измъкна ръце от косата си и прегърна коленете си. — Искам да вникнеш в ситуацията, в която се намираше Джуд. Това ще ти помогне да разбереш с какво си имаме работа. Просто… просто ме послушай. Обещавам, че ще творим за това по-късно. Ще ти кажа всичко, което знам. Но не сега.
	Бърн не бе в състояние да произнесе нито дума. Кимна. Само толкова можеше.
	— Добре — каза тя.
	Чу я да си поема дъх, преди да продължи.
	— Не биваше да изглежда като нагласено убийство. Никакви бомби, никакви клопки, никакви ракети, изстреляни от хеликоптер. Не биваше да прилича на политическо убийство. Не забравяй поверителния характер на задачата. Джуд трябваше да го направи така, че да изглежда като наркоубийство. Да му припише фалшива самоличност. Или още по-добре — да го накара да изчезне. Байда води потаен живот. Защо да не умре също така потайно? Все едно никога не е съществувал. Джуд знаеше, че няма да е лесно.
	Бърн се опита да се съсредоточи върху практическата страна на въпроса. Да не мисли за онова, което го обърква — генетичния фактор, и да си изясни какво се очаква от него.
	— Не можеше да го направи в Сиудад дел Есте — продължи тя, отново използвайки огледалото за посредник. — Това би било равносилно на самоубийство. Там Байда е добре охраняван. Получихме информация, че ще идва в Мексико, и решихме, че тук ще е по-лесно, защото разполагаме с повече ресурси. И точно тогава Джуд бе убит. Разследването бе предадено на Мондрагон, а теб те вербуваха, за да вкараш Байда в капана.
	След известно колебание тя каза:
	— Преди да продължим нататък, искам да знаеш още нещо, — отново колебание. — Първата ти среща с Байда… Ние не знаехме какво е научил през месеца и преди Джуд отново да се появи. Нямаше как да разберем. Джуд бе нашият вътрешен човек. Нямахме друг информатор. Ако Байда по някакъв начин бе научил истината за Джуд — че всъщност е бил убит в Тепито… те щяха да те ликвидират.
	Тя застина неподвижно като завесите на прозореца.
	— Мондрагон ти спести това. Ние също. Имаше малка вероятност — е, не бяхме прави, защото нямахме ни най-малка представа за степента на тази вероятност — да не се върнеш от първата си среща с Байда.
	Бърн се взря в тъмните й очи в огледалото и изведнъж Сузана се превърна в напълно непознат човек. Внезапно почувства близостта й на леглото до себе си като опасност, сякаш лежеше до случайна жена от улицата. Маниерите й, погледът й, дори паузите и мълчанието й внушаваха чувството, че в нейно присъствие още в следващия миг може да се случи всичко от най-обикновеното до фантастичното, с еднаква вероятност. Тя просто не съзнаваше това. Бърн нямаше представа коя е. Не знаеше нищо за нея, за живота й преди мига, в който бе влязла в стаята.
	— Помниш ли колко се разстроих, когато разбрах, че Джуд е работил с Минго зад гърба ми? — каза тя замислено. — Знам, личеше си колко ме заболя.
	Тя млъкна и когато отново заговори, гласът й беше тих и кротък, като че се боеше да продължи.
	— Да работиш под прикритие с един партньор е по-сложно, отколкото можеш да си представиш. Това е клише, знам, но с него бяхме близки в един много специален смисъл. Никой не може да го разбере, ако не го е изпитал сам. А малцина имат нужните качества за това.
	На фона на шумоленето на дъжда думите й звучаха като изповед. Тя бе навела глава и почти бе опряла брадичка на коленете си. Очите й проблясваха в огледалото, втренчени в него изпод кичурите тъмна коса.
	— Това, което с Джуд търсехме един в друг и си давахме един на друг през последната година, бе като саможертва. Бяхме скъсали всички спасителни въжета, за които хората се държат, и падахме в свободен полет. Против всички свои инстинкти се бяхме вкопчили във вярата, че другият ще чака там, в края на полета. Бяхме си верни до смърт.
	Тя се прокашля и продължи да гледа Бърн.
	— Но такова доверие си има цена. То завинаги променя нещо в теб.
	Дъждът се усили. Нямаше никакъв вятър и капките падаха право надолу, шибаха листата на лавровите дървета под прозореца и трополяха по паважа.
	— Исках да го знаеш. Бях ти казала, че можеш да ми имаш доверие, а…
	Гласът й замря. Не можеше да намери сили да го каже направо, а това не беше типично за нея.
	— Не бих постъпила така с Джуд. Никога. Не трябваше да постъпвам така и с теб.
	Тя млъкна и Бърн имаше чувството, че се издига над леглото сред шумоленето на дъжда.
	— Казвам ти всичко това… — заговори тя, като заряза огледалото и се обърна право към него — … защото… оттук нататък ще става още по-трудно. Искам да знаеш… че ще ти бъда вярна така, както бях и на Джуд. Готова съм да тръгна срещу инстинктите си… и да те чакам в крайната точка на свободното падане.
	Продължаваше да го гледа. Беше толкова близо до него, че можеше да протегне ръка и да докосне лицето й. Не знаеше какво да каже. Току-що му бе обяснила, че е била готова да рискува живота му, за да разбере дали той може да мине за Джуд. А после, почти веднага, му се бе врекла във вярност, заместваща предаността към идеите, които й бяха дали възможност да го предаде. Първото откровение бе шокиращо; второто изглеждаше безразсъдно.
	Дъждът спря също така внезапно, както бе започнал. Тишина. И после — звук от отцеждащи се капки, като далечен шепот от света на мълчанието.
	— Какво, за бога, очакваш да отговоря? — попита той.
	Странно, но не беше ядосан. Просто не знаеше какво да каже. Въпреки всичко й вярваше. Вярваше както на предателството й, така и на засвидетелстваната лоялност. Смущаваше го само фактът, че бяха заявени почти едновременно.
	Тя отпусна колене, изви тяло и стана от леглото. За миг постоя с гръб към него, после седна на стола до нощното шкафче с разтворени крака, мушнала ръце в набралата се между краката й рокля, все още разкопчана до кръста. Гледаше към прозореца. Силуетът й бе светлосин на фона на мократа светлина.
	Градът бе изчезнал, а вселената бе просто една подгизнала тъмнина, докъдето въображението можеше да стигне.


>	34

	Мондрагон не можа да заспи и затова направи онова, което се превръщаше в начина му на живот — да обикаля из уличките на града в късните часове на нощта. Докато гледаше през потъмнените стъкла, мислите му понякога се връщаха към познатото самосъжаление, друг път ги засмукваше нажежената вихрушка на омразата. Така или иначе, в крайна сметка винаги се стигаше до омразата му към Гази Байда. Люта рана, която никога нямаше да заздравее.
	Почти бе прекосил града, когато Кито му се обади и докладва, че са хванали едно от момичетата на Доминго. Той веднага нареди на шофьора си да тръгне към кварталите край международното летище „Бенито Хуарес“. По пътя получи второ обаждане за Естел де Леон Ферес, чието име го изпълни с надежда в мига, в който го чу. Той знаеше това име, знаеше и възможностите, които криеше.
	Мондрагон напръска лицето си. Отпи от чашата с чисто уиски. Тази вечер цялата предна част на главата му пулсираше. Стрес. Това беше причината. Бог знае защо стресът влошаваше нещата.
	Главата му гореше. Напръска се отново. Искаше да затвори очи и да изчака разхлаждащото въздействие на аналгетика, но не можеше. Седеше в полумрака на колата, поглъщайки с очи всичко, до което се докосваше погледът му. Очните ябълки се въртяха във всички посоки като прожектори, които не могат да бъдат угасени.
	Отпи поредната глътка. Беше на ръба. Още чашка, и няма да е в състояние да разсъждава ясно. Ще попадне в зоната — в онзи слой на абсолютно убедителната самозаблуда, където ще му се струва, че разсъждава нормално, като пилот, издигнал се прекалено високо без кислород. Такава беше съдбата му, откакто го лишиха от лице — да балансира на ръба на самозаблудата, да бъде постоянно изкушаван от облекчението, но да не дочака избавление.
	Мондрагон отново обърна глава към прозореца. Лекото изместване на фокуса накара градът да препусне с бясна скорост край колата, а после собственото му ужасяващо отражение отново се взря в него: само очи и устни.
	После извади тънка прозрачна маска. Моделирана с формата на лице, тя бе изработена от специални материали, които предпазваха от вредната замърсеност на нощния градски въздух. Внимателно я сложи върху лицето си и я закрепи на тила с два ластика. Намести вътрешната й страна, за да прилепне гелът и да не дразни кожата. Можеше да я носи само няколко часа. Но все пак му осигуряваше малко време за наблюдение от колата.
	Погледна през прозореца и се замисли за хората в сградите, край които минаваха. За милионите хора в града. В цялата вселена само един живот означаваше нещо за него. Останалите бяха нищо. Просто късчета боклук, понесени от вятъра във водовъртежа на историята, пропилявайки часовете и дните си в тъпо, еднообразно и безсмислено съществуване.
	Но не и Гази Байда. Не и старият му приятел. Не. Той заслужаваше специално място в мозайката.
	Наля си малко уиски в чашата и внимателно отпи през маската. Трябваше да поддържа огъня на опиянението, особено докато се намира в къщата на убийствата. То щеше да му помогне да се съсредоточи върху събитията от предстоящите часове.
	Мислеше си за лицата на хората, които щяха да умрат, и за хората, които умират ежедневно — колко са… десетки милиони… — и вече нямат нужда от лицата си. Бог изхвърляше на боклука милиони лица всеки ден; толкова лица, предавани на огъня и гниенето, толкова похабени напразно лица, че ако ги събереш на едно място, можеш да ги риеш с булдозер. Можеш да ги правиш на купчини, да трупаш планини от тях. Всеки просяк и нещастник на света си има лице, което не означава нищо за него, не е по-важно от задника му, който никога не вижда. А той вижда своето всеки ден. И никой — никой — не цени онова, което вижда в огледалото, в кофата с вода, в локвата, във витрината на улицата.
	Мондрагон си мислеше за вездесъщостта на човешкото лице, за милиардите лица по света. Безкрайно море от лица. Планини от лица, свличащи се в морето от лица. Прииждат всеки ден — лице за всеки новороден, лице за всеки умиращ. Мондрагон се ужасяваше при мисълта, че ще умре без лице.


>	35

	И двамата чуха проскърцването на бравата, но не можаха да реагират, преди вратата да се отвори. Двама мъже влязоха вътре с готови за стрелба автомати, макар и не насочени към тях. Сузана започна да закопчава предницата на роклята си, а единият от тях им даде знак с ръка да запазят спокойствие.
	Мазен Сабела мина през вратата между тях.
	— Извинявам се, че нахлуваме така. Съжалявам.
	Държеше хартиен плик.
	Един от бодигардовете му хлътна в банята и бързо излезе.
	— Нося ви кафе — каза Сабела и им подаде илика. — И сладкиши.
	Беше със същите дрехи като на срещата с Бърн. Бяха малко поомачкани.
	Бодигардът се приближи до гардероба и го отвори. После коленичи и огледа под леглата.
	— Какво става? — попита Бърн.
	— Трябва да поговорим — отвърна Сабела. — Добре си се справил с прикритието. Улицата е чиста. — После се обърна към Сузана: — Телефонът ти, ако обичаш.
	Тя взе чантата си, извади телефона и го подаде на Сабела, а той — на втория бодигард, който го изнесе от стаята.
	— Ще ти го върнем — каза Сабела. — Просто не искаме никой да ни чува. — Огледа се. — Ще говорим тук. — После отново се обърна към Сузана: — Боя се, че трябва да сме сами. Хората ми ще те заведат да хапнеш отсреща. Ще те виждаме през прозореца.
	Мълчание.
	— Веднага ли? — попита Сузана.
	— Да, ако обичаш.
	Като хвърли на Бърн поглед, който не му каза нищо, тя си обу обувките, взе си чантата и излезе от стаята заедно с двамата мъже. Бърн и Сабела останаха сами.
	Сабела заобиколи леглото и седна на стола, на който Сузана бе оставила чантата си. Отвори хартиения плик, извади едната пластмасова чашка с кафе и я сложи на шкафчето, а до нея — парче кейк. Другата чаша остави за себе си.
	Бърн мина край леглото и през прозореца погледна надолу, където Сузана пресичаше улица „Пасадо“. Кафенето бе ярко осветено. Сузана отиде да си избере нещо от витрината. Единият от мъжете седна, другият остана отвън на улицата, по която се стелеше лека мъгла.
	Бърн седна на леглото, взе чашата с кафето и отхапа от ронливия сладкиш. Стомахът му стържеше от глад. Какво, за бога, предстоеше да се случи?
	Сабела отпи от кафето си и погледна Бърн с големите си тъмни очи с отпуснати клепачи. Бяха зачервени, с тъмнокафяв ирис, преливаш в зениците. Бърн се опита да преглътне, но хапката бе твърде суха и заседна на гърлото му. Отпи глътка кафе. Шоуто беше на Сабела. Нека той се погрижи за встъпителната сцена.
	— Съвсем сами сме — каза Сабела. — Никой не ни слуша. Само двамата. Хората ми не ни чуват. Твоите хора — също. — Той го посочи с чашката. — Сами сме.
	Бърн го погледна, мъчейки се да преглътне. Сабела отвърна на погледа му.
	Какво ли си мисли човек като Сабела в такъв момент? Дали мисли стратегически, опитвайки се да предвиди реакцията на Джуд на това, което щеше да чуе, а и своята собствена ответна реакция? Дали този момент на колебание е момент на съмнение? Какво ли си мисли, докато отпива от кафето си и наблюдава как Бърн се опитва да прикрие факта, че едва не се е задавил с тази хапка и че се вцепенява от ужас при мисълта, че дръзката му лъжа е разкрита от тези жестоки хора, които са видели и използвали всички възможни средства за унищожение и оцеляване.
	— Джуд контрабандистът — каза замислено Сабела.
	Седеше на стола с права облегалка като на трон, с вид на самоуверен и проницателен владетел. Разтворените крака и изправеният гръб придаваха на позата му упорита решителност. От разкопчаната на гърдите риза се показваха къдрави черни косми, а черният армейски часовник на китката му — същият като на Байда — отброяваше изтичащите часове.
	— В Сиудад дел Есте разговаряхме за много неща, нали, Джуд?
	Бърн кимна. Искаше да бъде Джуд. По-умен от Бърн. По-хладнокръвен от Бърн. С възгледи за света, които го правят невъзмутим, с цинизъм, който Бърн никога няма да може да разбере.
	— Знаеш ли какво си мисля. Джуд? — Очите на Сабела бяха бдителни, но лицето му бе застинало неподвижно поради сериозността на играта и високия залог в нея. — Мисля, че знаеш… кой точно е Гази Байда. — Той млъкна, оставяйки изненадата да свърши своето в тишината. Не е просто някой, който иска да прекара през границата двайсет килограма стока в кашон. А ти не си просто контрабандист, на когото му е все едно каква е тя, стига да не е дрога. Не си просто някой, който се опитва да отърве кожата и иска да спечели куп пари.
	Сабела взе чашата и леко духна в кафето, без да откъсва очи от Бърн. Но не отпи.
	— Мисля, че познаваш Гази Байда… доста добре, Джуд. Познаваш мириса на дъха му, начина, по който възприема цвета на светлината, начина, по който опитва храната си, начина, по който мрази. Мисля, че знаеш и най-малките подробности, свързани с него. Запомнил си ги от досиетата. Знаеш кой номер обувки носи. Знаеш с кои жени е спал. Знаеш марката цигари, които пуши, и по колко цигари пуши на ден.
	Бърн отпи от кафето си. Усети как по челото му избива пот. Забеляза смътни сенки зад Сабела и мъглата, пълзяща по улицата. Чувстваше се извън себе си, като душа, отделена от тялото.
	Сабела повдигна брадичка в знак на потвърждение и продължи.
	— Знаеш също така, че не сме открили нищо за теб, приятелю. За теб знаем, че си Джуд Телър. Художник. Контрабандист. Спал си с безброй жени. Самотник. Човек в сянка. Може би озлобен.
	Сабела отпи от кафето си. Преглътна и кимна на себе си.
	— Но Байда те подушва, Джуд. Усеща гнилото в теб. Не му пука, че не може да докаже някои неща. Просто знае каквото знае. Гази не е глупак.
	Лицето му не се промени. Не мигаше. Гласът му бе странно спокоен, замислен и равен.
	— И каква е целта? — попита Сабела. — Искат да го ликвидират? Ти ли си човекът? Ти ли си този, който ще свърши работата? Какво, моментът ли не е подходящ? Или мястото? Мексико го прави малко по-трудно, нали? Може би не трябва да изглежда като убийство. ЦРУ не иска да се забърква в скандални убийства в толкова близка страна. Значи се налага изработването на сложен план. Това иска време. Не е лесно, а?
	Бърн наблюдаваше лицето на Сабела. Разбра какво става. Сабела го подлагате на проверка чрез свой собствен вариант на детектора на лъжата. Беше виждал този изпитателен и проницателен поглед много пъти на лицето на Алис — пронизващия поглед, който вижда невидимото и чете нечетливото; поглед, който прониква в главата и дори в сърцето ти и открива лъжата. След повече от двайсет години на бягство и укриване цялото същество на Сабела се бе превърнало в трептящ детектор на лъжата. Това несекващо трептящо жужене вътре в него, настроено да улавя всяка неискреност, го бе запазило жив. Бърн си спомни докладите, които беше чел за проникновените разговори между Джуд и Сабела още преди появата на Байда. Невероятно.
	— Не знам — каза Бърн. — Но мисля, че тук има някакво огромно недоразумение.
	Нещо в лицето на Сабела се промени едва доловимо и толкова незабележимо, че Бърн не бе в състояние да го опише. Но разбра, че Сабела току-що е получил отговора, който е очаквал през цялото време.
	Сабела се наведе напред и сниши глас.
	— Гази Байда предлага сделка.
	Бърн преглътна. Не можа да се сдържи. Толкова се смути, че дори не се сети да отпие от кафето, за да го прикрие.
	— Сделка — повтори той като ехо.
	Какво общо имаше той с това? Беше изгубил ума и дума. Не бе в състояние да съчини какъвто и да било смислен отговор.
	— Иска да го убиеш — каза Сабела. — Да го отървеш от мизерния му живот. В замяна ще пощади десет хиляди американци.


>	36

	Джуд би го изслушал. Бърн не се съмняваше. Но той беше сигурен, както би бил и Джуд, че това си има свои те недостатъци. Ако го изслушаше внимателно, това би означавало да признае, че е този, за когото го мисли Сабела. В противен случай не би го изслушал, защото дяволски добре би проумявал, че в този бизнес да знаеш прекалено много означава да умреш.
	Бърн се прокле заради неспособността си да разтълкува изражението на Сабела. Макар да си изкарваше хляба с изучаването на лица, опитът му с Алис в последно време го бе научил, че всъщност никога не е прониквал в по-дълбоките им тайни. Познаваше костите. Познаваше тъкани те и мускулите. Познаваше механиката на напрежението, структурата и еластичността. Но никога не бе преминавал тази граница. Никога не бе виждал невидимото като Алис. И като Сабела. В този момент той виждаше само, че лицето на Сабела се е смекчило, че се е променило, но това беше всичко. Не можеше нито да си обясни, нито да разшифрова скритата в него история.
	Каквото и да кажеше този човек от името на Гази Байда, то би било изненада за Джуд. Никой — нито Кевърн, нито Мондрагон, нито пък онези във Вашингтон — не очакваше Гази Байда да се обърне и да застане лице в лице с врага си. И да го моли за помощ.
	— Гази и аз работим заедно от дълго време, Джуд — започна Сабела. — Почти от самото начало. Запознахме се малко след смъртта на Рима Хани. Той не беше на себе си. Омразата се излъчваше от него като нажежен ореол.
	Предположението на Сабела, че Бърн знае коя е Рима Хани показваше колко е убеден в истинската роля на Джуд.
	— Бяхме млади войни. Естествено, аз веднага разбрах, че ми липсва неговият талант. Гази бе изключителен с изобретателността си, със способността си да вижда онова, което другите не виждат, да си представя неща, които другите не могат. Вече двайсет години Гази използва тези свои дарби във всеотдайна служба на Аллах.
	Той отново бе снишил глас. Бяха сами, но за Сабела човек никога не е достатъчно сам.
	— Моите качества бяха далеч по-скромни — продължи той, — но бяха необходими за успеха на Гази. Стотици от нас с радост даваха своя принос за превръщането на идеите му в реалност. Но всички си имаме врагове, а враговете на хора като Гази са много. Не само ръководителите на западни те правителства, но и лидерите на някои враждебни фракции в ислямските армии искат да го видят мъртъв. Животът му стана труден, почти невъзможен. Като стар лъв Гази трябва да полага все повече и повече усилия, за да остане жив.
	Сабела млъкна и отпи от кафето си, без да отмества втренчения си поглед от Бърн. После продължи:
	— Но големите изпитания пораждат големи възможности. — Нека ти обясня. Съществуват планове — каза той, предпазливо опипвайки почвата, — за които вашите правителства би трябвало да знаят. В ход са събития, дори в този момент, които биха били фатални за твоята страна, ако не им обърнете внимание. Гази усеща тези неща, защото е живял и като американец, и като арабин; той познава добре и двата свята. Познава начина на мислене и на двете страни. През месеците след събитията от единайсети септември той виждаше страната чака, както никой друг арабии. Каза ми, че то е като да виждаш скелета на жив човек. Гази винаги е казвал, че в революциите, както и в живота, успехът зависи от способността да виждаш отвъд очевидното. Очевидното е курвата на действителността. Всеки може да я има, но само глупаците вярват в любовта й.
	Двамата се гледаха внимателно, но едва сега Бърн започна да проумява колко напрегнат е Сабела. Самообладанието му бе само маска. Ролята на лейтенант и посредник на Гази Байда беше тежка.
	— Ще ти дам един пример — продължи Сабела. — В края на първата година от рухването на кулите близнаци, докато много войни на джихада все още ликуваха, Байда ми каза, че забелязва как нещата се променят. Че за по-малко от година — да, по-малко от година — страната ти се е върнала към предишния ритъм на живот, към предишните проблеми и дейности. В Ню Йорк и Вашингтон, разбира се, не беше съвсем така. Сигурно и в други големи градове населението е било уплашено, ако не и постоянно нащрек. Но навсякъде другаде — например в „централните области“, за които американските политици така много обичат да говорят — животът се бе нормализирал почти веднага. В края на краищата там хората нямаше от какво толкова да се боят. В централните области няма сгради, които да се смятат за символи на американското могъщество и власт, мишени на привързаните към символиката терористи. Няма метро, където хората да останат затворени като в капан; гъстотата на населението е недостатъчна за използването на газ, взрив или биологично оръжие. Начинът на живот в централните области не се промени, защото там няма нищо, което да провокира въображението на терористите, които си падат по зрелищата.
	Сабела си погледна часовника. Жестът бе толкова светкавичен, че ако Бърн бе мигнал в този момент, нямаше да го забележи.
	— Така че от какво да се страхувам, ако живея в малко градче в Канзас? От какво да се страхувам в Меривил, Охайо? Или в Сан Анджело, Тексас? Или Темпи, Аризона? От терористи? Не, на тях им трябва Сиърс Тауър. Трябва им Белият дом. Трябва им мостът „Голдън Гейт“. Трябват им символи. Ако това отново се случи, по дяволите, ще знам, че мога да го гледам по телевизията. Това, което видя Байда само година по-късно, бе, че Америка всъщност изобщо не е тероризирана. Дори хората в Ню Йорк и Вашингтон се страхуваха само от време на време — само когато се сблъскваха с нещо, напомнящо им за случилото се: звук, мирис, вкус. Но само от време на време. Катастрофата повече не ги занимаваше.
	Сабела млъкна и поклати глава.
	— Това не е тероризъм според Гази. Това е шок, временно явление. Ужасът от тероризма е нещо съвсем различно. Не е нужно да си го спомняш, нито да ти го напомнят, защото той никога не те напуска. Той поражда постоянно очакване и страх, който прогонва спокойствието ти.
	Съчетанието от спокойния глас на Сабела и видимото усилие, с което сдържаше вълнението си, бе зловещо и неуместно. Като смях на погребение.
	Той се пресегна и остави чашата с кафето върху нощното шкафче.
	— Чуй ме — промълви Сабела толкова тихо, че Бърн трябваше да се наведе напред и да се взре в устата му, за да разбере думите. — Америка ще си има много по-големи неприятности, когато терористите най-накрая осъзнаят, че централните области са идеалната цел. Командващите антитерористичните сили наблюдават великите американски символи, разположени в главните градове. Там правителството ви изсипва купища пари. А сигурността в централните области? Не съществува. Административните сгради в Де Мойн? Никакви мерки за сигурност. Претъпканият стадион на регионални футболни финали в Оклахома Сити? Нищо. Щатски баскетболен турнир в Индианаполис? Нищо. Училищата, ресторантите, кината… в кой да е град там?
	Изведнъж малката стая се стори на Бърн до болка позната. Мъглата вън бе толкова гъста, че дори заглушаваше шумовете на града. Улица „Пасадо“ изглеждаше като изолирана, отделна и далечна страна, на границата на въображаемото.
	Сабела стоически се взираше в Бърн.
	— Кой би могъл да се заблуждава повече относно сигурността си от самите жители на централните области? Когато наистина вникнеш в това, увереността им, че няма от какво да се боят, че нищо такова не може да им се случи, ще ти се стори жалка. А това ги прави идеалната мишена.
	Бърн бе ужасен от чутото и от положението, в което бе поставен, без да му е напълно ясно какво трябва да прави. Да си представя какво би направил Джуд на негово място не би му помогнало. Това тук бе нещо повече от обикновено превъплъщение. Не му оставаше друго, освен да се подчини на необяснимите импулси на интуицията.
	Бърн остави чашата си до тази на Сабела и се изправи. Приближи се до прозореца и погледна към кафенето отсреща. Сузана седеше на една маса с бодигарда. Не си говореха. Тя се взираше в сивата утринна светлина през дебелото стъкло на витрината.
	Бърн се обърна към Сабела.
	— Обясни ми го с прости думи — каза той. — Точно. Ясно. Без подтекст. Без заобикалки. Трябва да знам какво точно искате и какво предлагате в замяна.
	Сабела наведе очи към ръцете си. Пръстите му бяха сплетени. Палецът на дясната ръка мачкаше палеца на лявата. Нищо особено, но Бърн бе поразен. Това беше забранен език на тялото, малка, но многозначителна грешка, издаваща състоянието на Сабела. Беше подложен на смазващ натиск.
	Сабела вдигна глава и погледна Бърн.
	— Можеш ли да го предадеш, на когото трябва?
	Сърцето на Бърн подскочи. Това беше лудост. Нямаше правомощия да отговаря на такъв въпрос. Нямаше кой да му каже дали изобщо трябва да отговаря. Истинска лудост, неконтролируеми чувства, безумно препускане, в което е заложено абсолютно всичко.
	— Да.
	Сабела кимна, вперил поглед в него.
	— Така си и мислех.
	Изведнъж заваля като из ведро. Бърн погледна през улицата. Все още виждаше роклята на Сузана през завесата на дъжда.
	Докато я гледаше, изгарящ от желание да види лицето й, той осъзна, че се е разкрил. Без никакво усилие Сабела бе узнал, че Джуд е свързан с американското разузнаване. Заля го топъл, влажен страх. Догади му се. Почти почувства допира на цевта в слепоочието си. Бавно се обърна към Сабела.
	Но Сабела не държеше пистолет. Той се взираше в Бърн с прегърбени рамене и подгизнала от пот измачкана бяла риза. Трополенето на дъждовните капки почти заглуши тихия му глас.
	— Гази иска да инсценираш убийството му — промълви той. — И да докажеш на Мосад, че е мъртъв. И на всички останали. После да го скриеш някъде и да го пазиш.
	Бърн го забеляза да преглъща.
	— В замяна той ще ти даде всичко: имена, дати, връзки, стратегии… хиляди причини никога вече да не можеш да заспиш. Ще те отведе в пустошта на убийствата, където с него живяхме заедно толкова години.


>	37

	Кашонът с дванайсетте кутии, който напусна горящия склад в промишлената зона в северните предградия на Мексико Сити, бе откаран на международното летище „Бенито Хуарес“ в източната част на града. След час той бе качен на транспортен самолет за смесени товари, пътуващ за Чихуахуа Сити, столицата на един от най-северните щати на Мексико.
	В един от десетките складове край Чихуахуа Сити кашонът бе разтоварен заедно с още няколко кашона с пластини от месинг, фибростъкло и пластмаса, използвани при производството на термостатни компоненти за хладилници. Качиха кашоните на товарната рампа. Суровината за термостатните компоненти беше вкарана в склада, откъдето щеше да поеме пътя си към търговците, а кашонът с фалшивия продукт остана в единия край на рампата.
	След петнайсетина минути до рампата спря закрит камион. От кабината слезе мъж, който натовари кашона през задната врата. Вътре имаше още двайсет и три подобни кашона с еднаква маркировка. Камионът потегли и след още десет минути пое по шосе 16 към мексиканския граничен град Охинага на река Рио Гранде, срещу Президио, щата Тексас.
	Началникът на склада прибра в джоба си петстотин щатски долара за това, че бе оставил кашона на рампата за петнайсет минути.
	До граничния пункт в Охинага имаше три часа път. Камионът застана на бариерата в 6:30 сутринта. Митничарите от мексиканската страна бяха свикнали да виждат камиона за хладилна техника на компанията „Ривера“, който пресичаше границата два пъти седмично с товар от складовете в Чихуахуа Сити, и само му махнаха да продължава.
	От страната на САЩ обаче беше друго. Един от митничарите, намръщен гринго, известен като един от най-строгите инспектори на граничния пункт, на практика бе на щат при контрабандистите. Можеше да бъде подкупен за всякаква стока, освен дрога. Не работеше с дрога, защото никога не знаеше кога на пункта ще доведат специално обучено куче за внезапна проверка.
	Всъщност в този ранен час на пункта имаше такова куче. Митничарят умело прикриваше безпокойството си, докато животното и водачът му си вършеха работата, преглеждайки двайсет и четирите кашона с 450-грамови кутии, съдържащи аерозолна смазка за хладилни компресори. Камионът на „Ривера“ караше най-различни стоки два пъти седмично. Когато кучето загуби интерес, водачът го повика и митничарят даде знак на шофьора, че може да тръгва. После си наля още една чаша кафе от термоса и погледна към празния мост към Мексико, доволен, че потта, изляла се от него през последните десет минути, си струва хилядата долара на минута, които му бяха платили.


>	38

	Мазен Сабела напусна хотел „Паломари“ в проливния дъжд също тъй внезапно, както бе дошъл. Почукването на вратата не го изненада и когато вратата се отвори и хората му, мокри до кости, застанаха на прага, той знаеше, че е време да тръгва.
	— Чакай малко — рече Бърн. — Какво… какво…
	Сабела каза нещо на арабски и хората му се отдръпнаха в тесния мрачен коридор, като затвориха вратата. После се обърна към Бърн.
	— Просто разбери дали ще го направят — каза Сабела. — По-късно ще уточним подробностите. Байда е… под натиск, а това доста стеснява кръга на възможностите. Когато той се затвори, нищо няма да може да се направи.
	— И как да се свържа с теб?
	— Болницата. Същите инструкции.
	— Добре.
	— Остани тук още пет минути. Сузана ще чака в кафенето.
	Сабела направи крачка към Бърн, сложи лявата си ръка на дясното му рамо и го стисна. Понечи да каже още нещо, но се отказа, обърна се и излезе от стаята.
	Бърн се приближи до прозореца и погледна към входната врата, над която висеше анемично синята неонова реклама. Нищо. След няколко минути все още не бяха се показали навън. Но той знаеше, че са си тръгнали.
	Погледна към отсрещната страна на улицата през завесата на дъжда и видя Сузана, която стоеше права до витрината и го гледаше. Той й даде знак, че идва. Видя я да кимва, после се обърна и тръгна към вратата. Майната им на петте минути — искаше да се махне от тази хотелска стая.
	Блъсна се в стената на тясното стълбище, опитвайки се да вземе завоя, без дори да вижда краката си. Във фоайето мимоходом забеляза, че в смаяното лице на възрастния мъж има нещо повече от изненада от появата му. На един дъх прекоси белия под и излезе навън. Дъждът падаше косо и докато стигне до тротоара на отсрещната страна, стана вир-вода.
	Миг след като влезе в кафенето, осъзна, че удивлението, изписано по лицата на двете жени зад витрината със сладкиши, и замръзналите им пози нямат нищо общо с него. Изумен, той погледна към прекатурената маса и столове до прозорците и разлятото кафе, стичащо се по стъклото. Двете жени стояха като заковани с широко разтворени очи.
	Бърн изскочи на средата на улицата и трескаво заоглежда залетите от дъжда тротоари, въртейки очи във всички посоки. Пороят бе оглушителен. Но коли нямаше. Нямаше и хора. Нищо. Само дъжд.


	Стоеше под дъжда насред улицата като зашеметен. Не беше в състояние да разсъждава. Когато се опомни, единственото, за което можеше да мисли, бе Сузана — какво ставаше с нея в този момент, как се чувстваше, страхът и паниката, объркването…
	И за това, което можеше да я сполети, ако се окаже неподготвен за предстоящото, защото дълбоко в себе си знаеше със сигурност, че нещо неизбежно ще се случи. Още не бяха свършили с него. Никой още не беше свършил с него. Всички искаха още и още и той имаше чувството, че Сузана ще бъде използвана по някакъв начин, а той трябва да бъде готов… за всичко.
	Тези мисли преминаха през съзнанието му за по-малко от секунда. После той хукна към „Инсурхентес“.
	Там спря първото свободно такси и каза на шофьора да го закара възможно най-бързо до „Чапултепек“. Надявайки се на голям бакшиш, шофьорът тръгна да си проправя път през натовареното движение, сякаш животът му зависеше от това. Но Бърн не забелязваше неистовите му усилия, преповтаряйки си наум разказаното от двете сервитьорки за отвличането на Сузана. Щом двамата мъже, които били с нея, излезли от кафенето и пресекли улицата, Сузана се приближила до витрината и погледнала нагоре. Останала там, докато станало ясно, че е привлякла вниманието на някой на прозореца на хотела отсреща. Тогава други двама мъже нахълтали в кафенето и тръгнали към нея. Последвала борба, тя била съборена на пода. Ония я извели навън и я набутали в чакащата кола.
	Това бе всичко, което бяха видели и което знаеха, и след като му го повториха два пъти, отказаха повече да говорят. Докато пътуваха, Бърн отново и отново възстановяваше във въображението си случилото се. Малко след като таксито пресече „Алваро Обрехон“, Бърн каза на шофьора да завие надясно по „Дуранхо“ и изведнъж се озоваха на площад „Рио де Жанейро“. Бърн извади всичките пари, които имаше в джобовете си, хвърли ги на предната седалка и изскочи от колата.
	Хукна през тъмния безлюден площад покрай „Давид“ на Микеланджело, пресече улицата и хлътна в сградата на ъгъла. Пред стълбището го посрещна същият човек, който пушеше цигара отвън, когато със Сузана дойдоха предния път.
	— Ей-ей! — извика той, приведе се и насочи пистолет към Бърн, вдигнал другата си ръка с обърната напред длан.
	— Трябва да говоря с Кевърн — изхриптя Бърн, останал без дъх. — Може ли? Трябва да го видя.
	Мъжът извади мобилния си телефон и натисна бутон.
	— Бърн е тук… Спешно е. — После затвори капачето му, претърси Бърн и каза: — Хайде! — Двамата хукнаха нагоре.
	Когато нахълтаха през вратата, Кевърн и двете жени ги чакаха с лица, изразяващи овладяно безпокойство.
	— Какво става? — изръмжа Кевърн, очаквайки намръщен лоши новини. Двете жени поглъщаха Бърн с очи.
	В стаята миришеше на остатъци от храна и на застоял въздух. Подадоха му стол, но той отказа да седне, продължавайки да крачи напред-назад.
	Внезапно му се зави свят. Прекалено продължителното тичане за тази бедна на кислород надморска височина му бе отнело всички сили. Замаян, той залитна. Мъжът зад него му помота да седне. Бърн се задъхваше като астматик. Мексиканката отиде в другата стая и донесе пластмасова бутилка вода. Разви капачката и му я подаде. Той кимна и изпи няколко глътки, забил поглед в пода. Мислите му бясно препускаха. Реши да кара направо.
	— Току-що приключих срещата си с Мазен Сабела. Байда е готов да пропее, при условие че му осигурим защита — каза той и погледна Кевърн, чието чене буквално увисна от изненада.
	— Госссподи…
	— След срещата пресякох улицата и влязох в кафенето, където Сузана чакаше с двама от хората на Сабела. Имаше обърната маса и няколко стола. Жените там казаха, че двама мъже нахлули, нахвърлили се върху Сузана, която оказала съпротива, и я извели навън.
	Червенокосата се обърна, за да погледне монитора.
	— Телефонът й е изключен — каза тя на останалите, без да ги поглежда.
	— Сабела ти е казал, че Байда ще пропее? — изхриптя Кевърн.
	Бърн отпи още няколко глътки вода и кимна.
	— Кога се случи това?
	— Преди десет-петнайсет минути.
	Без да откъсва очи от Бърн, Кевърн придърпа стол и седна.
	— Да чуем историята.


>	39

	Наричаха „болница“ мръсната сграда на тъмната уличка в забравеното от бога предградие близо до летище „Бенито Хуарес“. Беше любимото място за разпити на хората на Кито, защото вечер всички тук се прибираха по домовете си и заключваха вратите, за да се предпазят от случващото се в мрака. В късните часове на нощта безличната уличка, която винаги миришеше на пушек един бог знае откъде и над която непрекъснато трещяха нисколетящи реактивни самолети, бълващи газовете от изразходваното гориво върху плоските покриви на къщите в предградието, се превръщаше в пустош.
	Като зави на тясното кръстовище на три улици, шофьорът на Мондрагон отби до бордюра под полуизсъхнало дърво и спря, без да изключва мотора. Мондрагон се взря през маската си в мрачния лабиринт от бордеи, простиращи се в тъмнината във всички посоки, после в мъждукащите жълтеникави светлинни от прозорците на сградата отсреща. Отгоре прелетя самолет с продължително свистене и оглушителен рев, от който оголената плът в предната част на главата му болезнено запулсира.
	Когато самолетът отмина, Мондрагон отвори вратата, слезе от колата, пресече улицата и застана пред неосветения вход. Един от гардовете на Кито го посрещна и мълчаливо го поведе през коридор, задръстен от празни газови бутилки, електрически кабели, смачкани пластмасови бутилки и купища бракувани автомобилни акумулатори сред локви от изтеклата по мръсния под киселина.
	Влязоха в празна стая, където Кито и още няколко души стояха, пушеха и пиеха бира. Бяха потни. Почиваха си. От тавана висеше гола крушка, засенчена с увит на фуния вестник. Проникващата през пожълтялата хартия светлина едва пробиваше през слоевете цигарен дим, надвиснал в застоялия въздух.
	Кито и Мондрагон се отделиха и минаха в друга стая. Хората на Кито бяха добре обучени и не обърнаха на Мондрагон никакво внимание, сякаш бе невидим. Излязоха навън, после тръгнаха по друг коридор. От двете му страни имаше по две стаи с открехнати врати. Светлината в стаите, макар и слаба, бе достатъчна, за да види Мондрагон, че в тях има хора.
	— Намерихме момичето в дома на Доминго Хуерта — докладва Кито.
	Вратовръзката му бе изкривена на една страна, а лицето му — угрижено и делово.
	— Какво, по дяволите, е направил тоя?
	— Джуд раздал на момичетата на Хуерта копия от своите рисунки на Байда и ги помолил да ги показват и разпитват дали някой не го е виждал. Момичетата започнали със семейните си познанства, между които и доста известни фамилии…
	— Де Леон, Карбалидо, Мармол, Зубието… — всички, с които ходехме на училище.
	Кито кимна.
	— После дал листчето хартия на Бърн.
	Кито отново кимна.
	— На листчето пишело: Естел де Леон Ферес.
	Принудиха се да млъкнат, защото друг самолет набираше скорост по пистата с оглушителен грохот, от който косата им затрепери. Сякаш никога нямаше да свърши. Кито дръпна за последен път от цигарата си и я запрати в стената. Мондрагон пристъпи в коридора и надникна през една от открехнатите врати. В стаята разпитваха момичето, което бяха намерили в дома на Минго. Видя, че голите й крака и рамене са завързани за дървен стол с права облегалка. Главата й бе отметната назад. Изглеждаше в безсъзнание. Дългата й тъмна коса се стелеше върху облегалката на стола. Около нея с пикел в ръце и наведена глава крачеше някакъв тип, който си говореше сам.
	Когато тътенът утихна, Кито запали друга цигара, а Мондрагон надзърна в стаята, от която бяха дошли преди малко. Мъжете разговаряха. Един от тях потупваше крака си с бирена бутилка, мушнал средния си пръст в гърлото й.
	Мондрагон знаеше какво се е случило с момичето. Някои неща бяха неизбежни при разпита на жена.
	— Естел? — попита Мондрагон.
	Кито посочи с цигарата си към другата стая.
	Мондрагон се приближи и надникна през полуотворената врата. Не беше виждал Естел от шест-седем години и не бе говорил с нея може би от десет. Беше красива както винаги. Годините не бяха я променили.
	Седеше на дървена пейка в средата на голото помещение. Над главата й, малко настрани, висеше друга мръсна крушка, също покрита с пожълтял вестник. Беше облечена в тъмна памучна рокля с колан на кръста. Тесните ръкави бяха дръпнати леко нагоре над китките й. Тъмната й коса не беше дълга, сякаш бе решила, че на жена на нейната възраст не й отива да се перчи с прелъстително падащи по раменете къдрици, но прическата й беше стилна. Косата покрай ушите бе дръпната назад, подчертавайки прошарените слепоочия. Седеше с допрени крака, леко извити настрани, с кръстосани глезени и скръстени в скута ръце.
	Мондрагон сложи ръка на дръжката, отвори вратата и влезе, емоционално подготвен за реакцията й. Тя се обърна, когато той бе още в тъмното, и докато се приближаваше, изражението на лицето й се смени няколко пъти: любопитство, смайване, потрес, погнуса и накрая страх — промени, с които Мондрагон вече бе свикнал през последните две години.
	Той взе единствения стол в стаята — ръждив хромиран кухненски стол със седалка и облегалка от вишневочервена изкуствена кожа — и го сложи пред нея, но извън осветеното пространство. После седна.
	Тя го гледаше с ужасено удивление, което дори тактичността й не можеше да скрие.
	Като кръстоса крака и после ръце в скута си, той я погледна и реши да промени гласа си за всеки случай, макар че вероятността да го познае бе нищожна.
	— Знаеш ли защо си тук? — попита.
	— Очевидно е, бях отвлечена — отговори тя със смесица от неувереност и дързост.
	Мондрагон усещаше как жената събира смелост да го погледне право в очите, съзнателно противопоставяйки се на естествената погнуса, която чувстваше. Усети също така, че любопитството й я принуждава да се опита да разбере какво точно вижда пред себе си в сянката извън островчето светлина.
	— Спомняш ли си, че миналата седмица, или по-миналата, една млада жена те е посетила и ти е показала рисунка на мъж, когото се опитва да намери?
	— Да — отговори уверено тя.
	— Позна ли човека от рисунката?
	— Да.
	— Кой е той?
	Тя се поколеба.
	— Защо?
	— Не можеш да ми задаваш въпроси.
	Знаеше точно какъв тон да използва и видя резултата в изненаданата й реакция — сякаш я бе зашлевил през лицето. Културата на насилието в Мексико Сити бе такава, че за хора като него не беше трудно да сплаши някого. Хората започваха да си мислят, че късметът ги е изоставил и че са попаднали в гротескния свят на прочутата с жестокостта си градска престъпност.
	— Кой е той? — повтори Мондрагон.
	— Даниел Спота.
	— И?
	— Той е човекът, с когото се среща сестра ми Карлета.
	— От колко време?
	— Около година.
	— Тук ли живее?
	— Живее в Богота.
	— Виждала ли си го? Разговаряла ли си с него?
	— Три-четири пъти.
	Мондрагон се загледа в нея. Дали наистина се е срещала с Байда с новото му лице и не е доловила нещо познато у него? Дали наистина се е заблудила? Дали не го прикрива? Дали няма да познае и него? Не, няма причина. Байда смята, че Мондрагон е мъртъв, тъй че ако тя наистина му помага, няма причина да се сеща за Мондрагон. Миналото си е минало, вече го няма и никога няма да се върне. Никога.
	— Трябва да говоря с този Спота — каза Мондрагон. — Как мога да се свържа с него?
	— Не знам. Той се вижда със сестра ми, когато идва в града. Това е всичко, което мога да кажа. Наистина не знам — завърши с нотка на протест тя.
	— Кой е адресът на сестра ти?
	Естел го гледаше с широко отворени очи. Преглътна. Мондрагон виждаше как обмисля вариантите. Ако е напълно невинна, би предала Спота незабавно, стига да можеше. Ако не е, ще започне да увърта.
	— Трябва спешно да се срещна със Спота — повтори Мондрагон.
	Горделивата Естел де Леон Ферес неочаквано се смути и не бе в състояние да изрече и дума.
	— Аха, ливанците държат един на друг, нали, Естел?
	Въпреки страха очите й изведнъж се присвиха.
	— Да — продължи Мондрагон. — Знам всичко за ливанците. Ще ми помогнеш ли?
	Тя го гледаше втренчено, неспособна да реши как да постъпи.
	— Ще повикам хората си тук, ще ги накарам да те съблекат и да ти се изредят — каза той. После ще ги накарам да доведат Карлета тук и също да й се изредят. После ще доведат тук и малката ти сестра, Хуана. А, да, разбира се — добави той, забелязвайки учудването й, — и за нея знам. Знам още много неща. Както и да е, рано или късно една от вас ще ми каже как да намеря сеньор… Спота.
	Той се изправи и тръгна към вратата, заобикаляйки осветеното петно. Естел го последва с поглед. Изведнъж тя също се изправи.
	— Чакайте — каза жената, мачкайки ръце. — Какво… Как да съм сигурна, че ще ни защитите?
	— Да ви защитя?
	— Трябва да ми обещаете, че няма да ме издадете.
	Той се обърна към нея и направи крачка напред.
	— Тук съм, за да получа информация, Естел, не за да предлагам защита или да давам обещания. Ще ми дадеш каквото искам. Оттам нататък не ми пука какво ще се случи с теб.
	Тя го погледна, ужасена от грубостта му и безнадеждността на положението си.
	Той излезе от стаята, оставяйки я сама под злокобната светлина.


>	40

	Без да се бави, Кевърн придвижи информацията, получена от Бърн. Първо запозна Бърн с тримата от екипа си. Целият замисъл на операцията се бе променил и сега Бърн трябваше да почувства, че зависи от тези хора, че е свързан с тях и че вече не е сам.
	После Кевърн се обади на Мондрагон и му каза да задържи нещата.
	— Просто прекрати всичко, докато не ти се обадя отново. Ще ти обясня по-късно.
	Кевърн бе по-възбуден, отколкото при всички други операции в кариерата си, освен случаите на смъртна заплаха. Но той умееше да овладява ентусиазма си. Това не беше трудно за него. Нещата не бяха никак розови. Разказът на Бърн за събитията през последните дванайсет часа съдържаше възможно най-доброто и най-лошото, което би могло да се очаква. Залавянето на човек от ранга на Гази Байда би било венецът на кариерата му. Страхотен успех, наистина страхотен, който би заличил доста от миналите му грехове.
	От друга страна, изчезването на Сузана представляваше потенциална катастрофа. Ако я убият, ще настане истински ад на всички нива. Залавянето на Байда ще се преценява в светлината на загубата на отлично обучен оперативен агент. Някой ще трябва да плаща за това.
	Според Кевърн обаче залавянето на Байда — ако успее да го осъществи — щеше да засенчи останалите неудачи, стига да не прераснат в нещо чудовищно. Ако обаче се провали, това ще е краят на живота му. И така, за добро или за зло, той реши да не се обажда на Ричард Гордън. Първо ще пробва сам, ще види накъде вървят нещата и какви са шансовете да отърве кожата.
	Много неща ще зависят от успешното представяне на Пол Бърн. Кевърн бе предал на Ричард Гордън във Вашингтон, че Бърн е осъществил среща с Мазен Сабела и Гази Байда и сега очаква потвърждение за втората среща. Също като Кевърн и екипа му. Гордън остана силно впечатлен от самообладанието на Бърн. Пробният далечен изстрел на Мондрагон бе улучил целта — засега.
	Но сега Бърн трябваше да продължи и Кевърн не биваше да му позволява да се разсейва. Точно в момента Бърн бе разконцентриран и той знаеше защо.
	Кевърн извади кутийка сок от минибара до бюрото си, придърпа стол пред Бърн и седна. Бърн още седеше на стола, който му бяха предложили, когато дойде. Почти бе изпил водата в бутилката след продължилия почти час разпит.
	Джак Петерсън се бе върнал на поста си във фоайето, а Мати и Лупе бяха заети със задачите, поставени им от Кевърн по-рано. Мати седеше на импровизирана маса и се взираше в монитора на компютър. Лупе бе в другия край на стаята и говореше тихо по мобилния си телефон с гръб към тих.
	Кевърн отвори кутийката със сока, подръпна крачолите на панталона си и отпи, без да откъсва очи от Бърн. После въздъхна и затвори:
	— Слушай — каза той, опитвайки се да звучи така, сякаш владее положението. Може и да не знаем кой е отвлякъл Сузана, но сме сигурни, че е добре, защото който и да е той, ще поиска нещо от нас, а доброто й здраве ще е разменната монета. Не можем да направим нищо, преди да се свържат с нас и да ни кажат кои са и какво искат. Тогава ще можем да разработим стратегията си.
	Кевърн забеляза промяната в лицето на Бърн — изражение, което му напомни за Джуд, когато си мислеше, че го будалкат, лъжат или приемат недостатъчно сериозно. Изражение, което Кевърн ненавиждаше, защото то означаваше, че Джуд е започнал да се окопава, да преразпределя силите на… едноличния си екип. Джуд винаги бе смятал, че ако трябва, ще се бие сам — и ще победи — във всяка война. Решеше ли го, можеше да се очаква всичко. На Кевърн никак не му хареса, че вижда същото изражение на лицето на брат му.
	— Давай — каза Кевърн. — Изплюй камъчето.
	— Това рано или късно ще свърши — каза Бърн. — Не ме лъжи сега, защото няма да го забравя. И нямам какво да губя в тази игра.
	— Така е — отговори Кевърн.
	Той разбра. Не можеш да прекараш няколко дни и нощи с жена като Сузана при обстоятелства като тези, особено ако нямаш опит в подобни неща и особено ако си брат близнак на Джуд Лърнър, без да започнеш да изпитваш някакви чувства към нея.
	— Не те будалкам — каза Кевърн. Така стоят нещата. Трябва да изиграем тази ръка. Ако имаме възможност, ще я използваме. Всички ние сме работили със Сузана и преди. Не ни е все едно. Щеше да го знаеш, ако беше един от нас. Ясен ли съм?
	Бърн кимна — скептично според Кевърн, но такава реакция не бе изненадваща. Това донякъде се хареса на Кевърн. Бърн не изглеждаше уплашен от това, което му предстоеше да извърши. Не му липсваше кураж, но Кевърн все още го полазваха тръпки, като го гледаше и говореше с него, знаейки, че той не е Джуд. Джуд бе най-смелият мъж — най-печеният боец — от всички хора, които Кевърн познаваше. И ето го сега — седи пред него, възкръснал от мъртвите. Само че не той, а друг човек, попаднал в играта при най-странните обстоятелства, за които Кевърн бе чуват през живота си, и въпреки това се държи като истински професионалист. Мамка му, достоен е за възхищение. И уважение.
	— В момента — каза Кевърн — трябва да насочим усилията си към залавянето на Гази Байда. Историята със Сузана е свързана с това по някакъв начин и истината ще излезе наяве. Трябва да изиграем играта и това е самата истина, колкото и неприятна да е тя.
	Кевърн надигна кутийката със сока и я изпи на три-четири глътки, после я захвърли в книжна торба на пода до прозореца. Погледна часовника си.
	— Имаме петнайсет минути до обаждането ни в болницата според графика, даден ти от Сабела. Въпроси?
	— Ако ми кажат да отида някъде още сега?
	— Ще отидеш. Ще ти сложим микрофон и ти ще им кажеш за него. Ако решението му да се предаде е искрено, това няма да го разтревожи. Ще знае, че е необходимо, и ще знае защо.
	— Е, техниката е в изправност и работи — намеси се Лупе, като се приближи към тях и подаде телефона си на Бърн. — Мати също е готова.
	Кевърн провери точното време.
	— Имаме още няколко минути — каза той и внимателно се взря в Бърн, търсейки признаци на уплаха. Не забеляза такива, но знаеше, че ги има. Предстартовата треска в подобни операции е жестока. За пореден път се възхити от умението на Бърн да се владее.
	В стаята стана тихо. Всички млъкнаха. Човекът, когото се опитваха да ликвидират от няколко години, щеше да разговаря по телефона с един мъртвец и да направи нещо, което би изглеждало безразсъдно, ако някой — който и да е го бе споменал като възможност.
	Това бе тръпката, заради която той, Лексингтън Кевърн, живееше. Така си беше. В този бизнес тя винаги се появяваше изневиделица, внезапно и с главозамайваща изненада. Това бе най-приятното чувство на света, по-приятно от повечето неща, които те карат да хвърчиш и да се разтапяш от блаженство. Благоприятният ход на дадена операция не може да се сравни с нищо друго на света, а на тази Кевърн щеше да се наслаждава повече, отколкото на всички други успешни акции в живота си. Защото залогът тук бе… всичко.
	Без да изчака знак, Бърн започна да набира номера. Кевърн се изненада, но все едно. Мислено той вече празнуваше победата.


	Когато отсреща се обадиха, Бърн поиска да го свържат с аптеката. Оттам помоли да извикат Флор. Тишина. Дълго мълчание. Погледна Кевърн, който слушаше от друг телефон, а Мати — от трети. Лицето на Кевърн не изразяваше нищо, сякаш просто си седеше и чакаше да чуе операторката от телефонни услуги.
	— Флор — каза тя.
	— Обажда се Луис — отговори Бърн, очаквайки жената да попита: „Луис кой?“.
	Мълчание.
	— О, да. Momentitio, por favor — каза тя с безизразен глас.
	Мълчание. После най-неочаквано му продиктува телефонен номер. Бавно. Ясно. След това млъкна и го повтори със същия равнодушен тон.
	— Запомнихте ли го?
	— Да.
	— Утре сутринта идете в квартал „Санта Луиза“ — каза тя все така отчетливо — в Хардин Морена. Това е малък парк, а утре там е пазарен ден. Един човек продава стари списания с комикси на тротоара откъм северната страна на парка, пред аптека „Педрас“. До вратата на аптеката има телефон. На бутона с цифрата шест ще има червена точка. Точно в десет часа се обадете от този телефон на номера, който ви дадох.
	Бърн наблюдаваше Мати, която стоеше зад Кевърн и трескаво записваше. Тя го погледна и кимна.
	— Повторете, ако обичате — каза Флора.
	Бърн повтори.
	— Нещо неясно?
	— Не — отговори Бърн. — Запомних всичко.
	Разговорът прекъсна.
	Бърн лежеше на едно от походните легла в друга стая в щаба на Кевърн на площад „Рио де Жанейро“. Лампата бе угасена, но както обикновено в този град светлината отвън проникваше през прозорците като тайнствен здрач. На пода имаше неразгънати спални чували, дрехи на закачалки. Чаршафите под него ухаеха на парфюм. Като поглеждаше към прозореца, виждаше и чуваше усилващия се и затихващ шепот на дъжда.
	Нямаше да може да заспи, но се надяваше поне да подремне малко. Другите още работеха оттатък. Нямаше представа как издържат. Беше изтощен и уплашен. Сузана не излизаше от ума му. Щеше му се да вярва, че Кевърн е бил откровен с него и че правилно е разчел езика на тялото му, а именно че още е рано за притеснения. Съществуваше степен на предсказуемост, диапазон на очакванията. А хората от екипа все пак предусещаха какво ще се случи.
	Мислеше за Сузана. Искаше само тя да е добре и отново да бъдат заедно на някое място колкото се може по-далеч от това безумие.
	Той затвори очи и се заслуша в дъжда.


>	41

	На другата сутрин Бърн се чувстваше схванат и замаян от недоспиване. Погледна към прозореца и видя, че утрото е облачно и дъждовно. Всички други бяха станали и се приготвяха за срещата на Бърн с Байда. Той си наля чаша кафе от каничката на котлона в ъгъла на работната стая, после отиде в банята, където наплиска лицето си, изтри зъбите си с пръст и изплакна устата си. Пооправи колкото можа косата си. Изглеждаше ужасно.
	Като се върна при останалите, Кевърн му даде знак да седне при него на една от сгъваемите маси, отрупана с компютри, радиоприемници и други електронни устройства с неизвестно за Бърн предназначение.
	— Дай ми колана си — каза той.
	Бърн го подаде на Кевърн, а Кевърн — на Лупе, която се зае да прикрепва миниатюрен предавател от вътрешната му страна.
	— Не е нещо особено — каза Кевърн, — но ще свърши работа. Сега слушай. Сабела и Байда са замислили тази среща така, че да си осигурят максимална защита. Предполагам, че ще се опитат да се измъкнат заедно.
	Кевърн отпи от кафето си. Очите му бяха подпухнали от безсъние, но Бърн забеляза, че е гладко избръснат. Военна дисциплина. Караше я на кофеин.
	— Работата е там — добави той, после млъкна и въздъхна тихо, че щом тия двамата напуснат кораба, животът им вече няма да струва и пукната пара. Моментално ще се превърнат в предатели и собствените им хора ще ги ликвидират на секундата. Затова можеш да бъдеш сигурен, че са се постарали да скрият тази среща от тях. Само Байда и Сабела. Което означава, че няма да използват обичайните предпазни мерки. Но все пак няма да се оставят без нищо и ще бъдат нащрек. Ще са готови да прекратят срещата при най-малкия повод. Ако това се случи, не се тревожи. Ще се обадят пак.
	Лупе Нерво се приближи до него, натискайки бутоните на мобилен телефон.
	— Може да ти го вземат още в началото — каза тя, подавайки му телефона, — но дотогава можеш да се свързваш с Лекс, като набереш четири, седем, звездичка. Просто плъзваш пръст по последните три бутона от лявата страна. Дори няма нужда да гледаш.
	След още няколко наставления Кевърн млъкна и се вгледа в Бърн.
	— Още нещо — каза той бавно и не толкова официално. — Когато хора като тях решат да се предават, те винаги имат някакъв коз в джоба си, нещо, което да подслади пристигането им. Понякога това е важна информация, може би за предстояща акция, която да ни разкажат, за да се представят за герои. Предполагам, че Байда няма да направи изключение. Когато Сабела се срещна с теб в хотел „Паломари“, той спомена, че може да пощади десет хиляди живота. Имал е предвид нещо. И всичките тези приказки за централните райони на САЩ… Ясно ли ти е? Разбираш ли накъде бия?
	Кевърн премести тежестта си върху ръба на масата, която изскърца.
	— При първа възможност разбери за какво става дума. Попитай го дали ни носи такава информация.


	Бърн излезе от сградата на ъгъла на площад „Рио де Жанейро“. Вече не валеше. Тротоарите бяха мокри, а въздухът — свеж. Обичайната пелена от мъгла бе измита от нощния дъжд.
	Бърн бе почти сигурен, че нищо няма да излезе. Но не го каза. Просто се държеше така, сякаш вярваше в успеха. Един атеист сред вярващите, запазващ съмненията за себе си.
	Мина по улица „Орисаба“ и на „Авенида Алваро Обрехон“ взе първото такси, което се мерна пред очите му. Каза на шофьора да кара на юг по „Инсурхентес“. „Санта Луиса“ се намираше в тази посока, близо до артистичния квартал „Сан Анхел“.
	На „Инсурхентес“ беше оживено. От двете му страни се редяха долепени една до друга сгради, беше пълно с пешеходци и автомобили. Придвижваха се бавно, като често спираха, но Бърн не обръщаше внимание на това. Пресечка след пресечка той гледаше колите и тълпата минувачи по тротоарите, без да ги вижда. Мислите му го правеха сляп за околната действителност.
	Каквото и да говореше Кевърн, Сузана бе в опасност. Уверенията му не означаваха нищо за Бърн. Всъщност беше ядосан на Кевърн, задето се бе опитал да омаловажи сериозния риск на положението й.
	На по-големите кръстовища продавачи на вестници си пробиваха път през редиците коли, предлагайки на шофьорите последния брой на „Реформа“, „Ел Универсал“ и на левия „Ла Хорнада“. Продавачите на лотарийни билети правеха същото, както и търговците на пластмасови окачени на пръчки и люлеещи се във въздуха шарени играчки.
	Изведнъж до прозореца на Бърн изникна момче с вестник с крещящи заглавия. Призивите му станаха още по-настоятелни, когато колите отпред се раздвижиха. Момчето разстла вестника върху целия прозорец и тръгна заедно с таксито, щом потегли.
	Шофьорът му кресна да се маха и тогава нещо изхвърча от вестника, удари Бърн отстрани и падна на седалката до него. Когато колата набра скорост, момчето изчезна.
	През следващите няколко секунди Бърн мислеше светкавично. Предметът е малък и черен. Това е бомба. Някакъв вид бомба. На практика седи върху нея. Представи си как експлозията вдига във въздуха таксито, обви то в пламъци. Вземи я. Изхвърли я.
	Тогава нещото започна да звъни. Той го похлупи с ръка. Звънна отново. Беше мобилен телефон. Сърцето му спря. Затуптя. Спря. Затуптя. Телефонът звънеше. Звънеше. Изумен, той го взе. Звънна за четвърти път в ръката му. Отвори капака му, приближи го до ухото си, каза „ало“.
	— Пол… — Беше Сузана. — Пол, чуваш ли ме. Аз съм добре. Ще бъда…
	Гласът й секна. Бърн не вярваше на ушите си… Какво се бе случило?
	Тишина. После друг глас:
	— Аз съм Висенте Мондрагон. Четири коли след теб сме. Кажи какво става.
	Сузана е с Мондрагон?
	— Какво, по дяволите, става? — попита Бърн. — Твоите хора ли отвлякоха Сузана?
	— Да. Казвай бързо какво става — настоя Мондрагон.
	Бърн трескаво мислеше. Кевърн го бе предупредил, че ще има искания. Който е отвлякъл Сузана, ще се свърже с тях, за да им каже какво иска в замяна на сигурността й.
	— За бога — каза Бърн, — какви ги вършите? Какво искате? За какво е всичко това?
	— Искам да знам къде е Гази Байда. Това правим вече повече от година.
	— Все още се опитваш да намериш Байда?
	Разбира се.
	— Бях при Кевърн, когато ти се обади, и той ти каза да прекратиш всичко. Чух го да ти казва да изчакаш, докато отново ти се обади. Какви ги вършиш?
	— О, да, така е — отговори Мондрагон с насмешка в гласа. — А ти запита ли се защо той иска това от мен?
	Бърн бе уморен и объркан. Вече нямаше доверие на никого, освен на Сузана, а бе убеден, че има твърде голяма вероятност този побъркан човек да я убие.
	— Искам да знам — заяви Бърн, ядосан на Мондрагон, ядосан на Кевърн, на всичко — как е Сузана и какво си намислил!
	— Не е важно — отговори Мондрагон. — Просто малка застраховка.
	— Застраховка? Застраховка срещу какво?
	— Трябва да съм сигурен, че ще ми сътрудничиш във всичко, което поискам.
	— Е, и какво искаш?
	— В момента, Пол — каза Мондрагон бавно, опитвайки се да преодолее объркването и паниката на Бърн, — искам да знам какво става. Искам да знам къде отиваш и защо. Разбираш ли ме? Животът на Сузана зависи от това.
	Мондрагон млъкна, за да даде възможност на Бърн да осмисли последните му думи. Колкото и сериозна да бе мисията му, свързана със срещата с Гази Байда, той в миг осъзна, че най-важната му грижа е да отърве Сузана от Мондрагон.
	— Байда предложи да се предаде — каза Бърн.
	Този път колебанието бе от другата страна на линията.
	— Да се предаде ли?
	— Да, точно така.
	— Не подозира ли, че не си Джуд?
	— Не, не подозира нищо.
	— Защо си толкова сигурен?
	— По дяволите! Не ме подозира! Щях да усетя. Щях да знам. Не ме подозира!
	— Къде отиваш сега?
	— В Санта Луиса. Там има малък парк, Хардин Морена, откъдето трябва да се обадя.
	— И после какво?
	— Ще говоря с Байда. Той ще ми каже какво да правя.
	— За да уговорите подробностите?
	— Така предполагам. „Просто се обади“, каза той. Сега отивам там.
	— Той в Хардин Морена ли ще бъде?
	— Беше ми казано да се обадя на един номер от уличен телефон. Разбрах, че ще говоря с Байда. Не ми каза къде ще бъде.
	— Защо го прави по този начин? — запита повече себе си Мондрагон. В гласа му прозвуча недоверие или към Бърн, или към Байда. После каза: — Слушай ме внимателно. Пол. Ще го кажа само веднъж. Знам, че имаш начин за връзка с Кевърн. Не му казвай, че сме разговаряли. Не му казвай, че продължавам да търся Гази. След като те открих, няма да те изпускам от поглед. Пред теб има мои хора. Други мои хора пътуват към Хардин Морена. През цялото време ще бъдат около теб. За да останеш жив, трябва да запомниш три неща: не казвай на Кевърн за мен. Дори не споменавай името ми пред Гази Байда.
	Той млъкна, очаквайки Бърн да зададе въпроса.
	Бърн се подчини.
	— И третото?
	— Ако ме излъжеш — каза Мондрагон със смразяващо равнодушие, — със Сузана е свършено.


>	42

	Когато телефонът иззвъня, тримата се спогледаха в недоумение. Бяха се събрали около приемник и дигитален рекордер и следяха прелитащите по екрана зеленикави цифри, сякаш бяха понятни думи. Телефонът на Каби — предположи Мати.
	— Не, той не отговаря по него — каза Лупе.
	— Не е и на Бърн — възрази Мати.
	Тя и Кевърн пиеха сок. Лупе все още държеше кафето си. И тримата седяха на столове, приведени над листчета хартия на масата. Лупе си драскаше нещо. Бе нарисувала три спираловидни охлюва. Телефонът спря да звъни.
	— Никой не се обажда — кача Кевърн. Чуваха шума от уличното движение.
	— Той слуша — каза Лупе. — Бърн е.
	— Но не от нашия телефон — отново настоя Маги. — Откъде е взел друг?
	Спогледаха се.
	— Твоите хора ли отвлякоха Сузана? — попита Бърн за изненада на всички.
	Кевърн бе опрял дебелите си ръце на масата, която се бе огънала, и се взираше втренчено в приемника. Бърн попита другия какво прави и какво иска. Тишина, докато Бърн слушаше. После пак попита: „Все още ли търсиш Байда?“.
	— Мамка му — изруга Кевърн. — Говори с Висенте. Мондрагон.
	— Бях при Кевърн, когато ти се обади, и той ти каза да прекратиш всичко… Какви ги вършиш?
	Чуха още потвърждения на недоверието на Бърн. И после:
	— Застраховка? Застраховка срещу какво?
	Последва тишина, докато Бърн изслушваше Мондрагон. После Бърн:
	— Предложил е да се предаде.
	Мълчание.
	— Да, точно така.
	Мълчание.
	— Не, не подозира нищо.
	— Е, това е то — каза Маги. — Сега Мондрагон знае защо си го изключил от играта.
	Последваха разгорещените думи на Бърн, с които убеждаваше Мондрагон, че Байда не подозира нищо и че е щял да усети и разбере, ако е имал някакви подозрения.
	После Бърн каза на Мондрагон къде отива и какво трябва да направи, като стигне там.
	— Трябваше да му кажем, че телефонът се подслушва — каза Лупе, като поклати глава и погледна Кевърн. — Щеше да го формулира по друг начин. Щеше да бъде по-многословен, за да научим повече.
	Кевърн поклати глава в знак на несъгласие.
	— Щеше да е грешка. Щеше да се опита да ни каже прекалено много, щеше да повтаря нещата, които казва Мондрагон, за да разберем какво става. Висенте щеше да чуе всичко. Не, добре направихме, че не му казахме.
	— Вестникарчето — каза Мати, все още притеснена от появата на втори телефон. — То е подхвърлило телефона в колата. Така е станало.
	— Слушайте, слушайте — каза Кевърн и се наведе към приемника.
	Нищо. Шум от коли, клаксони, викове, скърцане на спирачки.
	— Дава му инструкции — предположи Лупе. — Иска от него да направи нещо.
	— А третото? — попита Бърн.
	Тишина. Уличен шум. Музика. Край на разговора.
	— Казва му какво да прави — каза Мати.
	Лупе заряза охлювите.
	— Или да не прави — намеси се тя. — Висенте го заплашва.
	— Значи затова е отвлякъл Сузана — каза Мати. — Мондрагон иска от Бърн да направи нещо. И със Сузана е свършено, ако не се подчини.
	Кевърн понечи да въздъхне, но се сдържа. Двете жени го погледнаха.
	— Какво, по дяволите, е намисли Мондрагон? — попита Кевърн най-вече себе си. — Така или иначе, иска да се добере до Байда.
	Той стана и погледна часовника си. Изсумтя, после тръгна из стаята, разтривайки тила си с наведена глава.
	— Няма да ни се обади — каза Мати. — Мислиш ли, че ще ни се обади, след като приключи с Мондрагон?
	Кевърн поклати глава.
	— Висенте го е заплашил, както каза Лупе. Не желае Бърн да ни се обажда.
	— Значи Бърн ще използва нашия телефон — каза Маги. — Със сигурност и този на Мондрагон. — Тя се заслуша в приемника. Отново уличен шум, но по-слаб. — Излезли са от „Инсурхентес“. Скоро ще стигнат до Хардин Морена, Лекс. Какво ще правиш? Да се обадим ли на Бърн?
	— Не — отсече Кевърн, спря да крачи и се обърна към тях.
	— Обади се на Мондрагон — предложи Лупе. — Кажи му, че ще загази.
	— Тогава ще разбере, че подслушваме Бърн. И ще намери друг начин да се свързва с него. А така, ако смята, че заплахата към Сузана ще купи сътрудничеството на Бърн — като по всичко личи, че ще стане, — ще продължи да му се обажда. Поне така се надявам.
	Кевърн бе изпаднал в тежко положение. Макар да ръководеше операцията и да дърпаше конците, налагаше се да използва техниците на Мондрагон, информаторите на Мондрагон, живата сила на Мондрагон. А сега се оказваше, че Мондрагон си има свои собствени планове и оставя Кевърн да се оправя сам.
	При спешност би било нормално автоматично да поиска помощ от техническата служба на ЦРУ. Но естествено, ситуацията не беше нормална. Ако го направеше, щеше да провали операция „Проливен дъжд“, която тайно се осъществяваше под носа на службата в Мексико Сити. Това не само щеше да разбуни духовете в Управлението, но и последвалите разправии неизбежно щяха да се изсипят в клюкарската мелница на разузнавателната общност. Само след часове медиите щяха да узнаят, което автоматично щеше да предизвика международен скандал.
	Но ако предчувствията му се окажат верни, може би трябва все пак да поеме риска, за да се попречи на Мондрагон да убие Байда. Господи, каква ирония.
	Кевърн нямаше представа защо Мондрагон е толкова настървен да пипне Байда, а и нямаше време за мислене. Но беше сигурен, че е така. Усещаше го и в червата си, в мозъка си, с всяка фибра на тялото си. Без капка съмнение. Доказателства нямаше, но бе абсолютно убеден.
	Лексингтън Кевърн бе уплашен.
	Той вдигна очи, съвсем забравил, че е навел глава и зяпа в пода. Двете жени го гледаха. И тогава отново чуха гласа на Бърн. Плащаше на шофьора.
	Кевърн трябваше да решава. За добро или за зло.
	— Лупе, включи монитора на проследяващото устройство — отсече той, отиде до бюрото си, извади пистолет от чекмеджето и го затъкна на колана си. Измъкна телефон от джоба си и набра номер. — Джак, приготви колата.


>	43

	_Ел Пасо, щата Тексас_
	В осем часа на другата сутрин камионът на „Ривера“ навлезе в друг складов район, този път в покрайнините на Ел Пасо. Двайсет и четирите кутии с аерозолна смазка за хладилни ремъци бяха разтоварени на обичайното място в регионалния дистрибуторски център. Началникът на склада ги провери и камионът се от прави към моста „Кордова“ на „Рио Гранде“, за да се върне в Мексико.
	Шефът на складовата бригада нареди на тримата си работници да прехвърлят някои стоки на нови места — временно разместване, каза той. За да свършат работата, трябваше да отидат чак в другия край на склада. Когато тръгнаха, той се приближи до кашоните със смазка марка „Демпси“ и намери онзи с червените точки в долния десен ъгъл на всяка страна.
	Отвори кашона и извади четири кутии с червени точки на дъното и ги смени с четири редовни кутии от друг кашон. После запечата втория кашон, постави червени точки в долните десни ъгли на всяка от страните му и залепи етикет за експедиция от камиона за хладилни доставки за Скалистите планини.
	Направи същото с още четири кутии с червени точки, като отвори друг немаркиран кашон и смени четири кутии с червени точки с четири редовни и запечата кашона. После постави червени точки в десния долен ъгъл на четирите му страни и накрая залепи етикет за експедиция от камиона на компания „Еймс“ за доставки на климатични инсталации в Средния запад. Отвори първия кашон, който сега съдържаше само четири кутии с червени точки на дъното и осем кутии без точки, и им залепи етикет за експедиция от камиона на „Америкън Индъстриъл“ за хладилни доставки.
	След час и трите камиона бяха натоварили своите кашони със смазка марка „Демпси“. Скрити сред тях, във всеки камион имаше по един, съдържаш четири кутии с червени точки. Тези кутии щяха да пристигнат в дванайсет различни крайни пункта в дванайсет различни щата. След четирийсет и осем часа всяка кутия с червени точки щеше да е в ръцете на хората, които щяха да я използват.
	Шефът на бригадата в склада в Ел Пасо, извършил разпределението, не знаеше нищо, освен че се беше съгласил да размести кутиите и да си държи езика зад зъбите. В замяна щеше да получи двайсет хиляди долара.
	В три часа следобед той получи телефонно обаждане от Хуарес, което потвърди, че всички кутии с червени точки са на път. Край на мисията. Беше си заслужил парите. Каза на шефа си, че го боли стомах, и си тръгна. Мина по моста „Кордова“ и се отправи към един мотел в Хуарес, за да си прибере парите.
	Но така и не се върна.
	От мексиканската страна на границата убийствата вървят по 3500 щатски долара парчето. Беше си сделка. Добре похарчени пари от гледна точка на сигурността.


>	44

	Хардин Морена в Санта Луиса не съществува на туристическата карта на Мексико Сити. Това е просто квартален площад, малък парк под сенките на лаврови и палисандрови дървета и няколко палми. В средата му се намира фонтан с традиционното каменно корито. Алеи с цветни лехи и тревни площи между тях тръгват от фонтана във всички посоки.
	Широка алея опасва парка от четирите страни, където по пейките от ковано желязо по обед седят старци, а влюбени двойки и семейства се разхождат тук в прохладните вечери. Но в пазарни дни продавачите изнасят стоката си на алеята и паркът се превръща в базар.
	Бърн не съобрази да каже на шофьора да го остави на северната страна на площада, а и не беше съвсем сигурен за посоките в този Вавилон от криволичещи улички. А когато слезе от таксито и се изправи пред дългата редица търговци, които, изглежда, не се плашеха от приближаващия дъжд, нямаше ни най-малка представа къде се намира продавачът на комикси.
	Тръгна напосоки, тласкан от нетърпение и чувството за безпокойство, породено от множеството премеждия, които може би го очакваха. Представяше си хората на Мондрагон, смесили се със случайните купувачи, обикалящи сергиите на търговците около площада.
	Като минаваше край възрастна жена с две сламени шапки на главата, нахлупени една върху друга, която продаваше разкошни червени цветя, през тълпата и дърветата до слуха му долетяха звуците на латерна. Продавач на разноцветни чорапи, оригинално подредени във форма на слънце върху синя пластмасова табла, ги предлагаше с артистичен жест. Индианка на средна възраст, със сплетена на плитки коса, бе коленичила върху сламена постелка и дооправяше пирамидата от пържени скакалци, която стигаше до кръста й. От другата й страна, върху ярко жълто одеяло, седеше навъсен мъж, струпал пред себе си невероятно разнообразие от предмети: стари напукани химикалки, грамофонни плочи 78 оборота в оригиналните им опаковки от кафява хартия, пръснати като ветрило ръждясали отварачки за бутилки, три малки еднакви гипсови статуетки на ухилен сервитьор с бяла престилка и един розов пластмасов Буда, поставен между два човешки черепа.
	Цялата тази шарения още повече засили усещането на Бърн, че е попаднал в друго измерение, в нечие чуждо въображение. Докато се чудеше къде са хората на Мондрагон, той неволно си спомни какво бяха сторили на групата на Халил в Тепито в нощта след смъртта на Джуд. Възможно ли бе нещо подобно да се случи в сградите около този приятен площад?
	Като зави край ъгъла и тръгна от другата страна на парка, видя аптеката на отсрещната страна. Но когато се изравни с нея, не забеляза продавач на комикси. Огледа се за телефонната кабина. Откри я. Пресече улицата, тръгна бавно и се спря, преструвайки се, че разглежда витрината на аптеката. Нямаше червена точка до бутона с цифрата шест.
	Чакай. Чакай. Погледни името на аптеката: „Морена“. Мамка му. Защо онази жена не беше му казала, че аптеките са две? Продължи нататък по същата страна на улицата, като наблюдаваше площада оттам.
	Въобразяваше ли си, или наистина онези мъже вървят успоредно с него през тълпата в парка? Но какво значение имаше? Нали знаеше, че хората на Мондрагон са тук.
	Пресече улицата и зави по третата страна на площада. Музиката от латерната все още долиташе отдалеч. Чу детски смях продавач на балони ги примамваше с напевно като молитва подканяне, което едно от децата започна да имитира.
	Едва не се спъна в продавача на комикси. Върху старо одеяло, проснато на тротоара, пред него имаше цяла колекция от комикси на ужасите. Всичките бяха стари и оръфани екземпляри от „Фантомас“ и „Елегантна заплаха“, с изобразен на кориците красив тъмнокос злодей с пелерина, заплашително гледащ най-различни героини с оскъдно облекло, едри гърди и дълги бедра, застанали в прелъстителни подканващи пози.
	И вляво — аптека „Педрас“.
	Той се обърна и се приближи до телефонната кабина, видя червената точка, пусна монета и набра номера. Две иззвънявания.
	— Джуд, следят те — каза Сабела.
	— Мамка му.
	Глупав отговор. Глупав.
	— Знаеш ли кои са? — попита Сабела.
	Бърн си помисли за Алис. За Сузана.
	— Не — отговори той. — Нямам представа. Мислех, че съм чист.
	— Обърни се към площада, Джуд. Не се набивай в очи. Ще ти ги опиша.
	Бърн премести тежестта на другия си крак, подпря ръка на телефонния апарат и се извъртя.
	— Мъжът, който върви по тротоара от същата посока, от която дойде ти. Следи те. Сигурно ще мине край теб и ще влезе в аптеката. Ще се опитат да те заобиколят.
	— Добре — каза Бърн.
	Мъжът мина покрай него, като едва не се отърка в рамото му, и влезе в аптеката.
	— Пипнах го — каза Сабела.
	Бърн нямаше представа какво означава това.
	— Имаше ли микрофон на ухото? — попита Сабела.
	— Да.
	— Мамка му. Добре, сега отсреща, онзи, дето си купува балон.
	Бърн избърса челото си с ръкава на сакото и забеляза човека.
	— Да.
	— Вляво от теб — продължи Сабела. — Мъжът, който току-що седна в кафето.
	— С мустаците ли?
	— Да. И другият, който пресича покрай жената с лотарийните билети.
	— С тъмен костюм — потвърди Бърн. — С бакенбарди. Пуши.
	— Да — отвърна Сабела.
	Мъжът отсреща купи балон и го даде на малко момиченце, което погледна въпросително майка си, за да разбере дали трябва да го вземе. След това онзи отиде до продавача на плодове, купи си няколко резена манго, увити в хартия, и застана до контейнера за смет, за да ги изяде.
	Сабела мълчеше.
	Бърн провери останалите. Бяха по местата си. Каза си: значи Сабела е тук някъде, на площада, и както винаги разузнава обстановката, докато Байда се крие. Вероятно са в някоя от сградите от северната страна, тъй като тъкмо там протичаше действието и те виждаха всичко.
	Сабела продължаваше да мълчи. Бърн чакаше.
	Някъде около площада Висенте Мондрагон също чакаше, надничайки през опушените стъкла на своя мерцедес. Със Сузана.
	Нямаше полза да се прави, че не разбира какво става тук. Бърн знаеше, че по някаква неизвестна причина Мондрагон се готви да убие Гази Байда въпреки заповедта на Кевърн да не предприема нищо. Това означаваше, че в очите на Лекс Кевърн, Мондрагон е изменник. А това от своя страна означаваше, че Бърн се е превърнал в главното действащо лице в играта.
	— Какво казаха твоите хора? — неочаквано попита Сабела с приглушен глас, като че му се налагаше да твори тихо, за да не го чуят. Къде, по дяволите, беше?
	— Съгласни са — отговори Бърн. Беше толкова зает с опитите си да анализира всички аспекти на случващото се с него, че не си даваше сметка за физическите последствия от стреса, под който се намираше. Когато говореше, въздухът едва му стигаше, за да произнесе думите. — Искат да знаят… дали имате план…
	— Да. Имаме — отговори рязко и с раздразнение Сабела. — Но първо трябва да разбера какво става тук. Кои, по дяволите, са тези хора?
	Бърн се потеше. Ръката му стискаше слушалката, за да не я изтърве. Нещо се бе променило. Какво виждаше Сабела? Бърн не забелязваше нищо. Онези си стояха по местата. Чакаха. Всички чакаха.
	Слънчев лъч проби облаците и изпрати сноп ярка светлина насред площада.
	Господи, помисли си Бърн. Всичките му варианти бяха рисковани, а губеше много време, докато вземе решение. Всички тук зависеха от него; всеки бе готов да се обзаложи, че Бърн ще направи каквото се искаше от него.
	Мондрагон и хората му чакаха да ги заведе при Байда. Мондрагон бе сигурен, че ще го направи заради Сузана. Сабела бе сигурен, че той ще сложи край на двайсет и двете години убийства, страх, криене и безсъние, които бяха преживели с Байда. Кевърн бе сигурен, че Бърн ще живее поне още няколко часа, за да осъществи най-големия удар във войната на разузнаването с тероризма.
	И Сузана. Бърн предполагаше, че въпреки цялото си обучение и професионализъм, въпреки смелостта си, в този момент тя разсъждава като уплашена жена. Тя знае на какво е способен Мондрагон и дълбоко в себе си изпитва безумен ужас, като си помисли, че единственото, което стои между нея и жестокостта на Мондрагон, е решението на не по-малко объркания Пол Бърн.
	Решението дойде от спомена за един миг, съхранен в паметта, който като нищо можеше и да е отнесен от вихрушката на събитията. И наистина, преди да изплува на повърхността, Бърн не знаеше, че го е запомнил. Споменът също бе чакал него, скътан някъде дълбоко в подсъзнанието му.
	Последното, което Сабела му бе казал, преди да излезе от стаята в хотел „Паломари“, бе, че Байда е под натиск, който доста стеснява кръга на възможностите. „Когато се затвори, всичко ще свърши“, бяха думите му.
	— Джуд — произнесе бавно Сабела, сякаш съмненията му бяха достигнали критичната точка. — Какво си направил?


>	45

	— Слушай, Мазен — каза Бърн обърнал гръб на площада. Приведе се над телефона, като че водеше личен разговор и не желаеше да бъде чут, после внимателно извади телефона на Кевърн от вътрешния джоб на сакото си. — У себе си имам кодиран мобилен телефон и сега го включвам, за да ме чуят всички. — Той прокара палец по трите бутона, както му бе показала Лупе. — Разбра ли ме?
	— Да, добре — отвърна Сабела.
	Бърн изчака да чуе прищракването, включването.
	— Тук съм — обади се Кевърн.
	— Така… Говоря и на двама ви — каза Бърн и по двата мобилни телефона. — И двамата ме чувате, Мазен?
	— Да.
	— Лекс?
	— Да. Давай.
	Гласът на Кевърн бе професионално равен. „Спокойно — сякаш искаше да му каже той. — Внимавай. Не позволявай на емоциите да объркат разсъдъка ти“.
	— Лекс, трябва да те информирам, че…
	— Знаем — прекъсна го рязко Кевърн. — Подслушвахме те през цялото време. В час сме.
	Бърн се смая и ядоса, но нямаше време за това.
	— Добре тогава — отсече той. — Ще изпратиш ли някого?
	— На път сме.
	Давай, давай, повтаряше си непрекъснато.
	— Мазен, знам, че си на удобна позиция, откъдето виждаш отсамната част на площада. В стаите над аптека „Педрас“ ли си?
	— Карай по-бързо — отговори Мазен.
	Вбесен, Бърн продължи:
	— Добре, тези хора на площада са на Висенте Мондрагон. Той държи Сузана и каза, че ще я убие, ако го издам или ако се свържа с моите хора. Очаква от мен да го доведа при вас. Не знам какво цели, но ние се опитахме да го спрем. В момента е прекъснал връзка с нас.
	Бърн говореше бързо и объркано.
	— Мазен, ти каза, че кръгът на възможностите е твърде ограничен и че ако се затвори, вече ще е твърде късно. Какво имаше предвид — някаква неотложна информация? Трябва ли да направим нещо?
	Липсата на отговор бе най-изнервящото мълчание, на което някога бе свидетел. Имаше чувството, че във възприятията му е настъпила промяна — не в зрението или слуха, а в усета за хода на времето. Стори му се, че мълчанието на Сабела продължи цяла вечност.
	— Мондрагон — каза най-сетне Сабела. В неговия глас също прозвуча нарастващото напрежение. — Да, това е добър избор, Джуд. Добър избор, защото не знаехме дали изобщо е още жив. — Напрежението в гласа му изчезна. Беше се овладял. Или това бе спокойствието на примирението? — Къде е Висенте сега?
	Бърн му разказа как Мондрагон го е настигнал по пътя към Хардин Морена; за телефона, за разговора им и заплахите.
	— Така че не знам къде е — добави той. — Предполагам, някъде наоколо.
	— Да. Изчаква — съгласи се Сабела.
	— Но Кевърн идва насам с хората си.
	— Четирима сме — поясни Кевърн.
	— Четирима са — каза Бърн на Сабела.
	— Нямаме наши хора тук — каза Сабела и този път Бърн ясно долови примирението в гласа му. Но не точно примирение, по-скоро предусещане на съдбата, философско приемане на неизбежното без озлобление.
	— Идваме на площад „Морена“ два пъти седмично. Правим го от година и нещо. Но само двамата. Процедурата е изключително сложна. Ходим там като двама анонимни столичани, нищо повече.
	— Два пъти седмично?
	— Гази идва при една жена — поясни Сабела.
	Мамка му.
	— Сега с нея ли е?
	— Да.
	— Без охрана?
	Бърн не можеше да повярва. Въпреки че Кевърн му бе казал, смяташе, че някой би трябвало да помага на Сабела и Байда.
	Това обясняваше защо Сабела познава площада така добре. Сигурно бе прекарал часове наред край прозореца, където и да се намираше той. Когато познаваш всекидневния ритъм на живота на някоя улица или квартал, започваш да различаваш кое там е обичайно и кое не. Едно ново лице или промяна в обстановката ти действа като сигнал за тревога.
	Бърн информира Кевърн за положението на Байда и после попита:
	— Къде си, по дяволите?
	— На половината път.
	— Виж, когато стигнете до Хардин Морена, аз съм…
	— В телефона ти е монтирано проследяващо устройство, Пол. Знаем точно къде си.


	— Много се бави — каза Кито, имайки предвид Бърн и това, че говори от уличен телефон. Седеше в мерцедеса на Мондрагон, паркиран в пресечка край Хардин Морена. Сузана седеше отзад с Мондрагон, а Кито — до шофьора, откъдето осъществяваше радиовръзка с хората си на площада. — Разговаря с Кевърн или Байда. Разказва им какво се е случило.
	— Не знам — каза Мондрагон. — Но планът на Байда ще е сложен и заплетен. Ще си остави достатъчно пространство за проверка и потвърждение.
	— Не си записва нищо — каза Кито.
	— Байда не му е позволил — отговори Мондрагон. — Накарал е Бърн да наизусти маршрута и времето. Сега може би ги повтаря на Байда.
	— Или им е изпял всичко — предположи Кито.
	— Ако беше Джуд, да — отвърна Мондрагон. — Джуд би бил достатъчно откачен, за да поеме риска, че няма да я гръмнем. Но на Бърн не му стиска, не е толкова печен.
	— Но много говори — настоя Кито.
	Всъщност Мондрагон също се притесняваше, че Бърн стои толкова дълго на телефона. Кито май имаше право, по дяволите.
	— Къде е Кевърн сега? — попита Мондрагон и се напръска с овлажняващия спрей.
	— Току-що минаха край парк „Ундидо“.
	— Чудесно — каза Мондрагон. — Ще изчакаме да стигнат до отбивката.


	— Джуд — каза Сабела, нарушавайки мълчанието. — Стой там, където си. Ще оставя телефона за малко, но пак ще се върна.
	— Какво? Да чакам ли?
	— Просто не мърдай оттам. Стой на телефона. Говори с твоя човек. Ще се върна.
	Бърн не можеше да повярва.
	— Току-що остави телефона — каза той на Кевърн.
	— Оставил е телефона? Какво означава това?
	— Остави шибания телефон. Каза ми да продължа да говоря. Да не мърдам оттук.
	— Мамка му, той се измъква — отвърна Кевърн. — Ще избяга, мамка му!


	Човекът на Мондрагон в аптеката виждаше Бърн през витрината. Държеше го под око, докато обикаляше между рафтовете в малкото помещение. Отначало нямаше никой, после влезе една жена с дете — едно от ония деца, които те зяпват сериозно и мълчаливо и не можеш да ги накараш да отклонят вниманието си от теб по никакъв начин. Изнервяше го.
	Аптеката беше с Г-образна форма и той зави в прохода към другия ред рафтове, за да се отърве от хлапето, без да изпуска Бърн от очи. Чудесно — списания. Потърси по-еротични корици и взе едно тъкмо в момента, в който от задната врата откъм вътрешния двор влезе друга жена.
	Жената изглеждаше добре, под четирийсет, с небрежно вдигната нагоре тъмна коса. Носеше синя рокля с копчета отпред. Най-горното беше разкопчано. Бюстът й си го биваше. Той погледна към Бърн.
	Жената тръгна право към него, очевидно също заинтригувана от списанията, но от изложените от другата му страна. Като прибра смутено полата си, тя се извини, а той отстъпи назад, за да й направи път. За миг, докато се изнизваше край него със скромно наведени очи, се оказаха лице в лице. Гърдите й раздвижиха въздуха буквално под носа му. Като премина от другата страна, тя се обърна с гръб към витрината, наведе се и затършува из списанията на най-долния рафт. Бърн остана в полезрението му, зад нея.
	Позицията й не можеше да бъде по-добра за него. Трябваше само леко да мръдне очи, за да отмести поглед от Бърн към гърдите й, които под въздействието на гравитацията напираха да се изсипят от деколтето.
	Изведнъж малкото момиченце отново се появи точно на пътеката зад жената и отново настойчиво го зяпна. Главата му едва се показваше над гърба на жената, сякаш бе закрепена отгоре.
	Цици, дете, Бърн. Цици, дете, Бърн. Хлапето го вбесяваше. Жената повдигна няколко списания, за да надзърне под тях, при което гърдите й се залюляха. Момиченцето продължаваше да го гледа. Бърн говореше. Жената приклекна и мушна хубавичката си ръка по-навътре…
	После хлапето измести втренчения си поглед над дясното рамо на мъжа, без да промени застиналото като камък изражение на лицето си.
	Той не забеляза ръката, протягаща се през рамото му, за да закрие устата му, преди ножът да свърши работата си в гърлото му. Разбра, че умира. Жената се изправи и мина край него, все едно го нямаше. После той усети, че го влачат по пода.
	Последното, което видяха очите му, бе немият налудничав поглед на момиченцето, което не побягна, не мигна и дори не трепна при вида на случилото се. Сигурно си мислеше, че да наблюдаваш убийство между рафтовете в аптека е нещо обичайно.


>	46

	Бърн стискаше слушалката, навел глава над апарата, придавайки си вид, че слуша напрегнато. Всъщност не чуваше нищо. Тишина и от двете страни. Това, което ставаше, бе извън неговия контрол, беше невъобразимо и невероятно. Но продължаваше да се случва.
	Изведнъж Кевърн изкрещя:
	— Джак! Джак! Внимавай! Внимавай!
	После изпищя жена и се разнесе оглушителен трясък.


	Бричката връхлетя върху тях изневиделица с огромна скорост и се вряза във вратата откъм шофьора като торпедо. Заклещени една в друга, двете коли се понесоха по главната улица сред облак дим от горяща гума и искри, после бутнаха два автомобила, преди да спрат само на няколко метра от витрината на ресторанта на ъгъла.
	Джак Петерсън загина на място. Лупе умираше на задната седалка, пронизана в гърдите от дълго около метър парче хромирана ламарина, приковало я към облегалката. Мати също береше душа, ударена в лявото слепоочие от нещо с големината на юмрук.
	Кевърн извади голям късмет.
	Беше замаян, със счупена ключица и кървяща рана на челото, но бе в съзнание и бе посегнал да откопчае предпазния колан още преди шумотевицата да стихне. Знаеше какво се е случило; знаеше и какво ще последва. Вратата от неговата страна бе изкъртена и докато колата се пълнеше с гъст лютив дим, той успя да се освободи, изтърколи се на една страна и се свлече на асфалта в тясното пространство между смачканите коли и стената на ресторанта.
	Клиентите на ресторанта се бяха отдръпнали от прозорците и изплашено гледаха към улицата. Кевърн запълзя незабелязано покрай стената, стигна до ъгъла и зави зад него. Тук нямаше да го видят и той спря за миг, за да си поеме дъх. Струваше му се, че е добре, но вътрешностите му се бяха издули до пръсване. Главата му пулсираше от удара; бе почти оглушал.
	След секунди се появиха двама мотоциклетисти с каски и се приближиха до димящите коли. Шофьорът на бричката, също с каска, се измъкна навън и олюлявайки се, се покатери отзад на един от моторите. Другият мотоциклетист се насочи към колата на Кевърн, спря и откри огън от автомат с къса цев, при което ужасените клиенти на ресторанта налягаха на пода. Изпразни цял пълнител, зареди нов, изпразни и него.
	Бръкна в джоба на коженото си яке, извади ръчна граната и я хвърли на задната седалка на бричката. После двамата дадоха газ и с рев се отдалечиха. Когато гранатата избухна, предизвиквайки втори и трети взрив в резервоарите за гориво, мотористите вече бяха изчезнали.
	Всичко продължи по-малко от минута.


	— Джуд — чу се гласът на Сабела. — Затвори телефона и влез в аптеката. Мини направо през задната врата и излез във вътрешния двор.
	— Чакай…
	— Човекът на Мондрагон не е там.
	— Но аз току-що чух…
	— Прави каквото ти казвам.
	Бърн тръшна слушалката, пусна мобилния телефон в джоба си и влезе в аптеката, на няколко крачки от него. Вътре се ориентира бързо, сви по пътеката между рафтовете, където едва не се сблъска с четирима души, събрани около нещо на пода.
	Те го погледнаха объркани и изненадани. Бърн светкавично прецени, че това са аптекарят в бяла престилка, вероятно съпругата му, също в бяла престилка, и едно дете с майка си. Той не се спря, за да разбере дали е прав, просто мина покрай тях, подхлъзвайки се в онова, което гледаха.
	Когато си даде сметка, че току-що е минал през локва кръв, и се досети как се е появила там, вече отваряше вратата към вътрешния двор. Там за ръката го хвана жена.
	— Ела — каза тя и го поведе.
	Бедрата й се очертаваха под синята рокля. Пресякоха двора, минаха през друга врата и се озоваха във втори вътрешен двор, после тръгнаха нагоре по каменни стълби. На втория етаж свърнаха по коридор и застанаха лице в лице с Мазен Сабела.
	— Издърпах го под стълбите — каза той на жената.
	Погледна Бърн и той изпита чувството, че нещата излизат извън контрол. Забеляза кръв по дрехите на Сабела. Потеше се и се задъхваше.
	Сабела отмести поглед върху жената.
	— Отивам да приготвя колата. Ще чакам от другата страна на улицата. Знаеш къде.
	После изчезна. Жената изведе Бърн на открита тераса. Прекосиха я и влязоха в стаите.
	Байда се обърна към тях. Стоеше до отворените прозорци, които гледаха към площада. Намираха се над аптека „Педрас“. В едната си ръка държеше пистолет, а с другата притискаше миниатюрна слушалка към ухото си.
	— Твоят човек няма да дойде — каза Байда. — Мъртви са. Всичките.
	Бърн го зяпна изумен.
	Байда протегна напред ръце със слушалката и пистолета.
	— Сабела ги взе от човека долу в аптеката. Чух как докладваха на Мондрагон, че работата е свършена.
	Бърн знаеше, че това е истина. Нямаше никакво съмнение.
	— Момчетата на Мондрагон са те видели да влизаш в аптеката — каза Байда. — Опитали се да се свържат с човека вътре и когато онзи не отговорил, сменили честотата. Това вече не върши работа — добави той и захвърли слушалката. — Там долу вече няма никой — посочи той с глава към площада.
	Байда говореше бързо. В прословутото му самообладание се прокрадваше смущение.
	— Обадих се на моите хора — продължи той, като тръгна през стаята към фотьойл, върху който имаше отворена чанта. Мушна пистолета в нея. — Трябва да тръгвам.
	Жената, която не бе казала и дума, вадеше разни неща от отворено чекмедже на скрина до вратата към друга стая. Подаде на Байда нещо, увито в найлон приличаше на плик с документи, който той натъпка в чантата. От него се лееше пот.
	— Ще ти дам един номер — каза той. — Няма да го запомниш в цялата тая бъркотия… Ще ти покажа къде да го скриеш. Свали си панталона. Карлета, un boligrafo!
	Жената взе една химикалка от скрина и я подаде на Бърн, който разкопчаваше панталона си.
	— Запиши го от вътрешната страна на бедрото си. Ако те съблекат, няма да го видят.
	— Кой…
	— Който и да е! Побързай!
	Бърн се наведе и с трепереща ръка написа номера, който Байда му издиктува, Байда го повтори, докато Бърн нервно следеше цифрите. По дяволите, после ще му мисли.
	— Когато стигнеш при нашите хора, използвай го — каза Байда. — Нямаме време.
	Да, нямаше време. Бърн вдигна панталона си и закопча колана. Всъщност беше абсолютно убеден, че написаното върху кожата му бързо ще избледнее и няма да му свърши никаква работа.
	Байда започна да затваря чантата, но изведнъж спря. Погледна Бърн. После извади пистолета от чантата и му го подаде.
	— Съветвам те да застреляш Висенте, ако ти се открие възможност.
	Пистолетът бе по-лек, отколкото Бърн очакваше. Не знаеше какъв калибър е. Намери предпазителя над палеца си върху дръжката. Провери пълнителя и с изненада установи, че е зареден. Господи. Пъхна го обратно в дръжката.
	Байда бързо затвори чантата и Бърн си представи как излиза от стаята с ужасната си тайна. Без да мисли, той посегна и го хвана за ризата.
	— Чакай! Изслушай ме…
	Със светкавично движение Байда блъсна ръката му и опря друг пистолет в челото му, преди още Бърн да е трепнал.
	— Слушай какво, приятелче — изсъска Байда.
	Дулото на пистолета се притискаше болезнено в челото му. Лицето му бе на сантиметри от лицето на Байда. От всяка пора бликаше пот, всеки нерв бе опънат до скъсване.
	— Сделката с моето сътрудничество включваше осигуряването на безопасността ми — задъхано изрече Байда. — Това не стана, нали? И няма изгледи да стане. Всъщност изглежда, че Висенте е на път да провали цялата ви операция. Според мен имаш нужда от защита не по-малко от мен. — Той трепереше. — Но… ако се случи някакво чудо, знаеш как да ме намериш — цифрите ще сгряват топките ти.
	В настъпилото мълчание през прозорците откъм площада долетя невероятен звук: тихият спокоен шепот на започващия дъжд. Бърн се заслуша. Всъщност се вкопчи в звука, сякаш единствено той можеше да го върне в реалността, в нормалния свят и да го отърве от кошмара.
	Байда отпусна ръката, която държеше пистолета.
	— Най-добре е да изчезнеш оттук — каза той.


>	47

	Кевърн лежеше край живия плет зад ресторанта и наблюдаваше пешеходците, които извръщаха глави, за да видят катастрофата от другата страна на сградата. Чу характерното потракване на изстрели от автоматичен пистолет. Чу викове, видя как пешеходците отстъпват назад, чу тишината, докато стрелецът презарежда. Чу втората серия изстрели. Видя как хората се разбягват, чу рева на моторите, подгонени с пълна газ към магистралата. После експлозията, последвана от взривовете в първия и после във втория резервоар.
	Хората пищяха. Потокът от пешеходци спря, обърна се, после отново се понесе към мястото на експлозиите и надигащия се дим.
	Такава беше анатомията на убийствата. Хората реагираха по обичайния начин: страх, ужас, а след като убийците изчезнеха, непреодолимо любопитство.
	Беше ги проверил всичките, докато се мъчеше да се освободи от предпазния колан. Беше виждал много хора да умират. Беше ужасяващо колко бързо долавяш присъствието на смъртта. Не бе нужно да търсиш признаци на живот; един поглед бе достатъчен, за да видиш втренчената в теб смърт, или смъртта, подскачаща като малка маймунка, нетърпелива да се вмъкне в жертвите си. Видиш ли това, няма какво да чакаш повече.
	Той отново погледна към улицата. Намираше се зад ресторанта и виждаше другия ъгъл, където обикновено чакаха таксита. Имаше две. Шофьорите бяха извън колите и протягаха вратове по посока на катастрофата.
	Когато няколко души излязоха тичешком от ресторанта и се качиха в едното от тях, Кевърн разбра, че не може да чака повече. С разкривено от болка лице и засилващ се натиск в стомаха, той изпълзя от живия плет и закуцука към второто такси. Шофьорът, видял втора група хора да излизат от ресторанта, се готвеше да ги вземе, когато Кевърн се приближи до него и му показа пистолета си. Сделката беше сключена.
	Качиха се в черния линкълн и потеглиха.


	Мазен Сабела мина през вътрешния двор и излезе на улицата. На всеки ъгъл се спираше и оглеждаше паркираните коли, прозорците на сградите отсреща и преценяваше всеки по-тъмен вход.
	В известен смисъл бе по-трудно да избегнеш преследването, когато вали. Преследвачите се криеха от дъжда, но и от обектите си и ставаха по-трудно забележими. В същото време дъждът пречеше на обекта да открие преследвачите си.
	От друга страна, дъждът имаше и някои преимущества. Криейки се от него, преследвачите често губеха полезрение, принудени да надничат през тесни отвори или замъглени прозорци.
	Така или иначе, Сабела несъзнателно съобразяваше всичко това. Беше му станало втора природа. Нагаждането към промените в околната среда за него отдавна се бе превърнало в подсъзнателен рефлекс.
	Колата бе само през няколко входа от него, но не бе паркирана на улицата, а зад затворената врата на гараж, излизащ направо на улицата.
	Дъждът ту се засилваше, ту отслабваше. Сабела се скри в един вход и зачака дъждът да се усили — като танцьор, изчакващ тялото му да налучка ритъма на музиката, преди да се включи в танца.
	И тогава се изля истински порой. Той излезе от прикритието си и хукна, без да обръща внимание на дъжда и препълнените канавки. Беше се концентрирал върху времето и онова, което очите му успяваха да зърнат. Дали чистачките на някоя от паркираните коли няма да се раздвижат? Това дали не е ръка, която бърше замъгленото стъкло отвътре?
	Натисна бутона за отваряне на вратата и влетя в гаража, без да забавя крачка. Ключовете вече бяха в ръката му, когато отвори вратата на колата и вече завърташе ключа, за да запали, когато вратата на гаража се отвори докрай. Той изкара колата на улицата и потегли в дъжда.
	С една ръка на волана и очи, шарещи през прозорците, за да регистрират всяко движение навън, с дясната ръка той включи радиоприемника на седалката до себе си. Сигналът беше силен.


	— Съветвам те да застреляш Висенте, ако ти се открие възможност — каза Байда.
	— Чакай! Изслушай ме… — извика панически Бърн.
	— Слушай какво, приятелче — изсъска Байда гневно и нетърпеливо. — Сделката с моето сътрудничество включваше осигуряването на безопасността ми. Това не стана, нали? И няма изгледи да…


	Сабела изслуша напрегнатия диалог в апартамента над аптеката на площад „Хардин Морена“. Репликите звучаха като изстрели и колкото повече се отдалечаваше той оттам, толкова по-добре се чувстваше.
	Но за истинското облекчение бе още рано. Информацията, че Мондрагон с жив и преследва Байда, бе смайваща. Без малко да го обземе паника. Но изведнъж през мъглата на заплахата съзря откровение: новината бе добре дошла; тя му даваше възможност да обърне бързия ход на събитията в своя полза.
	Приведен напред, за да вижда по-добре през поройния дъжд, той отново прослуша внимателно записа на разговора. Ако разбираше поне малко от човешка психология, от омраза и отмъщение, то би трябвало скоро да чуе един познат глас. Когато това стане, ще знае, че прецизното планиране и изтощителните му усилия ще бъдат възнаградени. Скоро всичко щеше да свърши. Веднъж завинаги.


>	48

	Бърн отново изпита странното чувство, че мигът продължава безкрайно в дългия дъждовен следобед. Сега имаше възможност да убие Байда. Беше пред него и слагаше последния предмет в чантата. Трябваше само да вдигне предпазителя, да насочи пистолета и да стреля. Терористът, когото американското разузнаване преследваше от повече от година, щеше да бъде мъртъв.
	Но играта се бе променила. Дори и да събере кураж да застреля човек от толкова близко разстояние, Бърн нямаше да е сигурен, че постъпва правилно. Гази Байда бе предложил да сътрудничи и изведнъж се бяха появили цял куп причини да го оставят жив на всяка цена. А Байда дори бе увеличил залога и напрежението, намеквайки, че е в ход терористична акция, в резултат на която ще загинат хиляди хора… и че само той може да я спре.
	Измяната на Мондрагон бе променила играта още веднъж. Възможностите се бяха променили. Съотношението на силите — също. Бърн вече не беше сигурен в нищо.


	Когато вратата се отвори с трясък, и тримата се обърнаха едновременно. Жената стоеше между Бърн и вратата. Чу се приглушен изстрел и от главата й изригна кървав фонтан, който го заля с живата топлина на последния й миг.
	Байда застреля мъжа, който политна назад, а в паниката си Бърн изпразни целия пълнител в празната рамка на вратата.
	Без видима причина Байда се свлече на пода в неестествена поза върху ръката си.
	Беззвучен изстрел прониза лявото бедро на Бърн и го завъртя настрани. Двама мъже стояха на вратата.


	Кроткият дъждец отпреди няколко минути се бе превърнал в порой, барабанящ по покрива на мерцедеса като тракането на влак. Иззвъняването на телефона на Кито едва се чу от шума. Той се обади и се заслуша в гласа отсреща. После погледна към Мондрагон на задната седалка и кимна.
	— С Байда е имало жена, която са убили. Кочи е мъртъв. Байда е прострелян в крака и ръката, Бърн — в бедрото.
	— Искам да го видя там на място — каза Мондрагон.
	— Момчетата са използвали заглушители — отвърна Кито, — но Байда е стрелял два пъти, а Бърн — три. Било е цяла престрелка. Хората наоколо може да са чули, въпреки пороя.
	— Искам да го видя там, където е — каза Мондрагон. — Искам да ме види до тялото на Карлета.
	Той взе маската и внимателно започна да я намества върху главата си. Кито уведоми хората си, че идват, и затвори телефона. Нареди на шофьора да остане със Сузана, после излезе от колата с чадър в ръка и заобиколи, за да отвори вратата на Мондрагон.
	Мондрагон погледна Сузана. Не бе разменил с нея нито дума. Държеше се, все едно че нея я нямаше. Погледна ръцете й, стегнати с тиксо, и в този момент Кито отвори вратата.
	Двамата тръгнаха по улицата под дъжда и влязоха във вход, който ги отведе във вътрешен двор. Улуците бълваха потоци вода върху каменната настилка. Минаха по страничния открит коридор и се качиха по каменното стълбище на втория етаж.
	Кито влезе пръв. Бяха издърпали жената и Кочи в единия край на стаята, зад дивана. Бърн и Байда седяха на фотьойли до прозорците, гледащи към площада. Устните им бяха залепени, а ръцете — омотани с тиксо. Раните им бяха превързани с ивици от накъсани чаршафи.
	На масата в трапезарията бяха грижливо подредени пистолетите на Бърн и Байда, сивата чанта с изсипано съдържание, паспортите и документите.
	Лампите в апартамента бяха угасени. Стаята бе изпълнена със сивкавите отблясъци на следобедния дъжд. Прозорците бяха отворени и по стъклата проблясваха капки.


>	49

	Когато Мондрагон влезе в стаята, той спря поглед първо върху Бърн, но бързо обърна маскираното си лице към Байда. Приближи се и застана пред него, без да казва нищо, висок и слаб, безупречно облечен както винаги. Дори с панталони, мокри до коленете, пак изглеждаше елегантен.
	Въпреки че кракът на Бърн го болеше ужасно, единственото му опасение бе да не умре от загуба на кръв. Нямаше представа какви муниции са използвали, но тъй като все още целият бе покрит с кръвта и късчетата мозък на жената, се досещаше какво е станало с крака му. Но дори и тази тревога отстъпи място на интереса към появата на Мондрагон.
	В стаята беше тихо, с изключение на шума от падащия дъжд. Всички чакаха.
	Мондрагон вдигна ръка, внимателно свали маската и се втренчи в Байда. Маската висеше от ръката му. Очите на Байда не изразяваха нищо — нито страх, нито предизвикателство, нито изненада. Нищо.
	Мондрагон се обърна към Кито.
	— Дайте жената насам.
	Кито даде знак с глава на другите двама мъже, които заобиколиха канапето и издърпаха тялото на жената изпод тялото на Кочи. После я хванаха за краката и я затеглиха сред диря от собствената й кръв. Роклята й се вдигна и полираният дървен под заскърца под голото тяло. Оставиха я между Бърн и Байда, малко настрани, по-близо до вратата.
	— Изчезвайте — нареди Мондрагон на мъжете. Те погледнаха Кито, който им кимна, после тръгнаха към спалнята. — Не, навън. — Кито отново им кимна. Ти също.
	Кито се обърна и ги последва, затваряйки вратата след себе си.
	Мондрагон пристъпи към жената и я погледна. Роклята се бе вдигнала над кръста й.
	— Без бельо? Знаеш ли, само преди няколко часа говорих със сестра й Естел — обърна се той към Байда. — Щеше да се изненада от това тук. — Погледна отново тялото. — Карлета. Трудно е да я познае човек без лице — изсъска той. — Че и без глава. — Той побутна голото й бедро с върха на елегантната си обувка — Но аз съм я виждал гола. — Побутна я отново, сякаш за да се увери в безжизненото й състояние. — Е, ти поне чукаше средната. Естел е вече старичка за едно истински хубаво чукане. Освен това ние я похабихме още навремето, нали така?
	Той се обърна, приближи се до масата, хвърли поглед на паспортите, придърпа стол и седна пред Байда, малко встрани. С гръб към прозорците и дъжда. Кръстоса крака, после и ръцете си в скута, като издължените му китки увиснаха от двете му страни.
	Извади малък пулверизатор от джоба на сакото и напръска предната част на лицето си.
	— Не се разделям с него — каза той и вдигна пулверизатора. Задържа го доста дълго време, преди да отпусне ръка.
	Мондрагон гледаше Байда мълчаливо. Мълчанието му беше умишлено. Наслаждаваше се на случващото се между двамата. Бе господар на положението и най-сетне — и на Гази Байда.
	— Знам, че имаш слабост към иронията, Гази — продължи той.
	Макар да нямаше лице, което да издава емоциите му, езикът на тялото — наклонът на главата и раменете, трепването на отпуснатата ръка — ясно издаваше задоволството му от това, че владее положението.
	— Защото в този момент има доста ирония в срещата ни тук, за да уредим стари сметки отпреди почти три години, а и двамата не сме с лицата, които имахме тогава. Не виждам лицето, което намразих още в Лондон. А ти, Гази, изобщо не виждаш лице пред себе си, нали така?
	Мондрагон поклати глава в знак на престорена развеселеност, а устните му, въпреки липсата на останалата част от лицето, успяха да изобразят подобие на презрителна усмивка.
	— Добре, че се случи в Лондон. Там има добри лекари. Спасиха ми живота. — Очите му без клепки пробягаха по тялото на Карлета де Леон. — Имам планове за нея. Но ще изчакам малко. Първо искам да съм сигурен, че няма да можеш да затвориш очи, докато ги осъществявам. Не трябваше да пращаш колумбийци да свършат работата в Лондон. Те са ентусиазирани, но понякога са доста безцеремонни. Освен че са луди, естествено. Казаха ми кой ги е пратил. Казаха да не се страхувам, защото имали строги инструкции да не ме убиват. — Той замълча. — Да не ме убиват… повтори и отново замълча, за да подчертае казаното. — После ме натъпкаха с дрога, всички възможни видове. Казаха, че го правят, за да ме упоят и за да не изпадна в шок. Казаха, че искат да съм в съзнание… Завързаха ме за леглото. Те също взеха дрога. Всякаква. После се заловиха за работа. Отне им безкрайно много часове. Пиха алкохол, пушиха трева, пуснаха музика. От време на време си почиваха, гледаха ме, играеха си с части от лицето ми. Спомням си, че особено се забавляваха с носа ми. Забождаха го на върха на ножовете си и се замерваха с него, смеейки се като идиоти, когато улучеха. После пак пушиха трева. Пиха. Оглеждаха свършеното. Говореха за жени, за секс. После отново започваха да режат.
	Мондрагон напръска лицето си. Погледна Карлета де Леон. Дъждът бе отслабнал и ръмеше над площада.
	— Беше истинско чудо, че не ме ослепиха — продължи Мондрагон. — Но никога няма да разбера защо оставиха устата, защо не отрязаха устните ми. По някое време в ранните утринни часове просто загубиха интерес към заниманията си. Твърде много трева. Твърде много алкохол. Недостатъчно ум. Изпозаспаха. Тръгнаха си на разсъмване. Не разбрах точно кога. Бях изгубил съзнание. Когато на другия ден дойдоха и видяха какво са направили — бях почти мъртъв от загубата на кръв и късовете от лицето ми бяха пръснати из цялата стая, — решиха, че са отишли твърде далеч и че съм мъртъв. Разбираемо е.
	Мондрагон погледна Карлета.
	— Също като нея. Обзалагам се, че момчетата не са проверили пулса й. Просто са решили, че е мъртва. Аз също смятам, че е мъртва.
	Напръска лицето си и се вгледа продължително в Байда.
	— Четири милиона долара, Гази. Това е всичко, което откраднах от теб. А ти прати онези колумбийци, за да направят с мен това… Искаше да живея… така.
	Той поклати глава и дълбоко си пое дъх.
	— Ще повторя: имах късмет, че се случи в Лондон. Британците ценят дискретността. Моят бизнес мениджър ме откри по-късно същия ден. Тя раздаде достатъчно подкупи — да, дори и британците са подкупни, за да остане случилото се в тайна. Поне за медиите. Чух, че ме смяташ за мъртъв, че онези дрогирани идиоти са ме довършили. Възползвах се от това по най-добрия начин. Продадох къщата си тук и купих друга под чуждо име. Направих всичко възможно — всъщност похарчих цяло състояние, — за да изчезна. Да бъда забравен. Естествено, започнах да кроя планове за теб още от самото начало. Почти три години чакам този момент. Започнах да предлагам същите услуги, които предлагах и преди, но под друго име. Работех с Кито и цяла армия от посредници, които той намираше. Станах господин Никой. Отшелник. Нощна птица. Чрез мрежата от посредници и старите си връзки те следвах неотклонно, но не ми се удаваше възможност да се доближа до теб достатъчно. После ти се появи в Игуасу Фолс, в Сиудад дел Есте. И накрая — бог да те поживи, Гази — ти се върна в Мексико Сити.


>	50

	Кевърн подаде носната си кърпа през прозореца на таксито, за да я намокри дъждът, после почисти лицето си с трепереща ръка, докато уплашеният до смърт шофьор караше към Санта Луиса. Дъждът бе предизвикал задръствания, които ги забавяха. Кевърн имаше огромна цицина на челото, беше замаян и му се гадеше. Стомахът му щеше да се пръсне. И все пак бе извадил късмет. Беше се измъкнал жив.
	Мобилният му телефон бе изхвърчал нанякъде при сблъсъка, така че нямаше връзка с Бърн. Единственият плюс за него в цялата злополучна история бе, че Мондрагон го смята за мъртъв.
	Благодарение на проследяващото устройство знаеше къде е бил Бърн по време на телефонния разговор. Знаеше откъде бе говорил Сабела. Беше се съгласил с Бърн, че Сабела вероятно е в стая на горните етажи в северния край на площада.
	Но нямаше представа къде се намира Мондрагон. Знаеше как действа кучият му син. Също и Кито. Крият се някъде около площада и чакат хората им на улицата да разбъркат и раздадат картите. А момчетата на Кито ги бива в това, тъй че няма да им отнеме много време. Висенте седи в любимия си мерцедес, вероятно на една пресечка от Хардин Морена. Кевърн се надяваше, че не е закъснял и те не са се преместили на друго място.
	Когато стигнаха до Санта Луиса. Кевърн каза на шофьора да обиколи площада на две пресечки разстояние и да намалява в края на всяка улица, за да види дали мерцедесът е там. Забеляза го още на втората улица. Мамка му.
	Реши да не рискува и накара шофьора да спре в съседната пресечка.
	— Дай ми ключовете — каза му той. Онзи се подчини. — Дай ми и мобилния си телефон. Даде му го. Няма да ти направя нищо. Аз съм от добрите момчета, но ми трябва кола, в случай че загазя.
	Кевърн слезе от колата и тръгна към мерцедеса, придържайки се до стените на сградите, за да се предпази от дъжда. Не се получи. Пестеливата архитектура на Мексико Сити не беше щедра откъм стрехи.
	Но все пак господ го обичаше. Като видя точно къде се намира мерцедесът, реши, че му е провървяло. Беше в средата на уличката, от другата страна. А от неговата страна покрай бордюра плътно бяха паркирани коли. Щеше да има прикритие чак докато се изравни с мерцедеса. После просто ще трябва да изтича през тясната уличка и ще се озове откъм страната на шофьора.
	Може и да рискува и да стреля от прикритие. Обмисли го. Единственият, за когото можеше да бъде сигурен, бе шофьорът. Незнайно защо Висенте винаги сядаше зад него. Сузана ще бъде от другата му страна. Висенте не носеше оръжие, но на облегалката пред него имаше пистолет. И най-важния въпрос: дали Кито е на предната седалка, или е излязъл да помогне на момчетата?
	Кевърн реши, че стрелбата от разстояние е прекалено рискована. Ако не улучи шофьора и ако Кито е вътре, това означава, че срещу него ще стрелят трима души. Ако се приближи и стреля бързо от упор през прозореца на шофьора, има голяма вероятност да улучи и Кито, ако е там. Няма да е добре да стреля по Мондрагон, тъй като може, без да иска, да улучи и Сузана.
	Мамка му. Стига е умувал. Стомахът му внезапно се разбунтува. Не повърна, само изплю тъмна жлъчка, която изгаряше гърлото му. Потеше се обилно.
	Той избърса устата си с ръкава на сакото, приведе се и хукна през дъжда, придържайки се край паркираните до бордюра коли, докато се изравни с мерцедеса. Там го очакваше ново доказателство, че господ го обича. По улицата, откъм лявата му страна, се зададоха две коли. Не една, а цели две, които бавно се приближаваха, разплисквайки водата. Красота.
	Мокър до кости, той изчака първата кола да се изравни с него и тогава тръгна да пресича. Когато и втората кола отмина, бе на две крачки от прозореца на шофьора. Протегна ръка и дръпна спусъка два пъти. Видя бликналата кръв в същия момент, в който отвори задната врата, готов да тикне дулото на пистолета в гърдите на Мондрагон.
	— Лекс! О, господи! Лекс! Господи! Господи!
	Кевърн се намъкна до Сузана и затръшна вратата.
	— Къде, по дяволите, са те? — попита я той, търсейки нож из джобовете си. Разряза тиксото около китките и глезените й.
	— При Байда.
	— Колко са?
	— Двама. Кито. Мондрагон.
	— Значи общо четирима.
	— Да, да. Убиха единия в аптеката, после и другия, когато нахлуха в апартамента. Убиха и жената с Байда. Бърн е прострелян в крака, Байда също.
	— И после Мондрагон и Кито са отишли там?
	— Да, да, там са.
	— Така значи.
	— Да, но ще убият Байда. Той наистина ли иска да сътрудничи? Вярно ли е това, което каза Бърн?
	— Вярно е — отговори Кевърн и кимна.
	— Невероятно. Невероятно. Значи трябва да побързаме. Трябва да го спрем… Къде са… другите?
	— Мъртви. Истински късмет е, че съм тук. Дяволски късмет.
	Сузана го погледна, не вярвайки на ушите си.
	— Значи… те мислят, че и ти си мъртъв.
	— Да.
	— Добре, добре, добре — каза тя.
	Беше мушнала пръстите на едната си ръка в гъстата си коса и мислеше напрегнато.
	Кевърн взе пистолета на Мондрагон от облегалката на шофьорската седалка, после се пресегна, стенейки от болка, и измъкна пистолета на шофьора от кобура на кръста му.
	— Кой от двата искаш?
	Тя взе големия Зиг Зауер на шофьора, защото пълнителят му побираше тринайсет патрона.
	— Добре, нека помислим — каза Кевърн, чувствайки, че отново му се завива свят. Сигурно бе засегнат и някой от вътрешните му органи. Беше му студено, макар че се потеше, но това не си личеше, защото беше мокър от дъжда.
	— Добре ли си? — попита Сузана, която беше проверила оръжието си и го гледаше загрижело.
	— Да… Беше истински ад. Просто съм малко пораздрусан. Слушай, трябва да си отваряме очите. Щом са вътре, сигурно са оставили някой да наблюдава…
	— Да тръгваме — каза тя. — Рано или късно ще проверят какво става тук и ако ни пипнат, с нас е свършено.
	— Да. Слушай, ей там има едно такси. На една пресечка оттук. — Той посочи с пистолета. — Просто да знаеш…
	Отвориха вратите и излязоха под дъжда.


>	51

	Мондрагон остана мълчалив няколко секунди, вперил изцъкления си поглед в жената. Бърн погледна Байда, чиито очи бяха приковани в Мондрагон. Чу дишането му. Знаеше, че Байда е прострелян в рамото. Нямаше представа колко сериозна е раната, но парчето от чаршафа, с което я бяха превързали, беше напоено с кръв.
	Мондрагон се изправи и излезе от стаята през вратата срещу спалнята. Бърн чу отварянето на чекмеджета, дрънченето на предмети. Беше в кухнята. Като се върна, носеше касапски нож и друг по-малък, за белене на плодове. Седна на стола и сложи ножовете на пода между обувките си.
	— Знаеш ли, Гази, ти повече приличаше на човешко същество, когато беше мексиканец. Когато се забърка с тия истории в Близкия изток, истинският Гази изчезна. Хизбула. Мюсюлманско братство. Шибаните фундаменталисти от „Великият Сатана“. Това вече не беше ти. Тъй че и окото ми не мигна да открадна проклетите пари от един радикален ислямист. Тъпи копелета. После се включи в латиноамериканската игра, в колумбийската игра, в мексиканската игра — Мондрагон поклати глава, — вече беше забравил какво беше тук, където хаосът е по-различен. Върна се със страхотна репутация. Мистър Тероризъм. Демоничният гений. Да. И аз на секундата те прецаках с четири милиона долара. Тогава мистър Тероризъм изпрати в Лондон двамата изроди от Богота. И ето, сега отново ще те прецакам. Само че този път ще ти струва всичко.
	Мондрагон обърна очи към тялото на Карлета де Леон. Бърн си помисли, че го прави само за да подразни Байда, да провокира очакването му на това, което се канеше да направи с нея.
	След това се усмихна и погледна Байда. Бърн за пръв път виждаше усмивка на тези устни. Беше умопомрачително. Мондрагон извърна глава към него.
	— Този тук — каза той, посочвайки Бърн — не е Джуд. Джуд наистина бе убит в Тепито. Това е близнакът му. Без майтап. Еднояйчни близнаци. Ония тъпаци, Халил и Ахмад, по някакъв начин разбрали, че Джуд е агент на американското разузнаване — все още не знам как точно, — и го убили, преди да разбереш, че са ти довели шпионин, после стоварили вината за смъртта му на наркодилърите. Няколко нощи след това моите момчета ги ликвидираха. Всичките. Пуснахме слух, че отново става дума за наркоубийства и че Джуд все пак е жив. Голяма, сложна операция, Гази. Измислена с единствената цел да те пипна.
	Мондрагон поклати глава и отново се ухили.
	— Работата е там, Гази, че кръжах около теб дълго време, постепенно стеснявайки обръча. Когато ти се изпикаваше в храстите, аз се изпикавах отгоре. Когато оставяше миризмата си върху някое дърво, аз се отърквах в него. Животът ти се скъсяваше през цялото време, защото държах бъдещето ти с двете си ръце и късах късчета от него колкото се може по-бързо. Когато не можех да откъсна голямо парче, задоволявах се и с малко.
	За пръв път, откакто Мондрагон бе влязъл през вратата, нещо се раздвижи в очите на Байда. Бърн бе удивен от оживлението, което се пробуди в тях. Беше страх, да, но и нещо повече. Байда искаше да каже нещо. Дори започна да издава нечленоразделни звуци изпод превръзката на устата, сумтене и скимтене, отчаян опит да говори.
	Мондрагон не му обърна внимание. Обърна се, наведе се ниско над Байда и издаде глава напред. Изхвръкналите му очи и устни изглеждаха по-зловещи от всякога.
	— Виждаш ли това, Гази? — попита той бавно с едва сдържана ярост в гласа. — Искаше да ми сториш най-лошото, да ме лишиш от лице, от сърцето и центъра на същността ми, от видимата ми душа. Смъртта би била милост за мен. Но ти искаше да умирам всеки лен. Така и стана.
	Мондрагон млъкна и Байда прекрати мъчителното си усилие да получи възможност да обясни. Сега Бърн ги чуваше как дишат, сякаш дъхът на единия се всмукваше от другия, носейки в себе си взаимната им омраза.
	— Но твоето светотатство породи един парадокс, Гази. Лишавайки ме от лице, ти създаде друго на негово място. Разгледай го внимателно — каза Мондрагон и се наведе още по-близо, бавно въртейки глава насам-натам. — Това е лицето на собствената ти смърт.


	Господ обичаше Лекс Кевърн. Късметът не го изостави.
	Щом влязоха със Сузана в прохода откъм улицата, те се притиснаха един в друг, за да си поемат дъх и да се поуспокоят. Само за миг, Кевърн поведе към по-светлия край на прохода, за да огледат вътрешния двор. За щастие, той веднага забеляза човека, оставен долу да наблюдава входовете.
	Беше се облегнал на стената в началото на прохода, който излизаше на улицата на ъгъла на площада, и пушеше. Виждаха се само лакътят и димът от цигарата му.
	Кевърн отстъпи назад и се допря до Сузана. Прошепна нещо в ухото й. После се върнаха по същия път, на улицата се разделиха и тръгнаха под дъжда в противоположни посоки.
	Сузана заобиколи по пресечката и стигна до входа откъм другия край на вътрешния двор, от противоположната страна на пушещия пазач. Щом влезе, потърси нещо, което да й даде повод да излезе на двора. Откри го в средата на прохода — две кофи и парцал с дълга дръжка, облегната на стената.
	Мушна пистолета под роклята си и го закрепи на колана. Останалото щеше да свърши на открито. Взе кофите и тръгна към края на коридора, където спря и се огледа. Пазачът си стоеше там.
	Кевърн стигна до края на отсрещния проход и надзърна. Пазачът все така се подпираше на стената; още нищо не бе привлякло вниманието му. Мушна пистолета на Мондрагон на кръста си, извади сгъваемия нож от обувката си и го отвори.
	Сузана излезе на двора и тръгна към една от струите дъждовна вода, стичаща се от улуците върху плочите. Остави кофите, изрита обувките си и придърпа края на роклята си чак до кръста, разголвайки колкото се може повече краката си. После взе едната кофа и преструвайки се, че я намества под струята, се наведе с гръб към пазача, давайки му възможност добре да огледа задника й през подгизналите бикини.
	Когато Кевърн надзърна иззад ъгъла, забеляза, че пазачът е променил позата си. Беше се изправил, насочил цялото си внимание към нещо на двора. Кевърн заобиколи, благодарен на трополящия дъжд, който поглъщаше тихите шумове, предвещаващи опасност.
	Наложи се да пререже два пъти гърлото на пазача, за да свърши работата. Подържа го, докато изгуби съзнание, после го отпусна на земята и погледна към Сузана, която се бе върнала под колоните на прохода и го наблюдаваше. Кевърн й посочи с глава към страната на двора откъм площада.
	Преди да се качат по стълбите, те обсъдиха вероятностите. След като избраха най-правдоподобните, Кевърн й подаде пистолета със заглушител, който бе взел от пазача. Тя имаше опит най-вече с такова оръжие, а точността щеше да бъде решаваща.
	С изненада откриха, че Кито и другият пазач не са пред вратата на апартамента. Отпред имаше малка зимна градина с палми и няколко градински мебели. От вътрешния двор до мястото, където Кито и пазачът убиваха времето, имаше около петнайсетина метра. Площадката на стълбището за втория етаж бе на още толкова разстояние от тях.
	Последва ново кратко съвещание, проведено шепнешком. След това Кевърн се върна обратно до противоположния край на вътрешния двор, където имаше същото стълбище. Събу обувките си и се заизкачва колкото може по-бързо. Целта му бе да стигне до втория етаж, да заобиколи и да се озове на метър-два от Кито и другия пазач.
	Но тогава му прилоша. Гаденето се върна внезапно като неочакван ритник в стомаха. Дори не му остана време да се наведе, преди да започне да повръща — пристъп след пристъп, изхвърлящи парливата течност от устата му. Краката му омекнаха. После видя повърнатата зърнеста черна каша и разбра, че никога няма да стигне догоре… Сякаш потъваше в топла течност, която бързо изстиваше. Погледна към другия край на двора, но не видя Сузана… Не можеше и да извика. Стълбите започнаха да се свиват и разтягат като хармоника. Не беше за вярване. Мамка му…
	Сузана чакаше и броеше секундите. На втората минута запълзя нагоре по стълбите, докато главата й се изравни с пода на площадката. Търсеше да види краката на Кевърн през парапета от ковано желязо, който я скриваше. Нищо. Трябваше вече да е там, на една ръка разстояние.
	Тя бавно и внимателно плъзна още един поглед по площадката. Кевърн го нямаше. Внезапно я обзе лошо предчувствие. Спомни си как се потеше, как му се гадеше и как се присвиваше.
	Господи. Първият й порив бе да се върне и да го потърси, но се спря. Беше рисковано, можеше да пропилее, макар и малката възможност, която имаше. Кевърн като по чудо бе спасил от пълен провал безнадеждната ситуация, бе направил каквото можеше. Сега беше неин ред.
	Тя се обърна бавно към мъжете, вдигна пистолета с удължена от заглушителя цев и го опря на пода, прицелвайки се в тях. Щеше да свали другия пазач. Кито бе по-важен от него. Кито щеше да й бъде нужен.
	Намести се на стъпалото, хвана пистолета с две ръце и подпря дулото на пода.
	Съсредоточи се да успокои дишането си.
	Натисна спусъка.


>	52

	Да видиш как главата на човека, с когото разговаряш, се пръска и те изпоцапва целия с кръв и късчета мозък предизвиква описване, което дори закоравелият убиец не е в състояние веднага да преодолее. Няколкото секунди объркване осигуряват на стрелеца нужното време, дори ако трябва да изкачи със скок няколко стъпала.
	Сузана се озова на шест метра от Кито, приклекнала в позиция за стрелба, преди той да е успял дори да извади пистолета си. Той вдигна ръце. Точността й вече бе проверена.
	Тя насочи дългата цев към него.
	Кито не вярваше на очите си, но реши да бъде благоразумен и предпазлив. Тази жена знаеше да държи оръжие, а той не искаше да умира. Да печели време, независимо какво може да ти донесе то, е първата мисъл на всеки човек, изправил се пред перспективата за предстояща смърт.
	Той внимателно остави пистолета на пода и го ритна на безопасно разстояние от себе си, без да чака Сузана да му каже.
	— Какво става там вътре? — попита тя.
	Реши да не се прави на умник. Мигновено оцени какво е струвало на Сузана да се появи тук и изпита дълбоко уважение към тази жена, успяла да се измъкне от колата, където преди малко я беше оставил с вързани ръце и крака. По негови изчисления бяха останали само двамата с Мондрагон. Другите му хора бяха твърде далеч, а и не бяха толкова опитни.
	— Байда и Бърн са с вързани ръце — отговори той.
	— Къде са?
	— Като влезеш през вратата, на пода пред себе си ще видиш трупа на жената. В другия край на стаята, отляво, с Бърн, завързан за фотьойла. Байда е на друг фотьойл вдясно.
	— А Висенте?
	— Не знам. — Кито преглътна. — Но не е въоръжен.
	— Какво правят?
	Кито преглътна отново.
	— Не знам, но не е нещо добро.
	Сузана се изправи и внимавайки да не се подхлъзне в кръвта и мозъка по пода, се придвижи по коридора до вратата към зимната градина пред апартамента на Байда. Все още валеше, но по-слабо.
	Мина от другата страна на Кито, за да заобиколи трупа на пазача.
	— Ще прекосим оттук… Има ли прозорци от тази страна?
	— Не.
	— Добре, ще прекосим до входната врата. Когато твоите момчета нахлуха, разбиха ли бравата?
	Кито кимна.
	— Значи просто можем да влезем?
	Кито кимна.
	— Добре. Ще спрем пред вратата. Без приказки. Ти стоиш пред мен. Когато те потупам по рамото — тя вдигна пистолета, — нахълтваш вътре. Искам да събориш Мондрагон на пода. Ако не го направиш веднага, ще те убия.
	Кито кимна.
	— И после какво?
	— Ще вдигнеш ръце, за да не ми се налага да мисля за тях. Давай.
	Кито прекрачи група и Сузана го последва под дъжда. Минаха през зимната градина. Сузана бе мокра до кости, но не го усещаше. Обмисляше ходовете си, след като влязат в стаята.
	Пред вратата Кито се спря, както му бе наредено. Сузана погледна през рамото му към бравата. Беше разбита, наистина, а вратата — леко открехната. Чудесно.
	Тя потупа Кито по рамото.
	Той вдигна ръце и се хвърли през вратата, която се блъсна с все сила в стената. Сузана влетя вътре плътно зад него.
	След цяла вечност — или поне така се стори на Бърн, — изпълнена с приглушени писъци и жални стонове, Байда най-накрая бе изгубил съзнание. През последния четвърт час Бърн ту се бе заглеждал, ту бе отвръщал поглед от Мондрагон, който кълцаше с ножа лицето на Байда. Почти половината от него вече го нямаше. Мондрагон не бе пощадил устните.
	В момента, в който Кито нахълта вътре, Мондрагон тъкмо започваше нов разрез под лявата част на челюстта. Той се извърна тъкмо навреме, за да поеме цялата тежест на тялото на Кито, при което и двамата залитнаха и с трясък се стовариха върху масата зад фотьойла на Байда.
	Сузана грабна касапския нож от пода, завъртя се и преряза лентата скоч около краката и ръцете на Бърн. Пъхна Зиг Зауера в ръцете му, после отново се завъртя и насочи пистолета си към Кито и Мондрагон, които се опитваха да станат на крака от пода до прекатурената маса.
	Бърн свали лентата от устата си и изкрещя:
	— Оръжието на масата!
	Сузана мигновено разбра какво бе направил хитрият Кито и му извика:
	— Не го прави! Не! Не!
	Но Кито се отскубна от Мондрагон и вдигна пистолета, който Байда беше дал на Бърн.
	Бърн отново чу същия звук като онзи, когато хората на Кито застреляха Карлета де Леон. Кито отхвръкна назад и се удари с гръб в стената с липсваща половин глава.
	Сузана насочи пистолета си към Мондрагон, който замръзна на място.
	Едва сега Бърн погледна към Байда. С ужас видя, че от гърлото му шурти кръв. Кито бе нахлул в неподходящ момент, ръката на Мондрагон бе трепнала… или го бе направил нарочно?
	Наведе се над Байда, притисна ръка върху раната и я задържа там, стараейки се да не го задуши, докато се опитва да спре кръвоизлива. И двете парчета от чаршафа, увити около рамото и крака на Байда, бяха подгизнали от кръв. Кръв се стичаше и от лицето, накълцано от Мондрагон.
	Бърн не можеше да повярва. Огледа се ужасен из стаята, без да знае какво търси, просто някакъв отговор… някакъв отговор.
	— Джуд — рязко подвикна Сузана, без да съзнава как го нарича в този момент на върховно напрежение. — Той каза ли нещо?
	— Не.
	— Съвсем нищо ли? Нищо ли не разбра?
	— Не.
	Бърн поохлаби натиска и кръвта бликна през пръстите му. Байда бе в шок или в безсъзнание. Мамка му, помисли си Бърн — едно от двете. За разлика от Мондрагон, Гази не бе получил благоволението да го натъпчат с обезболяваща дрога. Дясното му око бе затворено, а другото, останало без клепач, бе изцъклено и неподвижно вперено в безкрайността. Ако изобщо виждаше нещо, то сигурно бе някакво апокалиптично видение.
	Тон несъзнателно отново отпусна ръка и с изненада откри, че кръвоизливът намалява.
	— О! — извика той. — Господи! — Отпусна ръка още малко, изпълнен с надежда. Кръвта продължаваше да блика, макар и не толкова силно. — Мамка му! Добре, добре!
	— Джуд — каза Сузана, опитвайки се да привлече вниманието му, после млъкна, но преди да заговори отново, забеляза, че Бърн най-после е започнал да осъзнава очевидната истина: Байда беше мъртъв.
	Той коленичи, взря се в Гази Байда и остана така дълго време. Гледаше обезобразеното лице на терориста и наркотрафиканта, лицето на омразата и страха. Лицето на безнадеждността. Лицето на един човек.
	После бавно се изправи, обърна се и погледна Сузана. Тя не бе помръднала. Не бе отклонила очи нито за секунда от Висенте Мондрагон.
	— Стой там — каза й Бърн.
	Излезе от всекидневната и отиде в кухнята, както бе направил Мондрагон, когато отиваше за ножа. Приближи се до мивката, изми ръцете си, наведе се и отми кръвта и парчетата мозък на Карлета де Леон от лицето и врата си. Той методично насапуниса ръцете и лицето си. Изплакна ги и водата отнесе в канала следите от жената и от Гази Байда.
	Избърса ръцете и лицето си с кърпата, която взе от закачалката до мивката, после я сложи обратно на мястото й. Върна се във всекидневната и взе Зиг Зауера от пода до фотьойла на Байда.
	Подаде го на Сузана, която интуитивно долови какво е решил, сякаш мислеха за едно и също. Тя насочи и двата пистолета към Мондрагон, а Бърн взе онзи със заглушителя. Пристъпи към Мондрагон.
	Двамата мъже се спогледаха. Бърн си спомни първата среща с Мондрагон печалното, страховито зрелище на обезобразеното лице. Спомни си как Мондрагон го бе предизвикал да задоволи любопитството си, за да преминат към по-важните неща. По-важните неща. Господи, ако беше знаел тогава…
	— Знаеше ли какво се опитвахме да направим? — попита Бърн. — Знаеше ли, че Гази Байда бе предложил да ни сътрудничи?
	Мондрагон се колебаеше. Странно, но дори без лице успяваше да предаде презрението си, надменната самовглъбеност, пренебрегваща всичко останало. За Висенте Мондрагон нямаше нищо по-важно от непоносимото му страдание, което щеше да продължи до последния му дъх; и за което никога нямаше да може да отмъсти докрай, дори с цената на десет хиляди живота. Мъката му за самия него беше неутешима.
	— Гази Байда бе един шибан лъжец — каза Мондрагон.
	Бърн вдигна пистолета и го застреля в главата.


>	53

	Планът се разработваше вече почти цяла година, преди Байда да се включи в играта. Идеята не даваше покой на Зиад Халифе, откакто случайно бе попаднал на смъртоносния метал в Исламабад: два килограма плутоний 240, изнесен контрабандно от лабораторията за ядрени изследвания в Обнинск, Русия.
	Събра парите и започна да изпраща доставки от метала в Мадрас, Индия, където познаваше един неудовлетворен от живота ядрен физик, който допреди година бе работил в ядрения център Бхабха. Той обаче се отнесе скептично. Рискът беше голям. Аерозолизацията на плутония е сложен процес, в резултат на който елементът става по-нестабилен, отколкото в твърдо състояние. Не е невъзможно, просто е сложно. И скъпо. Нуждаеха се от апаратура и от малък екип от учени. Също скъпо.
	Халифе взе самолета за Риад и се обърна за съдействие към Мюсюлманското братство. Тогава за пръв път се спомена името на Гази Байда и сделката бе одобрена. Ако Байда се съгласи да осъществи частта от нея на американска територия, Халифе ще получи нужното финансиране.
	Халифе се върна в Мадрас с достатъчно пари, за да накара учения да се съгласи, после се обади на няколко души, които можеха да го свържат с Гази Байда, и им каза, че иска да говори с него.
	Минаха три месеца, преди да се срещнат в едно кафене в Доха, Катар. Халифе му обясни всичко. Нужните съставки ще се доставят тайно в Мексико Сити в продължение на шест месеца. Освен това, съгласно инструкциите на ядрения физик, Халифе ще уреди закупуването на оборудване за пълнене на аерозолните опаковки от подставена фирма в Мексико Сити. Съоръжението ще се монтира в склад, а физикът от Мадрас ще осигури персонал за преработката и опаковката на аерозолния плутоний. Халифе лично ще се погрижи за всичко. Подготовката е сложна, така че ще минат няколко месеца, преди оборудването да отплава за Веракрус, откъдето ще бъде превозено до Мексико Сити.
	Байда се съгласи да поеме работата по организирането на екип за разпространение на плутония.
	Подборът на хора му отне няколко месеца. Трябваха му англо- и испаноговорещи, каквито не се срещаха често в Близкия изток. Тогава реши да ги търси другаде. При първа възможност замина за района на тройната граница между Аржентина, Бразилия и Парагвай, където се срещат реките Игуасу и Парана. Там пребиваваше голяма мюсюлманска общност със значително ливанско присъствие. Беше ходил в района и преди и познаваше доста латиноамерикански мюсюлмани, които говореха испански и лесно можеха да минат за мексиканци.
	След месец Байда се бе установил в Сиудад дел Есте и започна да събира екипа си. Същевременно обмисляше плана за разпространението на аерозолния плутоний. Вече бе разработил теорията си за уязвимостта на централните територии на САЩ. Трябваше само да измисли най-добрия начин за прилагането й на практика.
	Надарен с предприемачески дух, Гази се зае с контрабандата на наркотици. Печалбите от дрогата щеше да използва за финансиране на други свои операции, които временно бе преустановил, след като се съгласи да работи с Халифе. Щом, така или иначе, щеше да ходи често в Мексико Сити, защо да не се възползва от търсенето на пазара там. Нямаше да е трудно. Разполагаше с контакти и в колумбийските територии, контролирани от най-голямата бунтовническа група — революционните въоръжени сили на Колумбия.
	След два месеца Гази Байда бе уточнил всички детайли по своя план и бе сформирал екипа си. Не беше трудно. Мюсюлманският жар ги правеше нетърпеливи, но това не беше проблем. Байда им плащаше добре, а с обещанията бе още по-щедър. Убеждаваше ги, че риск за здравето им не съществува. Нае един безработен бразилски инженер-химик да изиграе ролята на учен и да им изнесе лекция по безопасността. Обикновената предпазна маска щеше според него да свърши работа.
	Не след дълго Байда прехвърли дейността си в Мексико Сити и се зае да организира обучението на екипа си. Хората му преминаха шестмесечен курс по хладилна техника и дори получиха удостоверения от несъществуващо училище за хладилни техници в Хюстън, щата Тексас.
	За да бъде сигурен, че ще изпълнят задачата и няма просто да се възползват от възможността за безплатен транспорт до САЩ, той им каза, че ще получат лъвския пай от заплащането едва след като приключат с доставките на аерозолния плутоний. А това ще се потвърди чрез уреди, инсталирани от предишен екип. Щом доставят нужното количество аерозолен плутоний, ще отидат на определен адрес, където потвърждението ще е вече получено, и те ще си вземат парите.
	Bueno. Изглеждаше напълно справедливо. Всички бяха доволни. Байда винаги се бе учудвал на факта, че колкото по-заплетена е дадена лъжа, толкова по-лесно хората вярват в нея.
	След още шейсет дни Байда бе извадил всички необходими документи за екипа си и започна да ги праща в САЩ по двойки. Дванайсет отлично подготвени мъже. Със седем по-малко, отколкото Ал Кайда бе използвала на 11 септември.


>	54

	_Остин, щата Тексас_
	Сузана седеше на канапе, а Бърн и Ричард Гордън — на двата фотьойла около голямата ниска маса в ателието на Бърн. Превързаният му крак бе вдигнат на табуретка. Отвъд стъклената стена слънчевите лъчи се отразяваха от набраздената повърхност на езерото в начупени снопове. И както винаги през дългото тексаско лято, езерото бе пълно с платноходки, тласкани от южния бриз.
	Гордън бе дошъл в ранния следобед, придружен от двама атлетични млади мъже с ризи с къс ръкав и пистолети на коланите. Те останаха отвън и от време на време се мяркаха на терасата на трапезарията с изглед към езерото.
	Това бе вторият разпит на Бърн и Сузана, откакто се бяха върнали от Мексико Сити преди седмица. Екип от „Тайсънс Корнър“ се изтърси още в деня на пристигането им в Остин и остана цели три дни. Беше подробен и изчерпателен разпит — разпитваха ги поотделно, после заедно. Когато си тръгнаха, нямаше и миг от четирите дни на Бърн в Мексико Сити, за който да не са научили всичко.
	Сега, два дни по-късно, Гордън бе дошъл да поговорят. Изглежда просто искаше да чуе историята лично от тях, но имаше и доста въпроси, които според Бърн се бяха появили, докато е чел протоколите от разпита. С напредването на деня въпросите ставаха все по-общи. Гордън желаеше да научи повече за впечатленията им, за вътрешното им чувство за нещата. Интересуваше се от подозренията и предчувствията им.
	Бърн се опитваше да спре обезболяващите лекарства и кракът непрекъснато го наболяваше, но без да му пречи да се съсредоточи. Куршумът бе преминал през външната страна на бедрото, откъсвайки доста голямо парче от тъканта, но не бе засегнал костта. Откакто се бяха върнали, всяка нощ лежеше буден часове наред и не можеше да повярва, че се е отървал само с тази рана. Цялото изпитание бе невероятно, до самия край.
	Гордън си свали очилата и ги остави на широкия подлакътник на фотьойла. Няколко минути изучава шарките на мескитовото дърво, от което бе направена масата, после вдигна поглед към Сузана. През целия ден се бе държал внимателно и почтително с нея. Взе очилата и ги запремята из ръцете си.
	— В Мексико Сити ми провървя — каза той. — Имахме човек в Ел Салвадор, който долетя същата нощ и бързо събра свои хора, съвсем различни от екипите, с които Кевърн обикновено работеше. За щастие, телата в колата бяха твърде зле обгорели, за да ги идентифицират. Това даде на нашия човек време да уреди изнасянето им от моргата.
	Гордън се изкашля.
	— Голямо чистене падна. Някои от членовете на групата искаха да бъдат включени хора от клона ни в Мексико Сити, но ние ги разубедихме. Човекът от Ел Салвадор свърши много работа. Прочисти тайната квартира на площад „Рио де Жанейро“, апартамента на Джуд, жилището на Мондрагон, къщата на Минго. В медиите изтече добра дезинформация. Този човек е невероятен. Свърши всичко, без ония от клона изобщо да разберат. Не знам как го направи, но успя дори да върне телата в Щатите. Като по чудо никой нищо не усети. Абсолютно никой. Просто не е за вярване.
	Той поклати тава, въздъхна и се облегна.
	— Сега обаче всички се питат какво сте донесли оттам вие двамата. Четат и препрочитат протоколите от разпита. Съпоставят доклада ви с информация от района на тройната граница и Мексико. Сравняват. Но дяволите, проверяват всяка дума.
	— Но… — прекъсна го Сузана, за да го насочи към същината на въпроса.
	— Но за съжаление информацията е прекалено оскъдна, несвързана, неясна, субективна… — тихо добави той.
	— Знаехме, че ще е така — бързо каза Сузана.
	Бърн разбра, че тя не иска да слуша каквито и да било съчувствени излияния. Провалилото се измъкване на Байда измъчваше и двамата, а освен това Сузана все още се опитваше да преглътне факта, че е посветила повече от две години на една операция, при която всичко се е объркало в последните часове, а първоначалната й цел е постигната благодарение на една злощастна случайност. Въпреки сериозната подготовка, осъществена от най-добрите хора в разузнаването, операция „Проливен дъжд“ се бе провалила, тъй като участниците в нея се бяха сблъскали с неочаквани обрати и непредсказуеми събития, от които всеки разузнавач се бои.
	И като капак на всички изненади, безумната авантюра с включването на Бърн бе успяла. А никой, освен побъркания Мондрагон, не бе вярвал в това.
	Изведнъж иззад носа откъм пристана се появи огромна платноходка. Всички се обърнаха да гледат как се приближава от десния край на стъклената стена. Плъзгаше се спокойно из заливчето под стените на къщата на Бърн. Широките й бели платна за миг уловиха слънчевите лъчи и заблестяха на фона на кобалтовото небе. След това платноходката изчезна.
	Никой не каза нищо, сякаш изчезналото видение бе отнесло мислите им със себе си. Гордън се изправи на фотьойла си.
	— Може и да са излъгали — каза той.
	— Какви основания би могъл да има? — попита Бърн.
	Гордън поклати глава.
	— Не знам. Не знам.
	— Непрекъснато мисля за това — добави Бърн и раздвижи крака си, за да облекчи внезапния пристъп на болка. Беше си преповтарял многократно разговорите с Байда и Сабела; беше се взирал в лицата им във въображението си и дори в съня си; беше проследил всяка бръчка и гънка, всяка пора, за да разчете скритото в тях послание.
	Той трепна, сложи ръце върху бедрото си и го разтри.
	— Мисля, че казваха истината — лаконично отбеляза Бърн.
	Сузана скочи от канапето, сякаш не й достигаше въздух, и се приближи до прозорците. Сложи едната си ръка на кръста, другата пъхна в гъстата си коса над челото и я задържа там. Двамата мъже я погледнаха очаквателно. Беше приятно да я гледа човек.
	Гордън сгъна очилата си и ги сложи в джоба на ризата. Взе бележника си и се изправи, като натисна само един бутон от клавиатурата на мобилния си телефон, преди да го прибере.
	Приближи се до Бърн и му подаде лист хартия.
	— Това е адресът, който търсеше — каза той. — Тя знае почти всичко. Е, не е поверителна информация, разбира се, но е полезна.
	Той се наведе и стисна ръката на Бърн.
	— Благодаря и на двама ви — каза той и погледна Сузана, която остана с гръб към него, загледана в езерото.
	Един от бодигардовете влезе от терасата, а другият — през входната врата на ателието. Ричард Гордън излезе заедно с тях.
	Бърн погледна Сузана. Пред нея, далеч в езерото, той видя призрачната платноходка с проблясващи като утринна звезда платна на фона на гористите брегове.


>	55

	В Съединените щати парите продължаваха да смазват колелата на операцията на Гази Байда в централните райони. Тъй като тези хора не бяха фанатични фундаменталисти, не беше нужно да се изолират от обществото. Те не бяха единични малки групи, бързо разпознавани от разузнаването като типичните за 11 септември терористи. В операцията на Байда образът на терориста се размиваше. Отворената и разрастваща се латиноамериканска общност в САЩ осигуряваше добро прикритие на новия тип „спящи“ агенти на Гази Байда. За тях беше лесно да изчезнат, без никой да забележи.
	На всеки от дванайсетте мъже бяха дадени координати за свръзка само с един човек при пристигането им в определените градове. Решението терористичните групи да се сведат до двама души очевидно бе разумно. Лицата за свръзка, известни като ментори, стояха малко по-високо в еволюционната скала на ислямския фундаментализъм. Всички те бяха възпитани в духа на ислямското течение „Уахаби“. Предаността им към джихад бе абсолютна.
	Менторите бяха хора, които изпипваха нещата до най-малката подробност. Те щяха да получат белязаните с червени точки кутии с аерозолна смазка, превозени с камионите от Ел Пасо, щата Тексас, до централните райони на САЩ, преразпределени още два пъти, преди да стигнат до дванайсет различни крайни пункта. Менторите бяха хората, които по един или друг начин щяха да осигурят достъпа на екипа от Мексико Сити до обектите.
	Целта бе да се получи достъп до отоплителните, вентилационните и охладителните системи на различни сгради в дванайсет различни града в централните райони на САЩ. Сградите бяха подбрани заради специфичния тип затворени въздушни системи и заради голямото струпване на хора в определени часове. Най-подходящият времеви интервал не надхвърляше петнайсет часа, от събота вечер до неделя преди обед — време, през което щеше да е трудно за медиите да реагират бързо, ако нещо се объркаше.
	Когато мъжете от Мексико Сити пристигнаха в САЩ, менторите вече бяха определени преди повече от година. Достатъчно време за осигуряване на необходимия достъп. Начинът за това бе различен за всяка сграда. В края на краищата изборът на дванайсетте сгради, пръснати от Северна Каролина до Невада, позволяваше известна гъвкавост.
	Всеки ментор трябваше да се оправя сам. Някои се сприятеляваха с инженерите, отговарящи за отоплителните, вентилационните и охладителните съоръжения на дадена сграда, като по този начин получаваха достъп до тях, без да възбудят подозрения. Други проучваха системите, като че се готвеха да ограбват банка. В повечето случаи проникването в тях бе фасулска работа. Двама ментори даже започнаха работа като инженери в съответните сгради.
	В края на втората седмица след завръщането на Ричард Гордън в „Тайсънс Корнър“ от дома на Пол Бърн на езерото Остин всичко по операцията на Гази Байда бе готово. Менторите търпеливо чакаха знак за действие от Гази Байда.
	Във всяка от системите щеше да бъде впръскан аерозол от обикновена кутия, каквато можеш да намериш във всяка ремонтна работилница и във всеки камион по поддръжката на тези системи. Когато настъпеше уреченият час, съдържанието на една кутия с аерозолна смазка щеше да бъде впръскано през въздушните клапани на системата. Всяка кутия съдържаше пет унции фин аерозолен плутоний 240 със среден размер на частиците 3 микрона. За по-малко от две минути всички хора в сградата щяха да получат смъртоносна доза радиационно облъчване с плутоний.
	Никой нямаше да разбере какво се е случило, след няколко дни хората щяха да започнат да умират. Щяха да минат още няколко дни, докато епидемиолозите уточнят причините.
	Обектите бяха добре подбрани. Концертната зала „Старлайт Гранд“ в Брансън, щата Мисури в петък вечер събираше около 850 любители на кънтри музика. Болницата „Марион Сийл“ в Монтгомъри, щата Алабама, в събота и неделя вечер приемаше около 650 пациенти. Сред останалите сгради бяха конферентна зала в Денвър, танцов клуб в Лъбок, щата Тексас, старчески дом във Финикс, музикален клуб в Нашвил и средно голямо казино в Лас Вегас.
	Но най-лесните обекти оставаха безлюдни до неделя сутринта. Към 11 ч. в неделя сутрин във вентилационните системи на пет големи църкви и синагоги в центъра и предградията на Оклахома Сити, Ню Орлиънс, Литъл Рок, Чарлстън и Рали щеше да бъде впръскан аерозолен плутоний.
	Към обед на същия ден над седем хиляди души щяха да получат смъртоносни дози облъчване. Всички щяха да умрат.
	Бе достатъчно само едно телефонно обаждане. Но „спящият“ ментор, който отговаряше за разпространяването на сигнала за действие след получаването му, чакаше напразно.
	Но той не се отказваше. Като всички останали ментори, той бе избран заради качествата, които притежава. Търпението бе едно от тях.


>	56

	Решен да не позволи на никого да забележи, че животът му се с променил, Бърн веднага прие няколкото поръчки, които го чакаха. На онези, които го попитаха къде е бил тези дни, той отговори, че си е взел непланирана кратка почивка, малко бягство от пренатоварения график. Нараняването на крака си обясни с падане, докато е работил по пристана. Сузана бе представена като стара приятелка от Гуернавака. Разбира се, на Дана и Филип Ло щеше да даде по-добро обяснение, но времето и приятелството щяха да се погрижат за това.
	Бърн започна работа по пристана веднага щом можеше да стои на крака. Не му беше лесно да реди камъни с разкъсан бедрен мускул и отначало просто си губеше времето. Двамата със Сузана ставаха по изгрев-слънце, пиеха кафе на терасата, после обличаха банските си, слизаха до водата и започваха да мъкнат камъни до купчината, която той щеше да залее с бетон. След като слънцето се вдигнеше, те прекратяваха работа и отиваха да поплуват в заливчето.
	Алис поднови посещенията си в ателието и за изненада и облекчение на Бърн тя прие присъствието на Сузана спокойно. Той се страхуваше, че най-малкото ще има период на приспособяване, но всъщност Алис я възприемаше като интересен предмет, наскоро появил се в ателието на Бърн — екзотична мидена черупка или идеално гладък речен камък. Алис обичаше да я наблюдава и да се върти около нея.
	От своя страна Сузана прие съвсем нормално чудатото и жизнено момиче още от самото начало. Тя като че по-добре от Бърн схващаше смисъла на неясните брътвежи на Алис. Дори й доставяше удоволствие да им отговаря с нещо като напевно гукане на гълъб, вмъквайки по някоя и друга дума на испански, което забавляваше Алис и често я караше да се залива от смях без видима причина.
	В дните, когато Алис идваше, отиваха в ателието, където Бърн работеше, а Алис и Сузана четяха и слушаха музика. Следобед двете отиваха да плуват в заливчето, докато Бърн продължаваше да работи. Понякога, когато Дана идваше да вземе Алис, тя също обличаше бански и се присъединяваше към тях, после оставаше за чаша вино.
	Но късните следобедни часове принадлежаха изцяло на Бърн и Сузана. Той често готвеше на терасата по залез-слънце, после отново плуваха в заливчето, докато над езерото се свечеряваше. След това си приготвяха питиета, сядаха на шезлонгите и съзерцаваха лодките във водата на фона на пръснатите по брега светлини.
	През тези часове разговаряха за преживяното. Постепенно разказаха един на друг всичко за живота си, добавяйки своите малки откровения като камъчета към мозайка, която се подреждаше бавно, късче по късче, споявани с проникновение и разбиране. Беше несъзнателен процес, който ги сближи повече, отколкото бяха очаквали.
	Но нощите на Бърн бяха неспокойни. Не можеше да спи повече от два часа, сънуваше кошмари и се будеше плувнал в пот. Отново и отново се сепваше в съня си в мига, в който кръвта на Мондрагон плисваше по лицето му. Отново и отново късчета от мозъка на Карлета де Леон попадаха в очите му, а лицето на Джуд — неговото собствено лице — се появяваше ту на главата на Кевърн, ту на Мондрагон, ту на Байда. Отново и отново виждаше във въображаеми огледала отражението на безликата глава на Мондрагон вместо своето. Това се случваше толкова често и толкова живо, че Бърн започна да се страхува да се поглежда в огледалото дори когато беше буден.
	Но с времето кошмарите постепенно изчезнаха. Когато горещината на късното лято бавно премина и ослепителната августовска светлина отстъпи на мекотата на септември, Бърн започна да гледа на събитията от Мексико Сити от по-далечна перспектива и това му донесе известен покой. Но нямаше да се справи без Сузана. Тя бе неговият ангел хранител, дошъл да му дари душевен мир.


	В края на втората седмица от септември се наложи майката на Дана Ло да се подложи на сърдечна операция в Чикаго и Фил и Дана заминаха да прекарат няколко дни при нея. Алис остана при Бърн и Сузана. Времето бе задушно и облачно заради сезонната тропическа буря, която се движеше по крайбрежието на Луизиана и тласкаше пред себе си тежки дъждовни облаци. Беше валяло няколко дни, после през равнините премина студен фронт, който измести областта на ниско налягане обратно към океана. Температурите паднаха до 25 градуса, небето се изчисти и грейна в безоблачно синьо. Беше първата прохлада след смазващите горещини и хората се изпълниха с надежда, че летните жеги отминават.
	Бърн прекара петъчната сутрин в разговор с единствената оцеляла свидетелка на въоръжен грабеж, завършил с тройно убийство. Бе обещал на детективите, които бяха пристигнали от Далас с жената, че до понеделник ще направи серия от рисунки на убийците. Възнамеряваше да работи и през двата почивни дни.
	Към седем часа, когато сенките покриха терасата и края на водата, Бърн запече пресни зеленчуци и следвайки инструкциите на Сузана, приготви camarones al ajillo — печени скариди с чесън и люти чушлета. Докато вечеряха, гледаха залеза над отсрещния бряг. След като разчистиха масата, се върнаха в ателието, където Бърн отново се зае с работата си, а момичетата приготвиха картите за любимата на Алис игра и си пуснаха подбрани изпълнения на Дюк Елингтън.
	Към 21:40 Сузана ги накара да погледнат почти пълната луна, издигаща се над хълмовете на отсрещния бряг на езерото. Бърн угаси лампите в ателието и те седнаха на канапето, за да се насладят на една от най-красивите гледки край езерото. След малко Бърн забеляза, че Алис е задрямала.
	Сузана наля по чаша джин за себе си и за Бърн, после застана до стъклената стена, облегна се на перваза и се загледа в окъпания в бледа светлина пейзаж. Бърн изгуби представа за времето, но саксофонът на Чарли Хейдън тъкмо започваше „Цвете на страстта“, когато долови, че нещо в стаята се е променило. Погледна Сузана, която бе обърнала глава към него. Дясната половина на лицето й бе осветена от луната.
	Внезапно го обля топла вълна на безпокойство.
	— В заливчето има лодка — каза тя с нотка на учудване, сякаш сама не вярваше на очите си.
	Алис, чувствителна към гласовите нюанси, се събуди и в лунната светлина, заливаща стаята, Бърн видя лицето й.
	— В заливчето ли? — попита той. — Не на носа?
	— В заливчето — отговори тя. Учудването й бе заменено от тревога.
	Доловила безпокойството им, Алис се изправи. Бърн взе дистанционното и спря музиката. Алис стана от канапето.
	— Виждаш ли някого? — попита той, докато Сузана бавно крачеше покрай стената.
	— Не, само лодката. Моторница.
	Бърн и Алис отидоха при нея до прозореца, където лунната светлина създаваше илюзията, че лодката плава във въздуха на две педи над водата.
	— Позната ли ти е? — попита Сузана.
	— Не.
	— Ако видя синьо дърво, и аз не бих го познала — прошепна Алис и хвана ръката на Сузана.
	— Вратите! — каза Сузана.
	Но Бърн вече бе изтичал навън. Зад себе си чу шум от отваряне и затваряне на чекмедже на шкафа, който беше на около метър от вратата на ателието, извеждаща на терасата.
	— Не трябва… Не трябва да отваряме очи, за да не изплашим певците — чу той Алис да шепне.
	Бе слязъл по стълбите и тичаше към вратата на коридора за вътрешния двор. В същото време Сузана се приближаваше съм вратата, която водеше към терасата. Точно когато Бърн протегна ръка към бравата. Сузана изсъска:
	— Пол!…
	Изведнъж и двете врати се отвориха рязко и ги блъснаха обратно в стаята. Бърн залитна назад, падна върху стъпалата и се претърколи на пода пред работните маси. Алис изпищя, когато Сузана политна към нея. Двете жени се олюляха, преобръщайки столове, масичката и настолната лампа.
	Мъжки глас изкрещя нещо на испански. Алис извика в отговор. Последва втори крясък на испански.
	Тишина.


>	57

	Главата на Бърн се удари в бетонния под в основата на стълбите и той за миг почти загуби съзнание. Вече се съвземаше, когато някой грубо го изправи на крака. Задърпаха го през ателието и го бутнаха на канапето до Сузана и Алис. В бледата светлина, струяща през стъклената стена, видя рана на челото на Сузана. Алис се опитваше да спре кръвта със салфетки от кутията на масичката.
	— Добре съм — каза Сузана с леко разтреперан глас. — Ръбът на вратата…
	— Las luces! — изкомандва някой.
	— Искат да светнеш лампите — преведе Сузана.
	— Дистанционното е на чертожната маса — каза Бърн.
	— Мамка му — изрече друг глас. — Вземи го.
	Внезапно Бърн застана нащрек. Паметта му се опитваше да идентифицира познатия глас и интонация.
	Като се изправи, един от мъжете се приближи към него и го придружи до масата. Бърн знаеше къде е оставил мобилния си телефон и преструвайки се, че търси дистанционното, натисна бързешком точните бутони. Девет едно едно, „говори“. Девет едно едно…
	Но в мига, в който докосна клавиатурата и тя светна, мъжът до него стовари ръка като ковашки чук върху телефона и го разби на парчета, които се разлепяха из тъмното ателие.
	— Много умно, Джуд — каза познатият глас. — Просто включи проклетите лампи.
	Бърн включи осветлението, преструвайки се, че оставя дистанционното на чертожната маса. Смаян, видя двама мексиканци с пистолети и… Мазен Сабела.
	— Господи — изпъшка той, поглеждайки към Сузана, която мълчаливо се взираше в Сабела. Очите на Алис бяха огромни, но тя се владееше. Продължаваше да помага на Сузана, хвърляйки тревожни погледи към мъжете с пистолетите.
	Бърн се върна на фотьойла си до канапето, криейки в ръката си дистанционното, докато минаваше край Сабела, който беше с джинси, изпоцапани обувки и риза със запретнати до лактите ръкави, както винаги. Бърн забеляза, че черният армейски часовник си е на мястото и ризата му е смачкана като онази, с която беше в Мексико Сити.
	— Няма да се бавим — каза Сабела. — Просто искам да разбера дали онова, което Висенте каза на Гази, е вярно.
	Той вдигна преобърнатата масичка, сложи я до фотьойла на Бърн и седна върху нея. Взираше се изпитателно в Бърн.
	Бърн мълчеше. Сабела не се беше бръснал поне от два дни. Беше си пуснал козя брадичка, която изглеждаше на няколко седмици.
	Сабела се наведе към него.
	— Близнаци — прошепна дрезгаво той. — Той каза, че с Джуд сте близнаци.
	Бърн не виждаше причина да отрича.
	— Вярно е — отговори той.
	Сабела продължи да го гледа. Ядосан ли беше? Какво означаваше този поглед? И какво значение би могло да има вече това, за бога?
	— Много находчиво — каза Сабела и кимна, без да откъсва очи от лицето на Бърн. — Дори за ЦРУ. Да обучиш двама близнаци, да чакаш години подходящия момент, подходящата операция, в която можеш да ги използваш… Мамка му, поласкан съм.
	Поласкан?
	Сабела се огледа.
	— Значи това е прикритието ти, а? Художник. По дяволите. Съдебен художник? Удивително съвпадение!
	Тонът му бе арогантен, но всъщност само се преструваше на изненадан от дръзкия сценарий с близнаците.
	— Не е прикритие — каза Бърн.
	Сабела кимна, очаквайки обяснение.
	— Не работя за ЦРУ.
	Бърн видя, че Сабела не му вярва, но му се стори, че искрица съмнение пробягва в ъгълчетата на очите. Дори устните потрепнаха.
	Бърн поклати глава.
	— Аз съм съдебен художник. — Махна с ръка към ателието. — Това е животът ми. Мондрагон дойде при мен, каза, че имат нужда от мен, за да заместя Джуд за няколко дни, и това е всичко. От мен не се очакваше друго, освен няколко дни да се преструвам, че съм Джуд.
	Сабела продължаваше да го гледа скептично, но и с любопитство. Знаеше по-добре от Бърн, че истината никога не е толкова проста и че всъщност често остава завинаги неразгадана.
	Сабела погледна Сузана.
	— А ти? Просто смени братята, така ли? Все едно с кого се чукаш, а?
	Лицето на Бърн пламна. Какво, по дяволите, целеше Сабела? Защо я унижаваше? Исусе Христе!
	Сузана мълчеше и го гледаше невъзмутимо, притискайки окървавената салфетка към челото си.
	Сабела прикова очи върху Алис.
	— Ти коя си?
	Алис го изгледа кръвнишки. От драмата през последните няколко минути тя категорично бе заключила, че той е злодеят.
	— Дъщеря на приятели — обясни Бърн. — Как научи за това? — Искаше час по-скоро да отклони вниманието му от Алис. — Подслушвал си стаята. Стаята на „Хардин Морена“.
	Сабела отмести очи от Алис.
	— Чух всичко. Как Висенте се хвали пред Гази колко умен бил, как го е следил и дебнал. — Той погледна Сузана, после отново Бърн. — Но удоволствието му не продължи много дълго, нали? — Замисли се за миг. — Ами ти? Един художник, един средностатистически гражданин, който стреля по човек като него. От упор. И го убива.
	Ухили се самодоволно.
	— Естествено, знаел си, че е убил Кевърн и останалите. И Гази. И че е отвлякъл Сузана, защото е планирал да провали операцията на Кевърн още преди той да го е отстранил. И разбира се, щял е да убие и теб — и двама ви, — ако не бе му изтекло времето. Висенте гореше мостовете зад себе си. Правил го е и преди.
	Да, Бърн наистина си бе дал сметка за всичко това, макар и да не му бе станало по-лесно да дръпне спусъка.
	Погледна Сузана, за да види дали следи шоуто на Сабела. Тя срещна погледа му и бавно насочи очи встрани, като премести крака си до страничната облегалка на канапето. Господи, нищо не можа да разбере от жеста й, освен че се чувства неловко.
	Бърн не желаеше да говори за това, което бе направил с Мондрагон.
	— Как ме откри?
	— Намираш свободна нишка, дръпваш я и всичко се разплита — отвърна Сабела. После сви рамене, махна с ръка и се огледа.
	— Значи просто дойдоха при теб с предложение?
	— Да, така беше.
	— И ти просто се съгласи.
	— Наложи се да ме убеждават.
	Сабела кимна.
	— Висенте?
	— Да, мисля, че той искаше да пипне Байда повече, отколкото Управлението.
	— Копеле гадно! — изруга Сабела. — Той и Гази са били състуденти. Гази имаше нужда от човек като него. Когато Гази беше в Близкия изток, в Ливан, поддържаше връзка с Висенте и му възлагаше доста работа. Висенте имаше солидни връзки в Центъра за разследвания и национална сигурност. Мамка му, та те ескортираха стоката ни през цяло Мексико. Прекарвахме оръжие, експлозиви и дрога през Латинска Америка. Доста работа свършиха заедно, прекарвайки дрога през Куба, Испания и Алжир. Но кучият му син не забогатяваше толкова бързо, колкото му се искаше, и взе, че открадна четири милиона долара от Гази.
	Алис се разшава неспокойно. Бърн бе забелязал, че от няколко минути е престанала да се занимава с раната на Сузана и внимателно наблюдава Сабела. Нещо в него я дразнеше. Господи, моментът никак не бе подходящ за някой от пристъпите й.
	Тя усети, че Бърн я гледа.
	— Той не прави каквото прави — отсече тя, като обърна очи към Бърн и поклати възмутено глава. Цялото и поведение говореше, че Сабела не е успял да я заблуди. — Не на истинското място, не и с истинските думи.
	— Всичко е наред — успокои я Бърн, очаквайки реакцията на Сабела. — Няма нищо.
	— Какви ги дрънка, по дяволите? — попита Сабела, мръщейки се подозрително. — Какво й става?
	— Тя… е болна — отговори Бърн. — Има мозъчно увреждане.
	Сабела се обърна към нея. В отговор Алис го изгледа сърдито. Неодобрението й беше очевидно за всички.
	— Какво има? — попита отново Сабела.
	— Виж, кажи какво искаш — каза Бърн. — Вече съм извън играта.
	Сабела отмести подозрителния си поглед от Алис.
	— О, искаш да те оставя на мира значи… — Той се замисли.
	Бърн бе озадачен. Разбира се, че Сабела лъжеше за нещо и Алис го бе усетила. Но светът на Сабела не беше място, което тя можеше да проумее. Лъжата не беше нещо необичайно в неговата Страна на чудесата, където всяка произнесена дума бе като шахматен ход, незавършен сам по себе си, но винаги предвиждащ ответния ход на противника, преди още самият той да е решил какъв ще бъде той. Алис не можеше да знае, че лъжата бе за Сабела като въздуха, който диша. За Бърн и Сабела това не бе неискреност, а нормално поведение.
	Но нещо друго в реакцията й го тревожеше. Сабела не бе казал нищо, което да не е вярно. Не бе излъгал в нищо. Тогава какво я бе подразнило? Сарказмът му? Грубите думи към Сузана? Може би, но Алис никога не бе реагирала по такъв начин на друго, освен на лъжите. Но и никога не бе я виждал уплашена. Един бог знае как щеше да й се отрази това.
	— Не мога да ти помогна — каза Бърн, за да приключат.
	Но знаеше дяволски добре, че Сабела не е дошъл просто да задоволи любопитството си.


>	58

	— Брат ти — каза Сабела на Бърн, гледайки го втренчено — беше добър, но не колкото Гази Байда. И никога нямаше да бъде. Още когато се срещнаха в Сиудад дел Есте, надпреварата между тях започна. Джуд се опитваше да подмами Гази в Мексико и за да го постигне, бе решил да се преструва, че много-много не го е грижа. Че не е особено заинтересован. Разбираш ли това… Пол?
	— Да.
	Бърн забеляза колебанието, с което Сабела изрече малкото му име. Забеляза и още нещо, убегнало му през изминалите пет минути. Също като в хотел „Паломари“ Сабела се опитваше да прикрие огромното си вътрешно напрежение. По слепоочията му изби пот, а в привидно спокойното му държание се прокрадваше нервност.
	— Нехаен. Незаинтересован. Ако стане добре. Ако не стане — все тая — каза Сабела. — Когато играта се играе добре — а Джуд я играеше много добре, наистина, — човек лесно може да се подлъже. Ако обектът — в случая Гази усети, че това безгрижие е просто игра, всичко свършва. Но Джуд бе превъзходен актьор. Сякаш между другото ти предлага сделка, която е по-изгодна за него. Преструва се, че не е пресметнал това, но знае, че на теб ти е ясно. После те пита съгласен ли си, или не. Залага всичко на поведението си и на момента, в който обектът може да каже „Отказвам се“. Ако го каже, всичко свършва. За да поемеш подобен риск — всичко или нищо, — се иска доста кураж.
	Сабела погледна двете жени, после отново се обърна към Бърн.
	— Но знаеш ли какво — продължи той. Незаинтересоваността — истинската незаинтересованост — е примамлива. Защо? По същите причини, заради които са примамливи златото, перлите или любовта. Защото се срещат рядко.
	Сабела се наведе още малко напред, сякаш се готвеше да сподели някаква тайна.
	— Гази Байда виждаше себе си в Джуд — каза тихо той. — Виждаше, че с очите на Джуд го гледа негов двойник. И той прие предизвикателството. Защо? Защото няма по-голямо предизвикателство от това да заложиш всичко — дори живота си — срещу човек, който е съвсем същият като теб. Гази прие предизвикателството на Джуд и дойде в Мексико Сити, съзнателно предоставяйки му преимущество.
	Сабела млъкна и се усмихна въпреки едва прикритото си раздразнение.
	— И спечели — добави той.
	Изведнъж Алис избухна.
	— Не! Не! Не-не-не! Той е онзи! Наистина, наистина — онзи никой! — избъбри тя, хвърляйки осъдителен поглед към Сабела. — Той е онзи от цялата история за него.
	Сабела трепна и се взря в Алис със смесица от гняв, тревога и подозрение.
	Бърн понечи да каже нещо, но Сузана го изпревари:
	— Алис, Алис, чуй ме… чуй ме… светлините… светлините… не се тревожи за това… по всяко време. Просто светлините. Разбра ли ме?
	Това бе неочаквано за Бърн, за Алис — също. Тя погледна Сузана с учудено извити вежди, после започна да клати глава насам-натам, обмисляйки думите на Сузана.
	— Послушай ме, Алис — продължи Сузана. — Светлините… добре. Сега! Светлините!
	— Добре — намеси се Сабела. — Стига глупости. Не си мисли, че ще стане. За идиот ли ме смяташ, Джуд? Ти изобщо нямаш представа какво ти се е случило.
	Бърн остана като втрещен. Сабела наистина го мислеше за Джуд!
	— Чакай малко — каза той. Главата му се въртеше, а смайването от случващото се парализираше разсъдъка му. — Това е пълна лудост. Слушай, аз не съм Джуд. Мога да го докажа.
	— Не! — отвърна Сабела и протегна ръка, за да поеме малкия касетофон, който един от бодигардовете му подаде. — Аз ще ти докажа нещо друго!
	Той натисна бутона и те чуха записа от последните мигове на Мондрагон в апартамента на Карлета де Леон на площад „Хардин Морена“.
	Чу се оглушителен трясък, когато Кито и Сузана нахълтаха в стаята и Кито се хвърли върху Мондрагон, събаряйки масата и столовете.
	— Оръжието на масата! — извика Бърн.
	— Не го прави! Не! Не! — изкрещя Сузана и насочи пистолета си към Кито, който се опитваше да се изправи на крака. — Не! Не!
	Но Кито вече бе вдигнал пистолета си.
	Чуха звука от приглушения изстрел, който отнесе тила на Кито. После тичащите стъпки на Бърн, когато бързаше да спре кръвта от раната на врата на Байда.
	Тишина. После:
	— Джуд — рязко подвикна Сузана. — Той каза ли нещо?
	— Не.
	— Съвсем нищо ли? Нищо ли не разбра?
	— Не.
	Отново продължително мълчание, докато Бърн попиваше кръвта от раната на Байда, а Сузана държеше Мондрагон на прицел.
	— О! Господи! Мамка му! Добре, добре! — извика Бърн, за момент заблудил се от намалялото кръвотечение. Всъщност Байда умираше.
	— Джуд — каза Сузана, опитвайки се да привлече вниманието му.
	Сабела изключи касетофона.
	Потресени, Бърн и Сузана се спогледаха, давайки си сметка какво им е причинила тази неволно изпусната дума.
	Тишина.
	Алис, раздразнена от нарастващото напрежение в стаята, ставаше все по-неспокойна. Внезапно тя вдигна ръка, посочи с пръст Сабела и закрещя с блеснали очи:
	— Той е онзи, който!… Онзи, който!… Онзи, който! Той е онзи, който! Онзи, който…
	Двамата бодигардове на Сабела се спогледаха нервно, пристъпвайки от крак на крак в готовност за действие, като че несвързаното бръщолевене на Алис криеше някаква заплаха.
	— Светлините! — извика Сузана. — По дяволите, светлините!
	Бърн внезапно разбра, че последната дума се отнася за него, и палецът му натисна бутона на дистанционното.
	Изведнъж стана тъмно.
	Алис нададе продължителен остър писък.
	Всичко се случи през следващите няколко секунди.
	— Стреляй! Стреляй! Стреляй! — изкрещя Сабела.
	Колебанието на бодигардовете се оказа фатално.
	От мястото на Сузана в мрака проехтяха три последователни изстрела. Единият бодигард политна назад, а другият се шмугна встрани, пускайки дълъг откос от автомата си миг преди четвъртият и петият изстрел на Сузана да го улучат. Той се стовари върху чертожната маса, събаряйки бурканите с четките на Бърн, които се разбиха на пода с трясък, отекнал в тъмнината.
	— Той е Гази! — изкрещя Сузана. Той е Гази!
	Макар и зашеметен от изненада, Бърн продължаваше несъзнателно да регистрира шумовете около себе си. Двамата са на земята, третият тича през труповете им.
	Той се хвърли върху Байда точно когато ливанецът стигна до стъклената стена. Инерцията и общата им тежест разбиха стъклото и вкопчени един в друг, двамата прелетяха през парапета.
	Падаха прегърнати.
	Полетът продължи цяла вечност.
	Бърн бе заровил лице в потната риза на Байда. Усещаше мириса на страха и яростта му, стегнатите мускули и силата им и дори болезнено бавното туптене на сърцето му, борещо се за живот дори в полета през лунната светлина над езерото.


>	59

	Тя живееше в „Таритаун“, един от старите квартали на Остин, с тихи улици, засенчени от дървета, стари като самия квартал. Дворът и двуетажната тухлена къща се криеха зад плътната стена от високи дъбове. Единствените огрявани от слънцето места бяха в началото и края на дъговидната алея, където двойки яркочервени мирти оформяха красиви арки, под които минаваха всички посетители на влизане и излизане.
	Сузана паркира стария черен триумф на Бърн пред къщата и двамата бавно тръгнаха към входа. Бърн все още бе схванат и многобройните рани все още го боляха, но той бе твърдо решен да не го показва през следващите един-два часа. За щастие, десетките шевове по тялото му, освен тези на носа и под лявото око, бяха скрити под ризата с дълги ръкави.
	Изкачиха няколкото стъпала до предната веранда. Сойки и присмехулници чуруликаха в ритъма на старата пръскачка в единия край на двора. Бърн тъкмо изкачи и последното стъпало, когато входната врата се отвори и на прага излезе да ги посрещне жена, наближаваща седемдесетте. Тъмната й, силно прошарена коса бе вдигната на кок. Тя се усмихна и без да се бави, тръгна към Бърн.
	— Пол — каза приветливо жената и го прегърна.
	Не го болеше — по-скоро той не позволяваше на болката да надделее. Тя го притисна близо до себе си, плътно обгърнала го с ръце. Бърн усещаше дъха й, желанието й да го поеме в себе си, да го задържи вечно в прегръдката си. Но след миг го пусна и се вгледа в очите му. Забеляза шевовете, но очите й виждаха нещо съвсем друго. После се обърна към Сузана.
	— Сузана, извинявай, моля те.
	Прегърна и нея и я целуна леко по бузата.
	После отново се обърна към Бърн, за да провери още веднъж дали пред нея стои синът й. Взря се в лицето му и Бърн си даде сметка за чувствата, бушуващи в душата й и помитащи всякаква логика. След миг се опомни.
	— Извинете ме — каза тя, като протегна ръка и докосна рамото му, сякаш пробудена от вълшебен сън. — Хайде, да влезем вътре.
	Последваха я в прохладата на къщата — стара и просторна, с всекидневна, стълбище, трапезария и голяма кухня, с изглед към градина с тухлена стена в задния двор. Съвсем непринудено ги покани да седнат на масата там.
	— Искате ли чай с лед?
	— С удоволствие — отговори Бърн и докато Сузана помагаше на майката на Джуд Лърнър, той застана до прозореца и се загледа навън.
	Имаше голям басейн за птици, слънчев часовник, който не можеше да показва времето в плътно засенчения двор, градински мебели. Джуд бе израсъл в този двор, в тази кухня, с тази мила жена като своя майка. Кухнята миришеше на семейство и спомени.
	Заговориха за общи неща. Бърн й разказа за живота си, за дома си, за работата си. Тя скачаше от тема на тема, малко смутена от положението си. Разказа за детството на Джуд, после се оплака, че през последните години не го виждала толкова често, колкото й се искало.
	Бърн гореше от нетърпение, но се опитваше да не го показва. И все пак скоро насочи разговора към неотдавнашните събития, спазвайки ограниченията, които Сузана и Гордън му бяха поставили. Каза й каквото знаеше за миналото си — малкото, което леля му бе споделила с него, преди да замине за Мексико Сити.
	Докато говореше, Реджайна Лърнър го поглъщаше с очи. Той усещаше втренчения й поглед. Щеше да се смути, ако не беше преживял нещо подобно, докато бе Джуд.
	Накрая вече не можа да се стърпи и зададе въпроса.
	— Мисис Лърнър, имате ли представа кои са нашите биологични родители?
	Тя се засмя — същата меланхолична и разбираща усмивка като на леля му, когато я посети в Хюстън и й зададе същия въпрос.
	— Можеш да ме наричаш Реджайна — каза тя. — Става ли? — Поколеба се за миг, после добави: — Години наред не знаех. — Тя погледна встрани, после се наведе над ръцете си на масата. Джуд тъкмо бе завършил университета… — Тя вдигна очи към Бърн. — Знаеше, че е осиновен, но никога не беше проявявал интерес към биологичните си родители. Не знам защо. Повечето хора се интересуват. Но той не. Знаеше също, че с радост бихме му помогнали да ги открие, ако пожелае. Но той никога не поиска да ги издирва.
	Тя отново се вгледа в ръцете си, усмихна се и поклати глава.
	— И ето че един ден… и досега ми е толкова странно… на вратата се позвъни. Беше непозната жена, която направо заяви, че е майката на Джуд и че иска да говори с мен. Беше студен дъждовен ден в началото на декември и камината във всекидневната гореше. Беше премръзнала. Направих й кафе. Седнахме и разговаряхме няколко часа. Не ми каза името си. Помолих я, но тя отказа.
	Реджайна отпи от чая си и на Бърн му се стори, че търси най-точните думи. Погледна Сузана, която се бе втренчила в жената.
	— Каза ми — продължи Реджайна, — че е болна от рак в напреднал стадий и че иска да ми разкаже за произхода на Джуд, докато все още е в състояние да го направи. Че аз трябваше да реша дали да кажа на Джуд. Но тя не искаше истината да бъде погребана заедно с нея.
	Реджайна въздъхна и заразказва.
	— Живеела в малко градче в южните щати — не пожела да спомене името му. Когато била на седемнайсет, открила, че е бременна от сина на известен в окръга съдия. Семейството на момчето настоявало да направи аборт, за да не избухне скандал. Родителите й — баща й имал бакалничка — не се съгласили: казали, че искат детето и че не се срамуват от нищо, освен от това, че момчето не е на страната на дъщеря им. Тогава съдията започнал да оказва натиск върху семейството. Банките изведнъж поискали незабавно погасяване на кредитите им; застрахователните полици били анулирани по странни причини… Реджайна поклати глава. В малките градчета уважението към хората на властта е примесено със страхопочитание. Както и да е, накрая момичето избягало, за да спаси родителите си от гнева на съдията. Те били съкрушени, но тя не им казала къде е. Съдията наел частни детективи, за да я намерят.
	Реджайна въздъхна отново.
	— Тъжна и жалка история. Докато бягала и се криела, девойката открила, че очаква близнаци. Дошло й много — работела като слугиня, била бременна и неомъжена, посещавала болници за бедняци. Когато момчетата се родили — не ми каза къде, — тя се качила на автобуса и отишла в болница „Сейнт Джуд“ в Мемфис. Оставила едното дете там. Джуд. Така го кръстили акушерките. Ние запазихме името. Занесла другото бебе някъде другаде. Не каза къде. Предполагам, в „Ланиър Мемориъл“ в Атланта, както спомена ти.
	— Но защо е решила да раздели бебетата? — попита Бърн.
	Реджайна кимна.
	— Историята се разчула, както обикновено се случва. Семейството на съдията се засрамило и се принудило да промени легендата. Пуснали слух, че момичето е отвлякло децата, че синът им отчаяно се опитва да получи попечителство, каквото по право му се полага, и че момичето очевидно е безотговорно. Съдията отново наел частни детективи, за да я открият. Когато майка ти научила, се заклела, че никога няма да позволи на съдията да види децата й.
	Реджайна погледна Бърн. Когато отново заговори, гласът й бе изпълнен със съчувствие и тиха мъдрост след дългите години, през които бе наблюдавала несправедливостите на живота, които я бяха научили колко опасно е да съдим прибързано хората.
	— Трябва да я разбереш. Била е млада и неопитна. Мислела е, че съдията има връзки навсякъде, не само в малкия й роден град. Решила, че единственото, което може да направи, е да ви раздели. Детективите много по-лесно биха открили бебетата, ако са заедно. И така, оставила ви в различни болници, в различни градове.
	Бърн бе удивен, но вече се досещаше за продължението.
	— Архивите на „Сейнт Джуд“ били запазени — каза той. — Това й помогнало да ви открие, когато след време отишла там.
	Реджайна кимна.
	— А архивите в „Ланиър Мемориъл“ липсват.
	— Изглежда, така е било. — Тя кимна. — Да.
	— И години по-късно — каза Сузана, — когато от ЦРУ дошли при вас за рутинното си интервю във връзка с постъпването на Джуд при тях, вие сте им казали, че Джуд има брат близнак.
	— Да.
	— Казахте ли на Джуд, че майка ни е идвала тук? — попита Бърн.
	— Да, разказах му всичко, както го разказвам и на вас.
	— Значи е знаел, че има брат.
	Тя кимна.
	— И как го приемаше?
	— Измъчваше се. Както казах, жената не остави име, не даде никаква информация за себе си. Смяташе, че така е по-добре. Каза, че майката на Джуд съм аз и такава трябва да си остана.
	— И после… просто си тръгна?
	— Да, но преди това, докато седеше пред камината във всекидневната, отвори чантата си и извади малък плик и ножици. Отряза кичур от косата си и го сложи в плика. Залепи го и го остави до чашата с кафе. „За ДНК — каза тя. — И може би за спомен“. Дойде да я вземе такси. Спомням си как стоях на прага и гледах пушека, който излизаше от ауспуха в студения сив въздух, докато колата се скри зад ъгъла. Не знам защо — тя сви рамене, усмихна се и наклони глава на една страна, — но гледката ми се стори много тъжна.
	Бърн се взираше в чашата си. Радваше се, че е научил, макар и непълната истина за себе си. Разказът на Реджайна Лърнър предизвикваше у него едновременно и задоволство, и неудовлетворение. В крайна сметка реши, че просто така е било писано, началото на живота му да остане загадка, изплетена от множество „защо“ и „ако“ в ума на едно самотно, младо и уплашено момиче, опитващо се да постъпи по най-добрия начин за родителите си, за себе си и за двете момчета, за да не израснат в жестокия свят на стария съдия. Не можеше да я вини, че е била толкова млада.
	Но не можеше да не се запита дали наистина е била смъртно болна, или просто е измислила болестта, за да им даде основание да прекратят всякакви опити да я открият и да я оставят на мира. Но ако Бърн се съмняваше в това, би следвало да се усъмни и в цялата история. Как да различи и подбере за себе си истината?
	Реджайна сложи ръка върху неговата. Задържа я за момент, после я отдръпна.
	— Мистър Гордън — каза тя, — Ричард Гордън ми разказа в общи линии какво се е случило с Джуд… и с теб. Каза също, че тъй като Джуд е работел под прикритие, дори и нещо още по-секретно, няма право да ми съобщи подробности.
	— Така е — каза Бърн.
	— Ти също си художник.
	— Да.
	— Това е… изумително.
	Тя се усмихна на невероятното съвпадение. Погледна го, сякаш лицето му й разкриваше удивителни неща.
	— Както и да е — продължи тя. — Следващата седмица заминавам за Мексико Сити, за да освободя апартамента му. Мистър Гордън каза, че от посолството ще пратят някой да стои при мен. Ще върна нещата му тук. Всичко.
	Погледна въпросително Бърн, който се съгласи, че идеята е добра. После Сузана, и отново Бърн.
	— Бих искала да свърша всичко сама. Но когато докарам вещите тук, бихте ли дошли отново? Ще си ги поделим. Искам да вземете каквото желаете.
	— Добре — отвърна той. — Чудесно.
	Тя сведе очи към ръцете си, вплетени една в друга върху масата.
	— Мистър Гордън каза, че тялото липсва. Аз… много съжалявам за това, но знам… колко много Джуд обичаше работата си. Знаех, че винаги ще има тайни, може би дори болезнени. Все пак мисля да организирам църковна възпоменателна служба. Съпругът ми е мъртъв. Той беше лекар, мъдър човек и баща… но имам близки приятели, които познаваха Джуд още от малък. Искам да го направя… — заради всички нас.
	Бърн кимна.
	— Ще дойдете, нали? И двамата?
	— Разбира се — отговори Бърн и с изненада видя как Сузана протяга ръка и я слага върху ръката на Реджайна.
	Последва мълчание. Бърн не каза нищо за черепа, увит в кадифени и хартиени изрезки и скътан в старата абаносова кутия от годините в Париж. Но нещо му подсказваше, че ако Реджайна Лърнър знаеше цялата истина, щеше да му прости тази тайна.


>	60

	Блестящият план, който Гази Байда бе замислил и осъществил — и който му бе дал възможност под маската на Мазен Сабела да ръководи своята терористична акция, като самият той остава анонимен, — умря заедно с него. За смъртта му научиха само шепа мъже и жени от разузнавателната общност.
	След окончателния анализ Сузана и повечето експерти бяха убедени, че Байда (Сабела) никога не е възнамерявал да се предаде. Това е било уловка, целяща да накара американците да станат свидетели на смъртта на „Байда“. Който и да е бил нещастникът, чиято задача е била да се представя пред Джуд в ролята на Байда, краят му е бил предопределен. Истинският Байда е щял да го ликвидира или да заповяда да го ликвидират в апартамента над площад „Хардин Морена“ пред очите на агенти от американското разузнаване.
	И тогава се намесва капризната съдба. Байда научава от Бърн, че Висенте Мондрагон е жив и го преследва, твърдо решен да си отмъсти за онова, което му е причинил. Байда се отдръпва от пътя му и го оставя той да свърши мръсната работа вместо него.
	Фактът, че истинският Байда е загинал в плитките води на езерото Остин в Централен Тексас шест седмици след мнимото убийство в Мексико Сити, убеди американското разузнаване, че Байда вероятно е имал време да сглоби и последните детайли на терористична операция някъде в САЩ. Появата му в къщата на Бърн навярно означаваше, че си е свършил работата. Последното му посещение при Джуд Телър бе черешката на тортата, триумфът пред човека, който си бе въобразявал, че е надхитрил Гази Байда; последната победа, преди Байда да убие Джуд и да сложи край на играта.
	Повечето експерти бяха единодушни, че пускането в ход на операцията, разгърната от Байда през последните шест седмици, очаква единствено сигнал лично от него. Ако егото му не бе пожелало още една среща лице в лице с Джуд Телър, с цел да докаже, че Байда в крайна сметка е спечелил, операцията най-вероятно щеше вече да бъде приведена в изпълнение.
	Всички бяха на мнение, че подготовката на операцията е приключила и се чака само сигналът за действие, известен единствено на Байда. Затова запазването на смъртта му в тайна бе от първостепенно значение. Ако слухът за смъртта му се разчуеше, някой някъде щеше да задейства операцията. Колкото по-дълго смъртта му останеше в тайна, толкова повече време щяха да имат антитерористичните агенции, за да се доберат до повече информация.
	Засега нищо не се случваше. Но колко дълго щяха да спят „спящите“ агенти? Колко време щеше да мине, преди главатарите на терористите да решат, че Байда е намерил смъртта си, и колко още, преди да се опитат да доведат докрай замисъла му? Колко време щеше да им трябва да издирят дванайсетте ментори и екипите им и да подредят отново мозайката? Така стеклите се обстоятелства не бяха предвидени в плана и щеше да е еднакво трудно операцията да бъде възстановена както отвътре, така и отвън.
	Американското разузнаване можеше само да се надява, че менторите на Байда няма да нарушат прочутата си дисциплина и че с божията помощ ще спят вечно.
	Животът на Пол Бърн се върна към предишното всекидневие. Той поднови работата си като съдебен художник и изигра важна роля при идентифицирането на Мазен Сабела. Направиха рентгенови снимки на черепа на Сабела. Пластичният хирург от Цюрих, който бе променил лицето на Гази Байда, най-после бе открит. Поискаха му рентгенова снимка на черепа на Байда. Двете снимки бяха сравнени и съпоставени точка по точка с помощта на компютър, за да се потвърди, че черепът принадлежи на един и същ човек.
	Но Пол Бърн вече не бе в състояние да гледа лицата на хората, както преди трагичните събития, започнали с посещението на непознатата жена в ателието му, която донесе черепа на брат му. Сравняваше се с внезапно прогледнал слепец, но дълбоко в себе си знаеше, че всъщност е надарен със способността да вижда вътрешния свят на хората.
	Бърн бе достигнал до едно по-съвременно разбиране на древното вярване, че човешкото лице е нещо далеч повече от сбор от физически черти. То е по-скоро материално отражение на личността, на нейната душевност. Но съвременният човек лесно се заблуждава по отношение на външния облик на дадено лице и често омаловажава значението му, свеждайки го само до привлекателност или непривлекателност.
	Все пак има хора, които са способни да виждат в лицата на останалите цели вътрешни светове. Бърн бе намерил доказателства за това в болезнената интуитивност на Алис Ло, която тя не съзнаваше. Бе го видял в проницателността на Гази Байда и в жестокото страдание на Висенте Мондрагон, който си бе отмъстил не на когото трябва и бе умрял без лице, което бе неговият вечно преследващ го кошмар.
	Но Бърн най-често виждаше тези доказателства, когато се погледнеше в огледалото. Вече виждаше не просто физическите си черти, а сложния и загадъчен вътрешен свят на брат си. Виждаше една личност, която никога не бе познавал, един друг човек, способен на мисли и действия, за които дотогава изобщо не е подозирал.
	Виждаше и лицето на убиеца.
	За щастие, по божията воля или по законите на физиката, той и Гази Байда паднаха в плитката вода в същото положение, в което бяха полетели от терасата: Байда отдолу, Бърн върху него, сграбчил го с всичка сила в прегръдката си с животинския инстинкт за оцеляване. И двамата бяха зашеметени от падането, но Байда понесе тежестта на удара и сблъсъка с водата.
	Бърн дойде на себе си пръв и побърза да се изправи на крака. Сграбчи Байда за гърлото и натика главата му под водата. Когато Байда се свести и разбра, че животът му е в опасност, поведе отчаяна борба. Извади нож и го заразмахва яростно, нанасяйки удари на противника си, където попадне. Но Бърн не им обръщаше внимание. Ръцете му не изпускаха гърлото на Байда.
	Накрая Пол Бърн довърши делото, на което брат му, когото не познаваше — бе посветил три години от живота си. Гази Байда умря в ръцете на човек, чието лице познаваше, но който всъщност му бе напълно непознат.
