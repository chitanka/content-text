>	1

	Сара затръшна вратата зад гърба си. Задъхана от виковете си, застана неподвижно и се опита да си поеме дъх. Единствено звукът от телевизора, който все още бе включен въпреки късния час, прорязваше тишината. Сърцето й биеше бързо, но тя се устреми със ситни крачки към стълбището. Вървеше бавно, защото бе уверена, че той всеки момент ще отвори вратата и ще й каже, че все още я обича, че никога не е обичал друга, че тази изневяра е била грешка и проява на слабост, която никога няма да се повтори.
	Осветлението угасна и площадката потъна в мрак. Трябваше да прояви още малко търпение, само минута: той щеше да излезе и да й се извини заеквайки. Тя щеше да си даде вид, че му прощава, но не напълно, а само наполовина, и после всичко щеше да бъде както преди.
	Но след безпокойството я завладяха силна тревога и паника. Вратата на апартамента оставаше затворена, а площадката — пуста и тъмна. Оранжевата светлина на електрическия ключ докосна лицето й и Сара потърси опора в стената, защото й се виеше свят. А само преди няколко минути бе изцяло погълната от мисълта за боядисването на стаята, която един ден щеше да бъде на бебето… Надяваше се по този начин да предизвика съдбата.
	Не, не беше възможно това да се случва с нея и тя да стои тук зашеметена като човек, претърпял пътно произшествие. Сара продължаваше да чака търпеливо в прегръдката на мрака. Мислеше си, че той сигурно се страхува, че тя още е разгневена, и чака да се успокои. Само че ивицата светлина, която се прокрадваше под вратата на апартамента, изчезна. Той бе угасил лампата в антрето и нямаше да излезе. Потискайки едно ридание, тя направи няколко крачки към стълбите на сляпо. На партера неудържим вой на вятъра разтърси стъклата при входа на сградата. Навън снежинките падаха косо, осветявани от бледото сияние на лампите.
	Сара вдигна кожената яка на дебелото си яке, избърса сълзите, стичащи се по луничавите й бузи, и разтърка очите си, които обикновено виждаха всичко. Сега щеше да вижда по-ясно. После прекоси прага. Леденият студ смрази кръвта й и скова мускулите й, а златистокестенявите коси заиграха пред очите й.
	Тротоарът бе покрит с дебел сняг, а в края на улицата един снегорин вече бе започнал да почиства платното и хвърляше встрани бялата маса, която образуваше ронлива стена.
	В Осло бе настъпила зимата.
	Сара потърси с поглед джипа си и го откри на няколко метра от мястото, където бе застанала. Пое глътка леден въздух и започна да си пробива път към него. Стъпките й потъваха в прясно натрупания сняг, утъпкваха го и той проскърцваше под краката й. Помисли си, че Ерик не само не я настигна, за да й поиска прошка, но дори не се притесняваше къде ще отиде посред нощ. Сякаш за него двамата вече бяха чужди един на друг и всеки водеше свой живот. Като че ли в мислите му всичко между тях бе приключило и станалото тази вечер само бе ускорило раздялата, която назряваше от доста време.
	Как бе възможно това?! След всичко, което бяха преживели заедно? Спомените я задушиха и краката й се подкосиха. В съзнанието й преминаха последните години от живота им… Деня, когато й бяха съобщили, че не може да има деца, в стаята с бели стени, където се носеше миризма на етер, падането духом, насърчителните окуражителни думи на съпруга й Ерик, първите приеми на кломид* за стимулиране на овулацията, последвани от крайно неприятната инконтиненция на урината, повтарянето до втръсване на програмирани сексуални контакти — без желание и почти с отвращение, мъчителните и предизвикващи паника семейни събирания, на които неизменно се поставяше въпросът „Докъде стигнахте с бебето“…
	[* Кломид е генерично наименование на кломифен цитрат — синтетичен естроген. Подпомага овулацията. — Бел.прев.]
	След година — все още нищо. Никаква надежда. В гласа на Ерик вече се усещаха първите съмнения. Започнаха с болезнените инжекции с гонал-Ф*, роди се второто дете на сестра й, лекарите решиха Сара да премине към оплождане инвитро, интимните им отношения ставаха все по-малко и по-незадоволителни. А после — студената стая, където тя с разтворени крака чакаше съпругът й да свърши с мастурбирането в съседната стаичка, за да й инжектират спермата му.
	[* В различна концентрация се приема и от жени, и от мъже — съответно за стимулация на овулацията и на сперматогенезата. — Бел.прев.]
	После нова надежда, нов страх и ново разочарование. Нервно изтощение. Загуба на интерес към живота. Абсурдните съвети, с които й обясняваха, че стресът и мрачното настроение влияят зле на оплождането. Все едно да кажеш на дете, тормозено от куче, че животните надушват страха и се възползват от него, за да нападат. А след това и желанието да вади от гардероба прекрасните дрешки, малките терлички и плюшените играчки, които събираха прах в празната необитавана стая. И накрая страхът, че няма да намери сили да започне всичко отначало, защото и този път усилията можеха да останат напразни.
	Клекнала в снега, с ръце, скръстени върху корема й, Сара оставяше тялото й да се вкочани, сякаш щипещият студ щеше да упои изтерзаното й съзнание. Точно в този момент електронен звук наруши нощната тишина. Сара бавно вдигна глава. Лицето й бе почервеняло от студа и сълзите. Значи Ерик бе осъзнал грешката си и й звънеше! По дяволите какво мислят хората, по дяволите гордостта й. Тя трескаво бръкна във вътрешния джоб на якето си и сграбчи телефона. След секунда се почувства съсипана. За първи път, откакто работеше, не отговори на повикването. За миг се откъсна от мрачните си мисли и се изправи. Отиде до колата, влезе вътре и се подготви да потегли, за да отиде у сестра си. Тъкмо се канеше да запали двигателя, когато телефонът отново запя. Щом настояваха, значи нещо се бе случило. Но какво можеше да е по-лошо от това, което стана тази вечер в нейния живот? Тя не отговори. Само че телефонът пак подхвана песента си. През главата й минаха няколко противоречиви решения. С несръчни заради вълнението ръце и свито гърло, тя най-накрая отговори на повикването.
	— Слушам.
	Усилието да звучи естествено бе толкова голямо, че й се догади. Отпусна се върху облегалката и затвори очи.
	— Инспектор Геринген?
	Гласът на мъжа бе припрян и тревожен.
	— Да.
	— На телефона е офицер Дорн от район Сагене. Съжалявам, че ви безпокоя в този час, госпожо. Повикаха ни за смъртен случай, на пръв поглед банален, но след като анализирахме фактите на място, смятам, че ще имаме нужда от вашия опит и преценка.
	Отначало Сара слушаше разсеяно. Разбираше думите с мъка, защото офицерът й се струваше объркан и дори смутен.
	— Къде казахте, че е станал инцидентът?
	Като чу отговора, Сара отново затвори очи. Това бе последното място, на което би искала да отиде днес.
	— Добре. А сега се успокойте и ми опишете подробно разликата между разказа на нощния пазач по телефона и онова, което сте констатирали на място.
	Запамети информацията в едно кътче на мозъка си и започна да мисли само за едно: да намери аргумент, чрез който да отложи появата си на мястото за по-късно.
	— Добре, а сега, кажете ми, защо следите ви изглеждат подозрителни.
	Когато офицерът набързо й описа странния белег и мъглявия разказ на служителите, инстинктът на Сара се събуди. Сложи телефона между краката си и прокара ръце по лицето си. Когато отново взе апарата, гласът й вече трепереше по-малко.
	— Добре. Слушайте… Останете на местопрестъплението и повикайте колегите от криминална лаборатория. А аз ще се обадя на съдебния лекар.
	След като прекъсна разговора, Сара се отпусна на седалката и въздъхна дълбоко. Наистина ли щеше да има сили да се заеме със задълженията си? Не се страхуваше как ще издържи физически. Но как щеше да се справи психиката й предвид мястото, където я очакваха.
	Сара хвърли едно око на таблото в джипа: минус 4 градуса, 5:46 сутринта. Покритите със сняг улици приличаха на бели каньони, от които стърчаха единствено огледалата за обратно виждане на паркираните покрай тротоарите коли. Все още никой не се бе осмелил да излезе навън и само тук-там светваше по някой прозорец. На светлината на фаровете видя табела, указваща посоката към Централната гара — мястото, където се бе разбрала да се срещне със съдебния лекар.
	В този момент Сара осъзна, че няма никаква представа как изглежда. Не защото бе кокетна, напротив, не използваше никаква козметика, особено когато бе на работа. Нито руж, нито дневен крем, нито червило. Никакви пръстени, само брачната й халка. За сметка на това обаче не допускаше никой да прочете по лицето й чувствата, които изпитваше. Възползва се от един червен светофар, за да се погледне в огледалото. Стори й се, че е остаряла с десет години. Зачервените й от сълзите очи бяха подути, а фините бръчки около тях бяха станали по-дълбоки. Млечнобялата й кожа имаше болнав жълтеникав цвят. Като никога, реши да използва женски трик. Повдигна облегалката между двете седалки и извади ластик, гланц за устни и молив за гримиране, които държеше там. Тегли по една черта на клепачите си, която подчерта сините й очи, после с уверени движения си сложи малко розов гланц върху устните, а когато светна зелената светлина, вече бе прибрала косите си с ластика. Докато излизаше от кръговото движение около гарата, слабото оранжево сияние на лампите се промени и те светнаха с бледа бяла светлина. Веднага забеляза съдебния лекар, който се открояваше нелепо върху декора. Пред гарата обикновено се събираха наркомани — опасни и със заплашителен вид, така че не бе трудно да открие силуета на доктора. Единствено той имаше изправена стойка. Среден на ръст, с качулка на якето, прихлупена върху главата, той пристъпваше от крак на крак, в ръката си държеше куфарче и дебнеше с поглед малкото преминаващи коли.
	Зад гърба му се приближаваше шумна група. Сара намали скоростта и когато се наведе към мястото на пътника, за да отвори вратата, видя, че един бивш обитател на Бастой* се откъсна от групата и бутна съдебния лекар в гърба. Той залитна и това предизвика подигравателни викове.
	[* Затвор в Норвегия. — Бел.прев.]
	Сара набра шифъра на жабката и извади служебното си оръжие. После излезе от колата. Лекарят се бе изправил и вървеше към джипа, като че ли нищо не се бе случило. Обидите станаха още по-груби и съвсем близо до него падна и се счупи една бутилка. „Ама защо не побърза!“ — запита се Сара, като заобиколи колата, а пистолетът бе скрит зад бедрото й. Тя знаеше по-добре от всеки докъде можеха да стигнат в агресията си такива индивиди. Дрезгав и нагъл глас нареди на „стареца“ да им хвърли чантата си и го заплаши, че в противен случай ще заприлича на заклано прасе. В този момент на светлината на една лампа Сара видя изражението върху лицето на лекаря. Мъж на петдесетина години, с почервенял от студа нос, закръглен, което издаваше, че си угажда. Бе съвсем спокоен и й направи знак, че идва, а после продължи да върви по площада, без да ускори крачка. Дали си бе дал сметка какво го заплашваше?
	— Направо си го търсиш, глупако! — изрева същият тип, който му бе заповядал да хвърли чантата си.
	После скочи върху лекаря, надавайки бесен вик. На Сара й се стори, че в ръката му проблясва нож, и стисна здраво оръжието. Лекарят обаче не промени с нищо поведението и походката си. Сара вдигна пистолета и се приготви да стреля в краката им, но видя, че мъжът с ножа се подхлъзва и пада върху заледените плочи на площада. Съдебният лекар се вмъкна в колата, без да бърза.
	Сара също влезе в колата.
	— Добър ден, инспектор Геринген — каза той, като сваляше ръкавиците си.
	Сара не обърна внимание на протегнатата му ръка, а само кимна с глава. После погледна в огледалото и потегли. Лекарят вдигна рамене, свали качулката си и потърси погледа на инспекторката. В това време обидите и заплахите на групата негодници се разбиваха в стъклата на колата.
	— Извинете, че за момент ви създадох напрежение, но ако бях хукнал да тичам, щях да падна и сега тези типове щяха да играят футбол с главата ми. Затова продължих да вървя, като разчитах на въздействието на алкохола върху тях, за да спася кожата си. И както предвидих, тези нещастници не се сетиха за поледицата и започнаха да тичат. А и знаете, ако ми бе писано да умра, това щеше да се случи…
	Лекарят завърши тирадата си и погледна внимателно мълчаливата инспекторка.
	— Значи е вярно онова, което разправят за вас: че не сте от разговорливите. Е, няма значение, аз приказвам и за двама. Само че, ако това ви дразни, най-добре ми го кажете. Придобил съм лоши навици от общуването си с мъртъвци.
	Изглеждаше доволен от шегата си.
	— Накратко, благодаря ви, че направихте това отклонение, за да ме вземете. Така наистина е по-бързо, защото иначе трябваше да попълня куп хартийки, за да ползвам дежурна кола.
	Смъкна още малко качулката си и разтърка с ръце тила си. После отвори куфарчето си и извади носна кърпичка. Сара разпозна характерната миризма на камфор — балсамът, който съдебните лекари държат под носа си, за да не усещат миризмата на труповете, които разсичат.
	Тя отвори прозореца и включи мигача, за да поеме по национално шосе „Ринг 3“, което водеше към северната част на Осло.
	— Знаете ли, очарован съм, че най-сетне се запознахме. Толкова съм слушал за вас! Ако позволите да бъда откровен, представата ми бе съвсем друга…
	След това се засмя съучастнически. Беше чул името на Сара Геринген за първи път, когато тя бе натоварена да поднови разследването за серийния убиец Ернест Янгер, наречен по-късно Санитаря. Дебнеха го от две години, а в това време изчезналите жени станаха шест. Този случай бе срамът на националната полиция. А Сара току-що бе задържала друг доста труден за разкриване убиец и на шефовете й им хрумна да се възползват от аналитичните й способности и яростната й решителност, за да разреши случай, който бе разтърсил столицата.
	Сара започна със заповедта аутопсиите да се правят по-прецизно. Изискваше по-задълбочени проучвания на изводите, направени след задължителните рутинни действия. Лоустур, когото тогава току-що бяха назначили за завеждащ службата по съдебна медицина, си спомняше как той и колегите му проклинаха допълнителната работа. Като четеше докладите на приятелите си обаче, той бе принуден да признае, че на места данните не бяха съвсем изчерпателни, а названията на някои химически субстанции, намерени в телата на жертвите, бяха неточни. И по-специално на едно вещество, което обърна хода на разследването. Представяше си инспектор Геринген — жена, която никога не бе виждал, като суховата и отблъскваща. А сега се налагаше да признае, че представата му е била напълно погрешна.
	Бе любопитен да разбере повече неща за нея и си науми, че трябва да я накара да реагира.
	— Я ми кажете, нали Янгер се намира в „Гаустад“*? Сигурно ще му е забавно да ви види…
	[* Най-старата държавна психиатрична болница в Норвегия, основана през 1855 г. От 1996 г. е част от Университетската болница „Акер“. — Бел.прев.]
	Това бе една от причините, поради които Сара не искаше да отиде там. Още по-малко искаше да води разговор на тази тема.
	Съдебният лекар я наблюдава известно време, напълно неспособен да разбере дали мисли за нещо друго, или просто го пренебрегва.
	Само че Тобиас не бе от хората, които се обезкуражават лесно.
	— Е, не съм имал случай да ви го кажа, но ви поздравявам за начина, по който приклещихте оня психопат миналата година. Много хитро от ваша страна да направите връзка между следите от почистващи препарати по телата на жертвите и присъствието на онази линейка на местата няколко минути преди всяко отвличане. Сигурно сте стигнали до този извод след четене и препрочитане на свидетелските показания, защото, поне така си мисля, това е първото нещо, което са споменали свидетелите.
	Сара нямаше желание да отговаря. Защото линейката се появи в докладите едва след като тя бе разпитала отново свидетелите и бе прекарала часове наред да сравнява съвпаденията, дори и най-незначителните. Като например тази линейка, за която свидетелите споменаваха бегло — като далечен декор, без никога да наблягат върху присъствието й.
	— Да не говорим и за намесата ви в деня на ареста. Знам, че не малко агенти още не са били дошли на себе си, когато сте решили да влезете първа, и сте успели да обезвредите Янгер толкова бързо. Мисля, че опитът ви във FSK* е бил от полза.
	[* Forsvarets Spesialkommando (от норв.) — специални части към Министерството на отбраната на Норвегия, създадени през 1982 г. заради повишен риск от терористични атаки. Днес специалните части участват както в национални, така и в международни операции. — Бел.прев.]
	— Интересува ме само какво ще заварим там тази сутрин.
	За първи път гласът на Сара отекна в затвореното пространство. Тобиас Лоустур, който не очакваше това, подскочи и се засрами. Затова помълча известно време. Сара не обичаше да говори за работата си в специалните служби. Да, техните отряди бяха най-добре подготвени и екипирани в сравнение с останалите, но все пак недостатъчно, за да противодействат адекватно на терористичните действия. Пъкленото дело на Андерш Брайвик* бе трагична илюстрация на този факт. Тридесетминутното им закъснение на остров Ютьоя бе причинено от проблем с мотора. Според Сара и доста нейни колеги от онова време това бе конкретната причина за смъртта на тридесет младежи от общо седемдесетте и седем жертви.
	[* През 2011 г. масовият убиец Андерш Брайвик осъществява две нападения — в Осло и на остров Ютьоя — причинявайки смъртта на 77 души. През август 2012 г. норвежкият съд му дава 21 години затвор с клаузата, че при изтичането на срока на присъдата, тя автоматично ще бъде удължена на доживотна. — Бел.прев.]
	След тази случка — според нея провал, който не можеше да се признае — тя бе напуснала отдела и бе отишла да работи в националната полиция като инспектор. Надяваше се, че с аналитичните си способности и прозорливостта си в края на краищата щеше да спаси повече животи, отколкото при зле планираните в последната минута акции на специалните служби.
	Излязоха от национално шосе „Ринг 3“, което имаше по две платна в посока, и поеха по селски път, който криволичеше покрай огъващи се под снега ели. Сара включи режима 4×4 на колата и пусна ксеноновите светлини против мъгла. Снежинките бяха изчезнали, за да отстъпят място на гъста мъгла. Пътят се виждаше едва-едва, термометърът показваше 3 градуса, а скрежът рисуваше кристални цветя върху предното стъкло.
	Съдебният лекар погледна през прозореца.
	— Произшествията на подобни места не са чести — отбеляза той.
	Сара прибра кичур коса зад ухото си и якето й изшумоли.
	Тобиас разтърка врата си, докато оглеждаше внимателно пейзажа.
	Колата се движеше в гориста и почти необитаема зона. Между дърветата се мернаха няколко ваканционни бунгала. Пътят се раздели на две и Сара пое по отсечката, която лъкатушеше сред гората. Светлината от фаровете едва-едва пробиваше мъглата и колата постоянно се блъскаше в преспите, които на височина стигаха до средата й. От време на време се очертаваха клоните на някое дърво, които приличаха на кокалести пръсти, покрити със сняг. Чуваше се единствено скърцането на гумите върху леда. После изведнъж на светлината на фаровете се очерта масивен силует, който проби мъглата и се приближи към тях.
	Най-напред различиха тухлена кула в готически стил, а после и металния й купол с монтираната върху него стрела над камбанарията. Накрая, подобно на часови, изплуваха двата назъбени корпуса на крилата на сградата, а горната част на заснежените им стени чезнеше в мрака.
	Мястото би изглеждало запуснато, ако мигащите светлини на две патрулни коли и един ван на криминалистите не осветяваха стените на сградата.
	Сара спря. Двигателят на колата ръмжеше под капака, а ауспухът кашляше и бълваше кълбенца пушек.
	— Пристигнахме — оповести съдебният лекар с глас, в който Сара долови колебание.
	Тя отново подкара колата и двамата преминаха под арката от ковано желязо на входа. Сара различи надписа, наполовина затрупан от снега: „Психиатрична болница «Гаустад».“


>	2

	Сара угаси мотора. Навън мразовитият въздух се бе спуснал върху колата като хайка кучета, готови да се нахвърлят върху плячката си.
	— Хайде, да вървим.
	Тобиас Лоустур напусна хладната кола и се приближи до входа на сградата, като проклинаше ледения студ.
	С ръце на волана Сара се опита да успокои полуделия си пулс, като контролираше дишането си. Само че упражнението предизвика обратен ефект. Тревогата стягаше гърлото й като здраво намотано кълбо. Сякаш невидим палач се мъчеше да я задуши. Защо? Защо трябваше да идва тук днес? Набра кода и отвори жабката. Вътре имаше чифт белезници, които тя сложи в задния си джоб. А зад пистолета й HK P30* се криеха полицейска сигнална лампа, пакетче дъвки и опаковка транквиланти. Погледна за миг пакетчето и взе едно драже, а после заключи жабката. Оправи яката на пуловера си, закопча якето си догоре и излезе от колата. На няколко крачки пред нея съдебният лекар напредваше едва-едва в снежната нощ и при всяко издишване от устата му излизаше пара. Със същата походка Сара затътри крака след него, осветявана от примигванията на лампите на полицейските коли и слабата светлина, процеждаща се през прозорците на болницата. Подметките на ботите й предпазливо мачкаха снежната пудра, когато вик или по-скоро жално стенание, примесено с болка и гняв, проби нощта. Идваше от един неосветен прозорец на първия етаж.
	[* Изключително добър пистолет на немската фирма „Хеклер & Кох“, пуснат в обращение през 2006 г. — Бел.прев.]
	— Ех, дявол да го вземе — прошепна съдебният лекар, когото Сара току-що бе настигнала, — аз прекарвам времето си сред мъртъвци, но не знам дали имам смелостта да работя в лудница. Особено пък в тази, като знам каква слава й се носи…
	Докато учеше криминална психология, Сара бе разбрала, че това медицинско заведение държеше зловещия рекорд на Европа по лоботомии. През четиридесетте години такива са били направени на триста пациенти. По онова време са смятали, че могат да облекчат мъките на хора, страдащи от шизофрения, епилепсия или депресия, като им изрежат част от мозъчните влакна.
	Сара си спомняше описанието на този варварски метод, при който вкарвали нещо като острие на шило за лед между очната ябълка и клепача, докато се забиело в костната стена. С един удар на чука хирургът му помагал да премине през черепната кутия и да проникне във фронталния лоб на мозъка. Тогава задействал дръжките на инструмента и започвал да „мете“ с отмерени движения, които отрязвали част от мозъчните окончания. В повечето случаи на болния се инжектирала само местна упойка и той губел съзнание от болката или пък от конвулсиите, предизвикани от изрязването на нервните окончания. Някои пациенти умирали по време на интервенцията, а онези, които оцелявали, били обречени да вегетират — без въображение, любопитство или интерес към живота, без никакви желания. Но за лекарите те били излекувани. Агресивността и кризите, които ги измъчвали, изчезвали. Изпращали ги по домовете им и те вече не представлявали никаква опасност за обществото… По-късно Сара научи, че по онова време американското правителство видяло в тази практика начин да намали престоя на душевноболните в специализираните лечебни заведения и в резултат на това — възможност да се направят икономии в бюджета. И официално подкрепило лоботомията.
	Сара нямаше търпение да влезе в болницата, за да може час по-скоро да излезе от нея. Така че задмина съдебния лекар, който не бързаше толкова. Когато минаваше под внушителния свод на главния вход, имаше чувството, че влиза в църква. Пропъди, доколкото можеше обзелия я страх и решително бутна едното крило на дървената врата с орнаменти. Озова се в зала, чиито стени бяха високи като на катедрала.
	Срещу нея, на двадесетина крачки, имаше внушителна приемна, отделена с плот от акажу, а вляво се виждаше вита стълба. В дъното на залата, зад приемната, имаше стъклена врата, а зад нея се загатваха силуетите на хора в бели престилки. Навсякъде се усещаше натраплива миризма на почистващи препарати. Една жена, очевидно задължена да приема посетителите, бе станала при влизането им. Бе най-много на двадесет години. Неуместната й за случая усмивка издаваше липсата на опит. Сара прекоси залата. Токовете на ботите й отекваха по пода, настлан с бели и черни мраморни плочи. Със студенина, която бе в хармония с походката й, тя представи картата си на инспектор от Националната служба за криминални разследвания.
	— Добър ден, госпожо Геран, извинете… Геринген. Професор Ханс Грунд ви очаква в кабинета си — каза младата жена и посочи с ръка витата стълба.
	— Кажете му да слезе.
	Съдебният лекар, който бе последвал Сара, се усмихна смутено на момичето.
	— Добре. Ще го повикам — отговори то и седна, за да набере номера от телефона си.
	Сара огледа по-внимателно залата и разбра, че не само миризмата на почистващи препрати бе причина за неприятните усещания, които имаше, откакто влезе в сградата.
	Болницата просто бе замръзнала в миналото. До такава степен, че без светещия екран на компютъра, който стърчеше върху плота, човек би помислил, че се намира в 19-и век. Стъпалата на витата стълба от акажу бяха изтъркани от времето, а сводът на тавана приличаше на купола на катедрала. Мраморният под затвърждаваше принадлежността на мястото към по-миналия век.
	Сара забеляза оживление зад стъклената врата в дъното на залата. Част от персонала настаняваше около някакви маси облечени в бледозелени дрехи хора. Сред тях по всяка вероятност се намираше и човекът, който на влизане в клиниката Сара бе чула да надава сърцераздирателни крясъци. Кой ли бе? Може би слабичкият младеж с отривисти движения, блуждаещ поглед и непохватна походка? Или онази жена — към четиридесетгодишна, с мрачен вид, сплъстени коси и хлътнали бузи? Сара се вгледа в лицето й и не откри в него никакви признаци на лудост, а само отчаяние, изтощение и усещане за безизходица. После усети парене в очите заради сълзите, които се опитваше да сдържи. Отклони погледа си малко преди да чуе глас, който я викаше по име. А жената я погледа известно време и на свой ред отклони поглед и се обърна.
	— Инспектор Геринген!
	Блиндираната врата към фоайето току-що се бе отворила. Появи се мъж на около четиридесет години с рижа брада. Носеше светлосиня риза с черни полицейски пагони. Отправи се с тревожни стъпки към Сара.
	— Офицер Дорн. Аз ви повиках — добави мъжът, а Сара забеляза тъмните кръгове под очите му и безпокойството, изписаното по лицето му.
	Да, точно за него бе помислила Сара, когато й се обади по телефона. Един ден бе довел в полицейското управление двете си червенокоси близначки, за да го разгледат. На Сара й бе харесало вниманието и подбраните думи, с които им обясняваше задълженията на всеки служител. Сара му кимна с глава и зачака той да продължи. Офицерът познаваше репутацията на инспекторката и не бе учуден от мълчанието й. Знаеше, че тя не се товареше с излишна размяна на любезности, а обичаше да върви право към целта. Хвърли един поглед към момичето в приемната и после заговори с нисък глас. Съдебният лекар, който стоеше близо до тях, наостри уши.
	— И така, в пет часа и двайсет и три минути тази сутрин ни се обади по телефона Аймерик Грост, нощен пазач в болницата. Беше нервен и гласът му трепереше. Обясни ни, че един от пациентите се е самоубил. Не можел да се свърже с директора на болницата и по тази причина поел отговорността да ни се обади. Като пристигнахме, бе доста притеснен. Каза, че сме се разкарвали за нищо и че пациентът бил умрял от сърдечна криза.
	Сара смръщи вежди.
	— Но тогава защо е говорел за самоубийство?
	— На практика той е бил в стаята за видеонаблюдение и е следял мониторите. Видял как един от пациентите сграбчва врата си и се гърчи във всички посоки, докато накрая престава да мърда. Потърсил двамата дежурни болногледачи, но те не му отговорили, не могъл да се свърже и с директора. Тогава се обадил в управлението и описал видяното, като казал, че пациентът се бил самоубил пред очите му.
	— А болногледачите потвърдиха ли версията му?
	— Да. Те изпълнявали нощните си задължения, когато чули викове. Били в другия край на сградата. Единият правел инжекция и не могъл да отиде където го викали. А другият пък, когато отишъл в стаичката, откъдето идвал шумът, установил, че пациентът е мъртъв.
	— Ами нали пазачът им се е обадил? Не са ли го чули? — учуди се Сара.
	— Да, и веднага се заели с пациента. Само че той бил вече мъртъв.
	— Ама това е безсмислено! — възкликна съдебният лекар. — Човек не може да се удуши сам. Защото ще загуби съзнание и ще престане да се души. Каква е тази глупост?
	После потърси подкрепа от инспекторката, но Сара направи знак на Дорн да продължи разказа си.
	— Това ми казаха болногледачите, когато пристигнах — поде той. — Бързо стигнали до извода, че пациентът имал паническа атака, след която последвал сърдечен пристъп. Само че колегата им от охраната се паникьосал, не чул диагнозата им и побързал да се обади в полицията с новината, че има самоубийство. Ето как се озовах тук.
	— Във всеки случай, паническата криза трябва да е била доста яка! Представяте ли си някой да бъде обхванат от желание да се удуши със собствените си ръце?! — учуди се Тобиас.
	Дорн не успя да прикрие раздразнението си, но Сара бе стигнала до същия извод и чакаше отговор от офицера.
	— Казах това на болногледачите и те ми отговориха, че се намираме в заведение за психичноболни, където налудничавите кризи за жалост били често явление.
	Офицер Дорн завърши разказа си. Бе доста притеснен. Съдебният лекар въздъхна като човек, когото са обезпокоили напразно.
	— Е, хубаво, може да съм се натегнал, госпожо инспектор, но ги заварих толкова нервни и колебливи, че реших да проявя предпазливост. Сега нещата може и да изглеждат логични, но на мен никак не ми хареса как сменят версиите си от момента, когато ни повикаха, до момента, когато пристигнахме. А и този белег на челото. Странно е.
	Сара бе съгласна, че нещата не са ясни. Не мислеше обаче, че са особено подозрителни.
	— Кои са тримата дежурни от тази нощ?
	— Двамата дежурни болногледачи Елиас Лунде и Леонард Сандвик са изолирани един от друг и чакат да ги разпитате, ако желаете. А нощният пазач Аймерик Грост е в друга стая на болницата. Ще го видите: млад е и работи в „Гаустад“ едва от две седмици. И понеже ме попитахте, криминалистите вече се занимават с тези, които са на работа. Що се отнася до директора, той току-що дойде и още не съм се видял с него. Съжалявам, може би не трябваше да бия такава тревога по телефона…
	Сара не му се сърдеше. Никога не се сърдеше на хора, които се ръководеха от съмнението. А и си задаваше въпроса дали все пак не бе по-добре, че е тук, вместо да изпадне в депресия в прегръдките на сестра си. Във всеки случай се опитваше да се убеди, че е така. Канеше се да поиска от офицера да я заведе при трупа, когато на стълбата от акажу се появи висок мъж в сив костюм. Бе придал на лицето си угрижен вид, а слепоочията му сивееха и му придаваха елегантен вид. Откритият му поглед, подчертан от обраслите вежди, издаваше човек, свикнал да ръководи. Огледа тържествено Сара и съдебния лекар.
	— Аз съм професор Ханс Грунд, директор на болницата. Съжалявам, че са ви разкарвали напразно, но всъщност фактът, че са ви повикали, прави чест на моя екип. Смятали са, че постъпват правилно.
	Директорът, който бе протегнал ръка, се сконфузи, като видя, че Сара продължи да стои с ръце в джобовете на якето си. Това впрочем бе неин принцип. Никога да не допуска физически контакт с лица, пряко или косвено свързани с някой случай. Много психологически изследвания бяха доказали, че дори леко докосване би могло да окаже влияние на един човек в отношението му към друг. Но колкото и професионално да бе поведението й, тя никога не подценяваше човечността. Затова му кимна с глава. Докато директорът отпускаше ръката си, Сара забеляза, че кожата на десния му палец бе обелена. Огледа ръцете му и не забеляза друг изгризан нокът. Значи нямаше такъв навик. Очевидно смъртта на този пациент бе отключила емоционална реакция у него.
	— Тобиас Лоустур, съдебен лекар — намеси се докторът, като видя колко се смути директорът от мълчанието на инспекторката.
	— Приятно ми е. Простете ми, ако не съм особено приветлив, но смъртта на някой пациент, пък била тя и естествена, винаги ми причинява болка.
	— Къде е тялото? — попита Сара.
	Лицето на директора се напрегна и изрази раздразнение и обида.
	— Добре разбирам, че след като сте тук, искате да спазите процедурата докрай. Впрочем смятам, че случаят няма да ви отнеме много време. Оттук, ако обичате.
	С висящия от врата му бадж той отвори металната врата вляво, която Сара бе забелязала на влизане. Тя го последва, а по петите й вървяха съдебният лекар и офицер Дорн. Миризмата на почистващи препарати се примеси с тази на етер. Ханс Грунд се обърна за миг към Сара, без да спре.
	— Разбирам, че не се чувствате особено добре в подобно място, госпожо инспектор. Спомням си, че дори аз навремето, докато бях на първия си стаж в психиатрична клиника, се питах дали съм създаден за тази професия. После обаче си дадох сметка, че причината за това е, че ми бе трудно да разбирам подобни хора. А когато изучих подробно патологиите, шокът от странностите им отстъпи място на интереса ми и на желанието да им помогна.
	„Ако знаеше защо се чувствам зле, щеше да млъкнеш!“ — искаше да му каже Сара. Но тя не изневери на навика си да бъде пестелива на думи. А мълчанието й само увеличи объркването на директора. Поеха по дълъг коридор с лъскав под, от който се влизаше в много празни помещения. Отнякъде се чуха гласове. Директорът не им обърна внимание и Сара трябваше да ускори крачка, за да може да го следва. Като пристигнаха пред помещението, откъдето идваха гласовете, Ханс Грунд влезе вътре и помоли групата да го почака малко.
	Стаята приличаше на игрална зала и за това допринасяха многобройните пациенти, седнали покрай масите и държащи в ръце карти за игра. Един от пациентите спореше и се бореше с двама болногледачи, които полагаха неимоверни усилия да го удържат. Викаше, че не искал да си пие хапчетата, защото го тровели с тях и всеки път, когато ги пиел, имал чувството, че умира. Директорът се приближи спокойно и без да бърза — като човек, който знае какво точно да направи, за да овладее ситуацията. Сара го наблюдаваше с любопитство, защото искаше да види как ще се справи с пациента.
	— Добър ден, Гералт — каза Ханс Грунд.
	Мъжът се мяташе във всички посоки. Лицата на болногледачите бяха почервенели от усилията, които полагаха да го укротят, и по тях се четеше досада. Директорът им направи знак да пуснат пациента, който продължи да се мята още няколко мига и после се успокои. Ханс Грунд дръпна настрани два стола. После покани пациента да седнат един до друг, като приятели. От мястото, където стоеше, Сара не чуваше какво си говорят, но с учудване видя как и двамата се усмихнаха. Разговорът им продължи само минута. После директорът подаде на пациента чаша вода и той изпи една таблетка. Двамата си стиснаха ръцете и професорът се върна в коридора.
	— Тялото е малко по-нататък — задоволи се да каже той.


	По пътя Дорн даде на Сара електронен пропуск, който й позволяваше да се движи из цялата сграда. Използва забавянето, за да я снабди и с едно уоки-токи със слушалка. Болницата била голяма и това щяло да улесни контактите им. Сара нямаше намерение да се бави много тук, но прие и двете неща. Като минаваха покрай една врата, Сара чу спазматични ридания и глас, който повтаряше: „А бебето ми?“, а после изразяваше учудване, че не получава отговор. Сара се чувстваше зле и като потисна болката си, попита:
	— Пациентът имаше ли рисково сърдечно заболяване?
	— Да, впрочем следяха състоянието му, но за съжаление, на неговата възраст невинаги можем да се преборим с фаталния изход.
	— Каква възраст?
	— Седемдесет и шест години.
	Дорн бе минал пред тях и отвори вратата, която ги изведе в друг, доста по-модерен коридор, осветен с неонови лампи, чиято млечна светлина се отразяваше върху теракотените плочи на пода. В дъното на този твърде дълъг коридор на пост стояха двама полицаи.
	— По каква причина пациентът е бил настанен в тази болница? — попита Сара, защото искаше да си създаде представа за мъртвеца, преди да види трупа и гледката да окаже влияние върху здравия й разум.
	— Заради чести личностни смущения и разстройства — делириум, параноя. Не беше обаче пациент, когото бихме нарекли „чувствителен“. Искам да кажа, сравнен с другите.
	— Ако се вярва на пазача ви, се е опитал да се удуши. Не е често срещано деяние — възрази Сара.
	Директорът оправи възела на вратовръзката си.
	— Очевидно, но съм учуден от постъпката му. Бе доста спокоен.
	— Може би вторичен ефект от лечението му?
	— Нищо не можем да изключим, но не мисля така. Беше на едно лечение от години насам и що се отнася до него, то нямаше противопоказания. Много сме бдителни в това отношение.
	— Може би неподходяща доза?
	Директорът поклати глава.
	— Преди всичко съм лекар, госпожо инспектор. Маниак съм, що се отнася до лечението на пациентите ми. Проявявам доста строгост към персонала. Откакто съм тук, никога не е имало грешка с дозировките. Не твърдя, че не може да се случи, но е малко вероятно.
	Групата мина покрай стая, от която се чуваше нежното пеене на пациент, което завърши с невероятно груба обида. Тобиас повтори обидата полугласно, сякаш се бе засрамил от нея. Но Сара забеляза, че лекарят не се усмихна. Напротив, бе ядосан от чутото. Извади бележник от джоба си, написа няколко думи, записа и часа, за да не забрави случая, а после прибра дневника си с новите записки.
	— Дежурните през нощта може да са допуснали грешка, която не смеят да признаят пред вас от страх да не загубят работата си. Като например че са забравили да дадат лекарствата на този особено… изобретателен пациент.
	Директорът учудено погледна към Сара.
	— Не знам какъв е случаят с вашите началници, но аз не съм тиранин. Тук ние сме един екип, аз съм нещо като инструктор, а не съдия. Когато моите подчинени имат проблем, те идват и го споделят с мен. Леонард и Елиас биха направили същото, ако са допуснали грешка. А този човек си е отишъл от този свят от естествена смърт, ако мога да се изразя така. Мисля, че няма какво друго да се търси. Въпреки това ви оставям да си направите изводите сами.
	— Последен въпрос: колко сектора има в сградата?
	— Три. Сектор А е за пациентите, които не представляват опасност за себе си и за другите. Пациентите от сектор Б изискват по-постоянно внимание и не могат да живеят в големи групи. А болните от сектор В логично са определени като опасни, въпреки че самият аз не съм привърженик на този термин. Инцидентът тази нощ е станал в зона А, където между другото пристигнахме.
	Двама полицаи бяха блокирали коридора и се отдръпнаха едва когато Сара им показа картата си на инспектор от полицията в Осло.
	— Можете да влезете, инспектор Геринген — каза единият, гигант със светла кожа и подстригани като четка руси коси, чието име бе изписано върху баджа на куртката му — Нилсен. Нито една от неоновите лампи на тавана не бе запалена и единствената светлина със странно синьо сияние идваше от процеп вляво.
	— Още използват полилайт — уточни съдебният лекар, като посочи с брадичка синкавата светлина.
	Директорът се канеше да последва Сара и съдебния лекар, но гигантът му препречи пътя.
	— Съжалявам, господине, това е охраняема зона. — Крилото на вратата изскърца глухо и се затвори.
	Сара забеляза бяла мумия със стерилни обувки, която излезе от стаята със синкавата халогенна светлина. Безупречно оборудваният силует постави една пластмасова туба върху някаква количка, после закачи етикет върху нея и се върна в стаята. Сара пристъпи напред и разгледа съдържанието на количката. Имаше стерилни ръкавици и терлици. Тя започна да се оборудва, а в това време съдебният лекар обличаше защитен комбинезон, който бе извадил от куфарчето си.
	Докато нагласяваше втората си ръкавица, Сара влезе в изолатора. Светлината на портативната лампа оставяше у нея впечатлението, че се придвижва в някакъв аквариум. В светлосинкавия полумрак двама души от техническия екип на криминалистите, облечени в защитни комбинезони, работеха трескаво. Единият бе в дъното на помещението и се бе навел над леглото, а другият взе нещо от пода с помощта на пинсети и го сложи в някакво шишенце. Вторият човек от екипа носеше очила с оранжеви стъкла, а на рамото му висеше подобен на радиатор апарат. Синкавата светлина идваше от закачения към апарата маркуч, който полицаят методично движеше по стените, пода и тавана.
	По земята имаше жълти репери. Те бяха номерирани и разположени на много места в помещението. Един от тях се намираше при силуета до леглото, чиито черти не се виждаха в полумрака. Сара се приближи. Стаята бе квадратна. До стената вдясно имаше легло, а тоалетната чиния и мивката бяха отсреща. С това се изчерпваше цялото оборудване.
	— За мен е достатъчно — приглушеният глас бе на жената от екипа, която държеше лампата.
	Тя я угаси и клекна до един кабел.
	— Внимание! Паля!
	Светлината от четирите прожектора, разположени в четирите ъгъла на помещението, сякаш го подпали. Точно в този момент Сара го видя. Трупът бе срещу нея, с крака, опънати към входа. Бе облегнат на леглото. Главата му висеше настрани. Кожата бе набръчкана от годините. Бе облечен в бледозелена болнична дреха. Беше бос, а очите му с разширени зеници сякаш гледаха нещо страховито. Отворената му уста бе вкаменена в ужасена гримаса. Обърнатите му навътре устни разкриваха развалени зъби, а езикът вече бе подут. Редките му коси падаха като мазен воал върху челото. На Сара й трябваха няколко секунди, за да възприеме ужасното видение, а после клекна, за да разгледа по-отблизо лилавите белези от душенето върху подутия и смачкан врат на мъртвеца. Ясно различи следи от пръсти. Въпреки напредналата си възраст нещастникът не се бе шегувал…
	Тобиас Лоустур влезе в помещението, облечен в комбинезона си.
	— Е, какви са изводите, госпожо инспектор?
	С обвития си в ръкавицата палец Сара повдигна ресните мазна коса, която бе залепнала върху челото на нещастника. Разбра защо офицер Дорн бе споменал за странен белег. Всъщност три белега, всеки с големина половин пръст, осакатяваха безкръвното чело на човека. Те почти се сливаха с цвета на кожата, но белият им контур и леката им грапавина ги очертаваха. Насложени един до друг, трите белега образуваха числото 488.


>	3

	Съдебният лекар на свой ред се наведе и прокара пръста си в ръкавица по трите цифри.
	— Това са стари белези. И не са били направени професионално. Съмнявам се, че човекът сам е поискал да му ги гравират.
	После той освети ушите и очите на мъртвеца с лампичка.
	— Няколко капиляра в очните ябълки са се спукали заради притискане на горните дихателни пътища. Но не са много. Няма кървене от ухото, а и по лицето има съвсем малко прилив на кръв…
	След тези думи с палец и показалец, свити като пинсета, опипа шията под адамовата ябълка. Сара забеляза колебанието му.
	— А и на пръв поглед не откривам счупване на подезичната кост. Очевидно удушаването не е причина за смъртта.
	Лекарят продължи прегледа, като търпеливо опипваше крайниците на мъртвеца.
	— Не откривам никаква следа от удар или рана — продължи съсредоточено Тобиас, — като изключим синините върху свивката на ръката. Там, където се боде, за да се сложи инжекция — уточни той, като показа лилавите петна. — Нормално е да ги има на такова място, щом го лекуват. Ами, на този етап това е всичко, което мога да кажа.
	— И според вас причината за смъртта е…? — реши се да попита Сара.
	— Не изключвам нищо — отвърна съдебният лекар, — включително и случайно отравяне. Мога да кажа как стоят нещата след токсикологичната експертиза и прегледа на органите. Ако държите, разбира се.
	— Сравнете вашите изводи с тези на техническите изпълнители от научния екип и уточнете дали следите от пръсти са от тези на мъртвеца. А после пренесете тялото в болницата и ме информирайте за изводите от аутопсията.
	Тобиас кимна с глава. Имаше учуден вид.
	— Много добре. Сещате се, че следите от пръсти може да не са от пръстите на нещастника. За разлика от колегите ви, които не обръщат внимание на такива подробности…
	Сара бе разсеяна и комплиментът мина покрай ушите й. В очакване на изводите на съдебния лекар, тя се надяваше директорът да намери някакво обяснение за издълбаните върху челото на пациента цифри. Стана и за последен път огледа стаята, за да я запечата в паметта си, а после излезе.
	Един от двамата полицаи от криминалната лаборатория току-що бе излязъл от стаята и слагаше пластмасово пликче върху количката.
	— Взехте ли отпечатъци от тялото? — попита го Сара.
	— Да. Лентичките са ей там — отговори той, показвайки плексигласова кутийка с надпис „Мъртвецът от Гаустад“. — Папиларните следи могат да се използват.
	Сара се обърна към съдебния лекар, за да го уведоми за този факт, но той я изпревари.
	— Всичко е наред, госпожо инспектор, онова, което ми е необходимо, е тук.
	Вместо отговор Сара му направи знак с ръка, а после хвърли ръкавиците си в един контейнер с надпис „Опасно за живота“. Пусна там и стерилните терлици и за последен път се обърна към стаята на жертвата.
	Нещо я смущаваше, но не можеше да определи какво. Погледът й отново се спря на нищожната и тъжна мебелировка — леглото, мивката, тоалетната. Изведнъж разбра какво не й се струва нормално. Нямаше нито хавлиени кърпи, нито сапун, а леглото не бе застлано с чаршаф. Като че никой не живееше в тази стая. Отиде при директора, който я очакваше от другата страна на вратата. С бързо движение той нагласи очилата върху носа си и разпери ръце, сякаш искаше да й каже: „Нали видяхте, че нещата са такива, каквито ви ги описах“.
	— Къде са тоалетните принадлежности на пациента? — попита го Сара.
	— Тоест?
	— Ами кърпа, чаршафи, бельо за смяна, четка за зъби, сапун…
	— Съжалявам, но трябва да ви напомня, госпожо инспектор, че не се намираме в класически тип болница — отвърна й директорът, като я гледаше над очилата си. — Предпазваме пациентите си от всякакви опити за самоубийство. Струва ми се, че това се разбира от само себе си.
	— Само че нали в сектор А са пациенти, които не представляват непосредствена опасност за себе си или за другите… Това са вашите собствени думи, изречени преди по-малко от пет минути.
	Ханс Грунд поглади вратовръзката си и сви краищата на устните си. Дали това бе гримаса на лъжец, който се чувства неловко, защото е хванат на местопрестъплението, или на лекар, раздразнен от липсата на уважение от страна на някаква си инспекторка, която му губеше времето? В момента Сара не можеше да отговори на този въпрос.
	— Наистина казах тези думи — потвърди директорът, — но тук не е психиатрична фабрика, където се грижим за болните с помощта на батерии. Като поех работата в „Гаустад“, си поставих за цел да внедря едно изрично правило: да адаптирам действащите норми съобразно всеки случай и с една-единствена цел — доброто на пациентите. Пациент 488, както го наричаха тук, имаше нужда от спокойно място, какъвто е сектор А, и където пациентите не са агресивни. В същото време обаче можеше да прояви самоубийствени наклонности — нещо, което не можех да пренебрегна… Неговият случай беше специален и ето защо подкрепих компромисно решение: ще бъде в сектор А, но с оборудването за сектор В.
	Ханс Грунд бе отговорил по-спокойно, отколкото Сара очакваше и тя намери неговото обяснение за интелигентно и логично. Още повече че го бе видяла преди малко да се справя отлично със своенравния пациент… Ето защо не можеше да се съмнява, че Ханс е загрижен за състоянието на пациентите си лекар. Само че имаше и други неясноти, които гъделичкаха въображението на Сара.
	— Наричате го „четиристотин осемдесет и осем“, а как бе истинското му име?
	Ханс Грунд смутено потърка брадичката си.
	— Ами… как да ви кажа… Не го знам.
	Този път Сара не успя да прикрие учудването си.
	— Ами да, не го зная. Наясно съм, че изглежда невероятно, но мога да ви обясня как стоят нещата — заоправдава се директорът. — Само че не тук. В кабинета ми, ако не възразявате.
	Двамата прекосиха отново коридора, по който бяха минали на идване.
	— Има ли видеонаблюдение в стаите? — попита Сара.
	Ханс Грунд поклати глава.
	— Да, но камерите не записват нищо. Въпрос на етика и на уважение на интимния свят на пациентите. Това важи и за по-особените пациенти в нашето заведение.
	Тази информация, както и други подобни, Сара щеше да провери по-късно.
	— А защо не са могли да се свържат с вас, когато нощният пазач ви е потърсил?
	— Бях в самолета. Връщах се от конгрес на психиатрите в Съединените щати. Няма да скрия от вас, че съм в циркадна аритмия* — така се изразяваме на нашия жаргон. Така че не ми се сърдете, ако понякога точните отговори ми убягват.
	[* Циркаден ритъм — това е вътрешният часовник на човека, от който зависи чувството за глад, нуждата от почивка, телесната температура, метаболизмът, усещането за глад и умора и др. — Бел.прев.]
	Стигнаха до мястото със стъклени врати, от които се излизаше във вътрешния двор, и се изкачиха по спираловидната стълба. Този път на Сара й се стори, че е преминала през бариера, след която отново навлизаше в друга епоха — 19-и век. Подът на дългия коридор с нисък сводест таван бе покрит с протрит от годините паркет, а стените му бяха варосани. Осветяваха го полилеи от ковано желязо, които завършваха с абажури с формата на лале. Директорът отвори една от многобройните врати в този старовремски коридор.
	— Тук е. Влезте, моля.


	Първото сравнение, което й дойде наум, бе кралски параклис. Срещу входа, в другия край на стаята, зад монументално бюро, наподобяващо олтар, имаше висок тесен прозорец със завеси, подходящи за театрална сцена. Отгоре царстваше разпятие, от което погледът се плъзваше към високия таван с островърхи сводове. Сребърен потир, стърчащ върху дискос, украсяваше ниша, намираща се в центъра на гигантска библиотека, заемаща цялата лява стена. Почетното място на дясната стена бе отредено на картина, която шокираше със смъртната бледност на главния герой — гол мъж, стъпил с единия си крак върху дъното на лодка, опрял коляното на другия си крак върху ръба й и потопил дълъг прът в мрачните води на река. От двете страни на лодкаря двама зловещи персонажи бяха скрили лицата си в надиплени покривала. Последният елемент на мебелировката бе шкаф от тъмно дърво с фигури върху вратите му. От мястото си Сара успя да различи само очертанията им.
	Във въздуха се носеше миризма на угаснала пура, а сивотата на снежното утро унищожаваше светлината, разпръсвана от лампата със зелен абажур, която бе поставена върху бюрото. Директорът мина по мек килим с множество митологични фигури. Очите му бяха вперени в пода, сякаш вече обмисляше следващите си думи.
	— Вярваща ли сте, госпожо инспектор?
	„Странен въпрос“ — помисли си Сара. Още повече че тя не бе дошла тук, за да разискват теологични въпроси. Но за да не попречи на готовността му да говори, която би могла да е прелюдия към някои откровения, реши да му отговори кратко и стегнато.
	— Мисля, че е опасно човек да предпочете вярата пред желанието да е свободен.
	Директорът, който току-що бе седнал зад бюрото, учудено вдигна глава. Играеше си с голяма плексигласова рамка за снимки във формата на куб.
	— Сигурно много сте размишлявали и чели, за да формулирате такъв отговор.
	— Естествено, но сега бих искала да прочета досието на пациента.
	— Да, да, точно така, но джетлагът* забавя реакцията на мозъка ми, а и тази внезапна смърт ме притеснява, въпреки че не го показвам пред служителите си.
	[* Синдром, свързан със смяната на часови пояси, който се проявява с умора, раздразнение, главоболие и дезориентация. — Бел.прев.]
	Ханс Грунд стана и отвори дървения шкаф зад себе си. Този път Сара ясно различи изваяните по вратите фигури. Някои от тях бяха на демони.
	Директорът извади досие от една от етажерките и го подаде на Сара. Тя го взе и седна, без да чака покана. Прибра зад ухото си риж кичур коса, който падаше върху очите й, и отвори картонената папка.
	Вътре имаше десетина листа, описващи различни лечения срещу агресивност, приложени върху пациента, и няколко кратки бележки за мълчанието му. Никъде не се споменаваше кой е той и каква е причината, поради която бе затворен между тези стени.
	— Можете ли да ми обясните това? — попита Сара.
	Директорът сведе очи и прочисти гърлото си.
	— Вижте, ще бъда напълно честен с вас. Не зная кой е този човек и никой тук не знае това. Ето защо досието му е толкова тънко.
	— Може ли да бъдете по-конкретен?
	— Този човек е бил приет за лечение в „Гаустад“ преди тридесет и шест години заради ретроградна амнезия, примесена с параноични бълнувания. Тук го е довела полицията, след като го арестували за буйстване и агресивно поведение на обществено място. Не бе в състояние да оповести самоличността си, нито пък подаваше някакви знаци, които биха позволили да разберем кой е всъщност…
	Сара се намести върху мястото си.
	— И така, за тридесет и шест години този човек никога не е разкрил нищо за себе си, нито пък е казал какво му се е случило?
	Ханс Грунд поклати глава.
	— И никой не го е потърсил?
	— Не. Полицията търси доста време и се опита да го свърже с подадени молби за издирване на изчезнали хора — нови и стари. Но без никакъв резултат. Ние самите организирахме издирвания на негови близки, но никой не се обади. И понеже този човек можеше да бъде опасен за себе си или за другите, го оставихме тук. И така до днес. Колкото и да е тъжно, той дойде сам, напълно изгубил паметта си, и предаде богу дух сам, без нито той, нито някой друг да си спомни кой е.
	— А какво е значението на цифрите върху челото му? Малко са странни, нали?
	— Бях сигурен, че ще ме попитате за това. Дойде тук с тях. Но никога не сме знаели какво означават… А и той никога не спомена откъде са.
	Сара би могла да се задоволи с този отговор и да се прибере, да изчака доклада на съдебния лекар и да класира случая като случайна смърт при инцидент на човек с амнезия и без семейство. В края на краищата тя не бе тук, за да се запознава с живота на мъртвеца и да се опитва да разгадае смисъла и произхода на стар белег. Трябваше само да установи дали се касаеше за самоубийство, убийство или естествена смърт. И заради това беше нужно да попритисне малко директора. Струваше й се, че ако онова, което й казваше, бе истина, той беше потънал в комфорта на своя пост и се отнасяше с нея като със своя служителка — е, малко по-високопоставена от другите.
	— Какво ви накара да си хапете нокътя до кръв?
	Сара видя, че директорът внезапно се облещи, но веднага се овладя. Като че ли за миг го бе смутила промяната в светлината.
	— Случилото се не е приятно… И вие като мен знаете, че в продължение на години репутацията на клиниката „Гаустад“ не бе от най-блестящите. Аз съм тук, за да продължа делото на моя предшественик, който се бе заел да я реабилитира. Тази сутрин, като слязох от самолета, си казах, че случаят ще вдигне шум и че всичките ни усилия ще бъдат пометени от няколко заглавия в пресата.
	Директорът сведе очи към наранения си палец и сви рамене.
	— Признавам, че като директор на психиатрична болница не давам особено добър пример, но всички си имаме някои малки слабости, нали?
	Сара не знаеше какво да мисли за този отговор. А и нямаше никакво желание да започва разговор на тази тема. Бе крайно време да отиде в полицейското управление и да напише доклада си, а после да се прибере вкъщи и да се изправи срещу собствената си драма. Изведнъж се почувства в плен на жестоко безпокойство. Тъкмо се канеше да се сбогува с доктора, когато един глас изскърца в слушалката й. Беше Тобиас.
	— Слушам.
	Сара усети напрежението в гласа на съдебния лекар. Разбра начаса причината. Дори я побиха тръпки.
	— Окей, слизам веднага.
	Взе уоки-токито, което бе пъхнала в задния си джоб, и повика офицер Нилсен да дойде при нея.
	— Проблем ли има? — разтревожи се директорът.
	Сара не му отговори. Отвори вратата на кабинета и излезе в коридора. След минута офицерът, широк в раменете като Херкулес, се появи. Тя дискретно му нареди да наблюдава директора в кабинета му до ново нареждане и побърза да слезе на партера.
	Когато Сара влезе отново в стаята, като за целта си сложи отново ръкавици и калцуни, Тобиас и двамата служители от криминалната лаборатория току-що бяха натоварили тялото на Пациент 488 върху носилка и се канеха да затворят калъфа.
	— Надявам се, че знаете какво говорите — подхвърли Сара.
	Съдебният лекар благодари на техническия екип, като им кимна с глава, и те се заеха да събират материалите си.
	— Категоричен съм, госпожо инспектор, въпреки че и на мен ми бе трудно да повярвам. Но това са фактите: тялото е местено.
	Инстинктивно Сара погледна към мястото, където бе намерено тялото.
	— По какво съдите?
	— Имам доказателство, че изпразването на пикочния мехур post mortem е станало другаде. Както виждате, върху панталона на мъртвеца има петна от урина, но нямаше и следа от това върху пода под него. А би трябвало да има доста голяма локвичка предвид петното върху панталона. Този човек не е издъхнал тук. Остава да разберем защо е бил преместен.
	Сара се изправи и взе уоки-токито от джоба на якето си.
	— Тук е инспектор Геринген. Заповедта да се сведе до всички офицери. Никой да не влиза или излиза от болницата. Офицер Дорн, повикайте подкрепление, за да обезопасим района. Офицер Нилсен, останете при директора. Не се отмествайте и крачка от него.
	Уоки-токито на Сара изщрака, когато отговорите започнаха да пристигат.
	— Тук офицер Дорн. Получих заповедта.
	— Тук офицер Нилсен. На вашите заповеди.
	— Офицер Солберг на вашите заповеди.
	Сара се обърна отново към съдебния лекар.
	— Уточнихте ли дали следите от душене по врата на мъртвеца са от неговите пръсти, както твърдят болногледачите?
	Тобиас повдигна брадичката на жертвата, за да открие врата му.
	— Това са следи от показалеца и кутрето. Ако някой го бе удушил, местата им щяха да са разменени. Очевидно…
	— … е опитал да се удуши със собствените си ръце — заключи Сара. — Но може да са се опитали да го удушат, преди да сложат собствените му пръсти върху врата, за да изглежда като опит за самоубийство.
	— Съмнително е, но все пак възможно. Само че не е очевидно и няма как да се уточни. А и криминалистите ми казаха, че не са открили други отпечатъци, освен тези на жертвата. Нито по ръцете, нито по врата. Така че хипотезата е малко вероятна.
	Сара обобщаваше информацията и обмисляше въпросите, които напираха в главата й. Щом тялото е било преместено, значи искаха да скрият нещо. Но в такъв случай защо са извикали полицията? Абсурдно беше!
	Сара се замисли върху трескавото безпокойство и смущението на болногледачите, за което й бе споменал Дорн при пристигането й. Всички се чувствали неудобно и били смутени. Като че ли… Сара осъзна, че нощният пазач не е трябвало да вика полицията. Тази смърт не е трябвало да се оповестява. Ето защо обясненията се променили, след като Дорн пристигнал на място. Но тогава къде е издъхнал човекът? Сара отново се обърна към съдебния лекар.
	— Смяна на процедурата. Вземете необходимите проби за токсикологичното изследване, докато чакаме линейката. Така ще спечелим време — нареди тя. — Разрешавам ви да натоварите тялото и да започнете аутопсията веднага щом колата пристигне. Имам нужда от резултати колкото се може по-бързо. Не забравяйте да анализирате и белега върху челото.
	— Дадено.
	Сара взе уоки-токито.
	— Офицер Дорн, къде се намират двамата болногледачи и човекът, който следи мониторите?
	— В стария сектор В, вдясно, като излизате от сектор А.
	— Няма ли да арестувате директора? — учуди се Тобиас.
	Сара никога не би отговорила на такъв въпрос. Само че съдебният лекар й бе някак симпатичен.
	— Първо, не съм сигурна дали Ханс Грунд е в течение на този маскарад… И второ, той е виновен в нещо, но е твърде интелигентен, за да рухне веднага. Измежду тримата надзиратели все ще има слабо звено и пробив във веригата.
	Сара излезе от изолатора с по-бърза от обичайната си походка. Докато прекосяваше болницата в обратна посока, й се стори, че става все по-топло. Като че ли бяха надули максимално радиаторите в сградата. Съблече якето си. Дръпна яката на пуловера си, за да се разхлади малко, и доближи баджа до вратата, от която се излизаше от сектор А.
	— Добре ли сте?
	Сара отстъпи крачка назад. Офицер Дорн буквално бе изскочил пред нея.
	— Добре ли сте, госпожо инспектор?
	Тя погледна кротко Дорн и констатира, че на него не му бе толкова топло. Значи състоянието й се дължеше на тревогата, която прикриваше. Започваше да се пита дали не бе надценила желанието си за работа след онова, което й се бе случило. Прибра един немирен кичур зад ухото си, за да си придаде увереност, и обърна глава.
	— Къде са?
	Офицерът я огледа с безпокойство.
	— И тримата са в отделни стаи в този коридор, госпожо. Наблюдава ги офицер Солберг.
	Сара тръгна по коридора.


	Стените на бившия сектор В бяха боядисани в отблъскващо зелен цвят. Боята лъщеше и падналите люспи мазилка се примесваха с облачетата прах на пода. Миризмата на мухъл се бе набила в ноздрите на Сара. Тя попита Солберг, младия офицер от полицията, който стоеше насред коридора, кой къде се намира.
	— Болногледачът Елиас Лунде е в първата стая, Леонард Сандвик — във втората, а нощният пазач — във видеозалата. Аймерик Грост е в третата.
	Един от тези мъже или дори и тримата бяха намесени в „гримирането“ на местопрестъплението. Дали не прикриваха медицинска грешка, както Сара бе подсказала на директора? И дали бяха действали сами, или по заповед на Ханс Грунд? И по каква причина?
	Сара благодари на офицер Солберг и започна да разсъждава трескаво.
	Несъмнено слабото звено в групата бе младият нощен пазач. Вероятно му бяха дали да разбере, че е допуснал сериозна грешка, като е извикал преждевременно полицията, и сигурно му бяха продиктували набързо разказа за пред полицията. Очевидно нервите му бяха опънати и все още се чудеше как да направи подбор между действително случилото се и разказа, който трябваше да изрецитира. Вероятността да се издъни бе доста голяма. Сара влезе, без да чука, в третата стая. Младеж на по-малко от тридесет години седеше пред маса от формика в средата на помещението. Бе хванал главата си с две ръце и подскочи, като видя, че инспекторката влиза, без да чука. Късите му коси бяха чупливи, а изражението на лицето му сякаш се колебаеше между излъчване на юноша и на зрял човек. Огледа Сара боязливо.
	— Име, фамилия, възраст — изстреля Сара, докато сядаше срещу него на един скърцащ стол.
	— Ъ-ъ… Аймерик Грост, на двайсет и шест години.
	— Слушам ви.
	— Добре. Какво искате да ви кажа най-напред?
	Сара вдигна рамене.
	— Е, хубаво. Тази сутрин, много рано, видях на екраните за видеонаблюдение пациента, който умря, да си слага ръцете около врата и да крещи. Веднага след това устата му се отвори широко. За мен със сигурност беше загубен. Обадих се на болногледачите, но никой не отговори на телефона. Тогава се обадих на директора. И той не отговори… Изпаднах в паника и спазих нарежданията, които научих по време на обучението — предупредих полицията, че току-що бях видял един пациент да се самоубива в стаичката си.
	Младежът изчака за отговор, но такъв не дойде. Той преглътна.
	— Ами, това е.
	Аймерик Грост шаваше върху стола, който скърцаше дразнещо.
	— Господин Грост, препоръчвам ви да кажете истината — подхвърли Сара, както се прави, когато се атакува свидетел, за да проговори. — Изправени сме, както изглежда, пред опит да се замаскира убийство. Да ви предупредя, че ако сте намесен в това и се окаже, че сте излъгали, ще трябва да се сбогувате с хубавите дни на младостта.
	— Ама, казвам ви какво направих… Кълна ви се… не си измислям нищо…
	— Как реагира директорът, когато узна, че сте повикали полицията?
	— Каза ми, че съм направил добре, въпреки че според него нямало особена полза, тъй като в края на краищата ставало въпрос за сърдечна криза…
	— Заплашиха ли ви с нещо? Затова ли сега ме лъжете?
	— Какво? Ама кълна ви се, че не лъжа! Не говорете така!
	Младият пазач се бе разбунтувал и се бе отдалечил от масата. Косите му падаха върху помътнелия му поглед.
	— Не съм глупак! Виждам, че се опитвате да ме накарате да кажа нещо, само че не съм направил нищо лошо!
	— Добре, Аймерик, добре. Прав сте. Извинете ме. Няма да ви отегчавам дълго — забави темпото Сара, доволна, че бе успяла да предизвика желаната нервност у свидетеля.
	Младият пазач си пое дъх и се отпусна върху облегалката на стола. Смяташе, че най-тежкото е минало.
	— Ще бъда откровена с вас, Аймерик — поде Сара с поверителен тон. — Не подозирам вас, а болногледачите Елиас Лунде и Леонард Сандвик. Почти съм сигурна, че са ви излъгали. И че лъжат и мен.
	— Не знам. Не мога да кажа.
	— Разбирам. А да сте забелязали у тях подозрително поведение? Искам да кажа, докато наблюдавате мониторите и виждате какво става в болницата през нощта… Забелязали ли сте нещо?
	— Не съм отдавна тук, а и невинаги работя нощно време. Но никога не съм забелязвал нещо подозрително.
	— А познавахте ли мъртвия пациент?
	— Не. Знам само че го наричаха „четиристотин осемдесет и осем“ заради белега…
	— Никога ли не сте посещавали пациентите?
	— Не и пациентите от сектор С, рискът е много голям…
	„Не и пациентите от сектор С“ — Сара затаи дъх. Годините опит й помогнаха да не реагира на грешката на младия пазач. Той, очевидно, не си бе дал сметка за нея.
	— А те агресивни ли са? Въпреки лечението?
	— Е, поне така ми е казано.
	— А колко души са в този сектор?
	— Ами те са…
	Аймерик Грост внезапно млъкна. Бе пребледнял. Погледът му срещна този на Сара. Тя прочете в него страх. Току-що бе осъзнал, че според официалната версия пациентът е умрял в сектор А. След страха последва паника. Той стана и изтича към вратата, но тя бе затворена.
	Сара се надигна и тръгна към него, без да каже и дума.
	— Уверявам ви, че не съм направил нищо лошо — заекна той. — Те ме накараха да лъжа. Само че не знам дали станалото е истина! Нищо не знам!
	Сара взе белезниците от задния си джоб и ги сложи на ръцете на пазача.
	— Съжалявам, Аймерик. Полицай! — извика тя.
	Пазачът потъна в сълзи. Сара коленичи до него, докато повиканият полицай влизаше в помещението.
	— Кажете ми кой е номерът на изолатора на Пациент 488 в сектор С.
	— Аз… аз не знам.
	— Късно е, Аймерик. Ще бъдете съден. Това е сигурно. Сега остава само да разберем каква ще е присъдата. Ето защо, колкото повече неща ми кажете, толкова по-добре за вас.
	— Мисля, че беше С-трийсет и две, срещу Янгер. Само че дори не знам дали е умрял там…
	— Тоест?
	— Ами всеки ден ходеха за него и Янгер и ги водеха някъде. Те крещяха и не искаха, но ги принуждаваха. Така че може би е умрял там, където го водеха. Не знам къде, там няма камери.
	— А кои ги водеха?
	— Не знам. Караха ме да спирам камерите в определени часове. Вярвайте ми: не знам нищо друго. Умолявам ви, обещайте ми… Нали ще кажете на съдията, че съм ви помогнал, а?
	Вместо отговор Сара кимна утвърдително, а после се обърна към полицая, докато помагаше на младия пазач да се изправи.
	— Отведете господин Грост в полицейското управление. Поставете го под охрана. Ще дойда да го разпитам по-късно.
	После излезе бързо от стаята, като поиска по уоки-токито офицер Нилсен да я чака пред сектор С заедно с директора. След това се свърза с двамата специалисти от криминалната лаборатория и поиска от тях да разопаковат материалите си и да я чакат на същото място. Начаса.
	Почти задъхана, свърши със заповедите. За миг се облегна на стената в коридора. Внезапно почувства слабост — сякаш краката й отказваха да я носят. Даде си сметка какво се отприщваше в тялото й и се помоли за отсрочка… Нека не й прилошава… Не сега.


>	4

	Сара стигна до блиндираната врата на сектор С. Двамата специалисти от криминалната лаборатория вече бяха там и я чакаха. Бяха смъкнали маските от лицата си. Кльощав кестеняв мъж с враждебно изражение на лицето и жена на около тридесет години, която я оглеждаше много внимателно. Сякаш искаше да разбере дали например не бе пъхнала ръка в джоба на джинсите си, за да прикрие треперенето й?
	Докато чакаше нетърпеливо пристигането на офицер Нилсен и директора и се чудеше защо се бавят толкова, мобилният телефон в джоба й завибрира. Съобщение.
C>
	Здравей, голяма сестричке. Забрави ли рождения ден на Мойра тази вечер? Да ви чакаме ли у дома в 7 часа? Обичам те. До довечера. Намерих твоя снимка като петгодишна. Изпращам ти я.
C$
	Като се надяваше, че снимката ще разпръсне тревогата й, Сара натисна с палец квадратчето, за да я уголеми. Появиха се хубавите личица на две червенокоси момиченца, осветени от веселата светлина на пет свещички върху торта. Прилепили бузки, те очевидно са се канели да духнат свещите, но им бе попречил буен смях, защото широко отворените им усти разкриваха млечните им зъбки.
	Сара съжали, че е отворила снимката, и усети как тревогата я завладява отново.
	— Това децата ви ли са? — попита жената от криминалната лаборатория.
	Въпросът й сякаш идваше някъде отдалеч. Сара усети мравучкания по ръцете и краката си. Мястото, където се намираше, започна да й се струва странно, нереално. Съзнанието й бе завладяно от една-единствена парализираща мисъл — неосъществената й мечта за дете. Желязна преграда сякаш запушваше гърлото й. Тя тръгна напред, неспособна да пророни и дума поради растящия страх да не се строполи на земята пред екипа от криминалната лаборатория, офицер Нилсен и директора на клиниката, които щяха да пристигнат всеки момент. В обърканото й съзнание просветна, че пътьом бе мярнала тоалетните. Само че вратата, която отвори, за да тръгне нататък, я изправи лице в лице с офицер Нилсен и високия силует на директора.
	— Можете ли поне да ме информирате какво се е случило? — попита лекарят.
	Без да обърне внимание на въпроса му, Сара го заобиколи. Скоро съзря тоалетните, влезе и стремглаво нахълта в първата кабина, заключи и седна на тоалетната чиния. Със стиснати устни се опита да диша спокойно през носа си, докато в гърдите й бушуваше буря. В съзнанието й отново нахлуха виковете на Ерик: „Погубихме се, Сара, благодарение на този проклет план да имаме дете! Сякаш можехме да сме двойка единствено ако успеехме да станем родители!“. Ето как бе оправдал изневярата си и факта, че я напускаше. Да, може би бе искала твърде много да има бебе, а това бе навредило на техния живот като двойка. Да, бе се борила и с тялото, и с душата си, за да не се огъне, и със сигурност бе обръщала по-малко внимание на Ерик. Но никога не бе му отказала прегръдка или да го изслуша. Никога. Защо тогава не бе споделил страховете си, преди да бе станало твърде късно?
	В дъното на душата си Сара усещаше, че се страхува да си отговори на този въпрос, и от това болката й само ставаше по-остра. Щом не бе казал нищо, значи не е имал желание да го стори.
	— Госпожо инспектор? Наред ли е всичко? — извика Нилсен с кънтящия си глас.
	Страхът да не я изненадат в подобно състояние на пълен душевен срив профуча като камшичен удар в съзнанието на Сара. В хаоса на чувствата й просветна бледа светлинка разум: работата й бе последното нещо в живота й, което все още я крепеше. Ако искаше да преодолее изпитанието, трябваше да се закачи за нея като удавник за сламка.
	— Сигурна ли сте, че всичко е наред? — настоя офицерът.
	— Идете при директора!
	— На вашите заповеди, госпожо.
	Когато Сара излезе от тоалетната три минути по-късно, чувстваше огромно изтощение. Скоро стигна коридора, където я очакваха Нилсен, двамата специалисти от криминална лаборатория и изнервеният директор, който й хвърли изпитателен поглед. Впрочем всички я огледаха от главата до петите. Сара обаче не им остави време да й задават въпроси.
	— Къде се намира сектор С? — попита тя директора.
	— Сектор С ли?
	Вярна на навика си, Сара не повтори на събеседника си въпроса, който той бе чул прекрасно. Просто изчака търпеливо.
	— Както вече ви казах, пациентите от този сектор са считани за особено опасни. Понастоящем там имаме само един пациент, когото вие познавате добре — Ернест Янгер. В този час той вероятно спи. Лечението му е доста… радикално.
	— Номерът на стаята му?
	— С-27, но защо искате да посетите този сектор? Рискувате да събудите пациент, за когото полагаме всички грижи да държим кротък…
	Сара постави дадения й бадж върху електрическия сензор. Светна зелена лампичка и вратата се отвори механично.
	— Идвате с мен — нареди тя на директора.
	Влезе първа, последвана от екипа на криминалната лаборатория и офицера, който неотлъчно наблюдаваше директора. Подът на коридора бе застлан със зелени каучукови плоскости, нямаше прозорци. Осветяваха го слаби неонови лампи. Сара преброи шест врати, на които имаше табелка с буквата С, а след нея — цифра. Точно над входа имаше камера. Сара се спря пред помещение С-27 и вдигна капачето на шпионката. Стаята бе по-маломерна от стаята в сектор А и нямаше прозорец. От тавана висеше гола крушка и осветяваше мивка, тоалетна, а вдясно — допряно до стената легло. На него лежеше доста болнав на вид рус мъж. Сара потръпна, защото се сети за всички ужаси, които бе извършил този човек.
	— Ето, видяхте го, нали? — прошепна директорът.
	Сара спусна капачето на шпионката и продължи пътя си по коридора.
	— Нататък няма никого. Както вече ви казах, Янгер е единственият пациент в този сектор.
	Сара продължи, без да обръща глава. Като стигна до номер С-32, спря.
	— Отворете това помещение.
	Директорът поглади вратовръзката си. Този път Сара осъзна, че това му движение изразяваше притеснение. Впрочем той бе пребледнял.
	— Защо искате да влезете тук? Помещението е празно…
	Вместо отговор Сара погледна часовника си. Директорът навлажни устните си и извади връзка ключове от джоба си. Пъхна ключа в ключалката, завъртя го два пъти, а после, въздишайки, натисна дръжката.
	Стаята тънеше в мрак. Сара поиска нов чифт ръкавици от екипа на криминалната лаборатория, надяна ги и щракна ключа вляво от вратата, преди да влезе. Онова, което видя, я смая. Всеки сантиметър от стените бе покрит с графити. Приличаха на паяжина върху бяла боя. Малки черни фигурки бяха вплетени една в друга и вкупом представляваха главозамайващ хаос. Сякаш помещението бе замърсено от някой черен паразит. Сара прокара обвитата си в ръкавица ръка по една от стените и внимателно разгледа бъркотията от линии, като се мъчеше да различи някоя по-ясна фигура. Видя обаче само куп завъртулки.
	— Искам интегрална фоторепродукция на цялата стена — нареди тя. После огледа земята. — Потърсете следи от урина.
	Двамата експерти от криминалната лаборатория отново облякоха комбинезоните си и покриха главите си с качулки.
	— Какво представляват тези графити? — попита тя директора.
	— Нямам представа. Рисувал ги е отдавнашен пациент. Вече не е тук.
	Вече не бе необходимо Сара да се обръща, за да усети колко притеснен, нервен и възбуден е директорът.
	— И не сте намерили време да почистите стените?
	— Все още не. Както ви обясних, тук рядко има пациенти, а и нямаме достатъчно персонал, за да се справим с всичко. Почистването не е било сред приоритетните ни задачи.
	— Тук ли е умрял?
	— Моля?
	Сара се увери, че Нилсен е нащрек. Щеше да задържи директора, в случай че се опита да избяга.
	— Знам, че това е бил изолаторът на починалия тази нощ пациент — натърти тя. — Защо се опитахте да ни заблудите, че е бил настанен в сектор А?
	— Приказвате безсмислици! — пламна директорът. — Това наистина бе стаята на Пациент 488, но преди два дни го преместихме в сектор А, защото ни се стори, че вече не представлява опасност.
	— Къде сте водели Янгер и Пациент 488 всяка вечер? Какво сте ги карали да изтърпяват?
	Директорът изглеждаше смаян.
	— Ама за какво говорите?
	— От какво всъщност е починал пациентът, за когото твърдите, че е станал жертва на сърдечна криза? Защо е местено тялото му? Тези рисунки ли сте искали да запазите в тайна? По каква причина?
	— Добре, слушайте, отсега нататък искам да ми задавате пред адвокат всички въпроси, касаещи този смъртен случай.
	Сара очакваше такъв отговор. Тръгна обратно, като направи знак на Нилсен и директора да я последват. Спря пред стая С-27 и попита:
	— Защо Янгер е затворен тук? Защото секторът е по-добре обезопасен или има друга причина?
	Директорът махна с досада ръка, а после въздъхна тежко.
	— Дали е тук само защото секторът е охраняван по-добре? Ами трябва ли да ви напомням, че е изнасилил и удушил дузина жени в линейката си преди приблизително пет години. Всяка от тях е била измъчвана в продължение на пет дни. Да, той е тук, за да не избяга. Не, няма друга причина. Не мога да разбера инсинуациите ви… — прекъсна я директорът.
	— След колко време ще се събуди?
	— Не знам… Може би след три-четири часа.
	Сара не каза нищо. Задоволи се да наблюдава страха, изписан на лицето на директора.
	— Слушайте, държа да ви предупредя, че въпреки лечението, е все още доста агресивен. Защо искате да говорите с него?
	— Защото е познавал Пациент 488 и може би е чул или видял какво е причинило смъртта му… Защото, за разлика от вас, той няма никакъв интерес да ме лъже. Отворете стаята.


	Набит санитар с дебел врат и щръкнали уши излезе от помещението, в което бе затворен Ернест Янгер. По челото му лъщеше пот.
	— Ризата е завързана. Той се събуди — заяви задъхан.
	Ханс Грунд направи крачка към Сара.
	— Инспектор Геринген, Янгер бе спокоен до днес, защото е под въздействието на успокоителни и защото не е виждал жена от много години. Не го предизвиквайте и ме оставете да се намеся, ако преценя, че трябва да го оставим на спокойствие.
	— Офицер Нилсен, придружете господин Грунд до кабинета му и останете с него, докато дойда. Не искам да остава тук…
	— Моля? Сигурно не говорите сериозно?
	Сара сложи ръка върху дръжката на вратата. Директорът сграбчи ръката й, но под настойчивия й поглед веднага я отдръпна и отстъпи назад. Сара го погледна още веднъж презрително и влезе в помещението. Вътре я посрещна миризма на пот, примесена с етер. Ернест Янгер лежеше върху леглото със сгънати крака, с гръб към посетителката си, стегнат в усмирителна риза, чиито ръкави бяха вързани на корема му.
	— Добър ден, Ернест.
	Пациентът бавно се обърна към посетителката и Сара се оказа лице в лице с човека, чието изражение толкова я бе смутило навремето. Не приличаше на чудовище, а имаше почти детско лице с розова кожа и кръгли бузи. Мъжът огледа Сара и се усмихна, разкривайки разстоянието между двата си предни зъба, което му придаде още по-наивно изражение. Приличаше на селско момче със златиста къдрава коса, което животът на чист въздух бе съхранил от белезите на времето.
	Сара се отправи към малка масичка и столове, заковани на пода на два метра от леглото. После седна и кръстоса крака. Янгер я следеше с очи. Сара долови блясъка в погледа. Бе забелязвала подобен блясък у много мъже, когато я оглеждаха от глава до пети. Секунда по-късно обаче очите му се превърнаха в две огнени, жадни и похотливи жарави. Янгер успя да седне в леглото и прехапа долната си устна с един от горните си кучешки зъби.
	— Янгер, познавате ли пациента от стая С-трийсет и две?
	Той вдигна поглед към тавана, сякаш размишляваше.
	— Инспектор Геринген, как човек не може да предвиди изненадите в живота! Ако знаете колко съм щастлив, че ви виждам.
	Сара прекрасно знаеше какво се съдържа в думата „радост“, изречена от устата на този перверзен тип.
	— Не съм тук, за да говорим за вашия случай, Ернест.
	— Добре, добре… жалко, наистина. Би ми доставило удоволствие да си спомня за нашето общо минало — прошепна Янгер, като галеше с поглед събеседницата си.
	Опитът на Сара не й помагаше да се отърси от чувството на отвращение и от усещането за онова, което в нейната професия се наричаше „изнасилване с поглед“.
	— Тук съм заради човека, когото са наричали „488“. Познавахте ли го?
	— 488? Да, познавах го, но защо говорите в минало време?
	Гласът му бе станал приятен и весел.
	— Мъртъв е — отвърна Сара. — Приятели ли бяхте?
	— Така ли? Какво му се е случило?
	— Не знаем още с точност. Но може би вие ще ни помогнете. Добре ли го познавахте?
	— Да, бяхме приятели, въпреки че за пет години той не ми е казал и думичка.
	— 488 беше ли тук снощи?
	— Да, викаше както всяка вечер… Този вик бе характерен за него. Ужасно нещо. Грозна работа… Е, вие най-добре знаете, че съм се наслушал на крясъци. Само че, да ви кажа, този вик ме изправяше на нокти…
	— Така значи. Викал е всяка вечер. Знаете ли защо?
	— Е, възможно е…
	Усмивка озари лицето на Янгер и изтри за миг невинното му изражение, след секунда обаче веселостта му се възвърна.
	— Господин Янгер — обърна се към него Сара, — какво знаете за Пациент 488?
	— Искате да знаете кой го е убил ли?
	— Кой го е убил ли? Искате да кажете, че е бил убит?
	— Искаш ли да ти кажа нещо, малка мръснице?
	Сара потисна желанието си да отстъпи назад. Тялото й се напрегна в очакване. Да, подобно поведение бе предвидимо, но все пак сблъсъкът с действителността я изненада. Тя опита друг подход.
	— Ернест, знам, че всяка вечер ви водят някъде… И че ви правят разни неща. Кажете ми нещо повече. Може би ще мога да ви помогна…
	— Убил го е черният сън! И аз ще съм следващият.
	— Черният сън ли? Какво е това?
	Янгер прекара език по устните си, а чертите на лицето му се разкривиха в гневна гримаса.
	— И теб ще лекувам като другите! — изрева той и се изправи като пружина.
	Сара едва се удържа да не подскочи.
	— Ще те лекувам като другите! — повтори Янгер. — Ще си поиграем на мама и татко в линейката ми.
	После неочаквано седна и лицето му отново придоби ангелско изражение.
	— Не се тревожете, ще ви закарам в болницата. Всичко е наред, госпожо — прошепна той, като гледаше съчувствено Сара.
	По време на контактите си с Янгер в миналото Сара се бе сблъсквала многократно с лудостта му. И бе наясно, че трябва час по-скоро някак да му повлияе така, че той да й се довери.
	— Ернест, какво е „черен сън“?
	Ернест заговори с глас, пропит с гняв.
	— Директорът не е такъв, за какъвто го мислите… — прошепна той.
	Сара изправи рамене почти незабележимо. Чуваше шумното дишане на пациента, напомнящо тиктакане на механизъм, запаметил сметки за уреждане.
	— Истинският луд в болницата е той.
	— Какво ви причинява?
	— Обичаш ли ме?
	— Ернест Янгер, аз съм единственият ви шанс да облекчите страданията си. Да не губим ценно време.
	— Никой не ме обича. И аз бях принуден да ги карам насила да казват, че ме обичат. Беше страхотно да чувам как шептят тези думи, а само допреди няколко минути на улицата те не искаха и да знаят за мен…
	— А сега пък някой друг ви кара насила да правите неща, които не искате, нали?
	— За глупак ли ме вземаш? Знам много добре, че се правиш на мила, за да ме накараш да приказвам, и щом получиш каквото искаш, ще си вдигнеш чуковете и ще ме забравиш като всички останали. Кажи ми, че ме обичаш.
	Сега Янгер я гледаше изпод вежди, брадичката му сочеше към пода, дишането му ставаше все по-шумно и той направо разкъсваше с поглед обекта на желанието си.
	Сара пропъди отблъскващия образ, който профуча в съзнанието й.
	— Ернест, аз не съм като другите. Когато обещая нещо, държа на думата си. Като казвам, че мога да ви спестя страданията, значи наистина мога. Трябва да ми помогнете и аз ви обещавам, че ще ви помогна. Защо казвате, че директорът е… луд?
	— Съблечи се! — заповяда Янгер, като мяташе крака насам-натам.
	Сара се поколеба за миг, а после вдигна ръкавите на пуловера си. Показа се прозрачна млечна кожа, осеяна тук-там с лунички.
	Янгер ококори очи и застина като ударен от гръм.
	— Какво правят с вас? — попита Сара уверено.
	— Още, още, още!
	— Ако искаш да видиш повече, отговори ми!
	Янгер тупна с крак по земята.
	— Не на мен, а на 488! Боцкаха го, видях ги! А после го водеха там долу за черния сън! Той го наричаше така и точно това рисуваше по стените!
	— Имате ли представа за целта на опитите, които са извършвали с него?
	По лицето на Янгер се появиха нервни тикове и той все по-силно и по-силно хапеше устните си.
	— Ако искаш да вдигна още ръкавите си, трябва да си послушен и да ми кажеш каквото знаеш — прошепна Сара.
	Погледът на убиеца бе помътнял от сексуални фантазии, за които Сара не искаше и да мисли. От гърлото му излезе хрип и той заудря с крака по пода в опит да сдържи импулсите си.
	— Янгер!
	— Така или иначе, няма да ми повярваш!
	— Кажи ми!
	За първи път Сара бе повишила тон.
	— Свали всичко! — заповяда пак Янгер. Детинското изражение на лицето му се разкриви и на негово място се появи похотливо желание.
	Янгер бе успял да поразхлаби ризата си и се клатеше напред-назад.
	— Какво точно правеха с него? — попита Сара, като дебнеше изхода към коридора.
	— Не знам, но само той можеше да понесе онова, което му правеха. Това е всичко, което знам.
	Внезапно скочи към Сара. Тя се изправи като светкавица и му се изплъзна. Сексуалният маниак се блъсна в закования към земята стол, загуби равновесие и падна на земята.
	Сара го сграбчи за раменете и притисна едната му буза към стената.
	— Успокой се, Янгер. Ще изляза от стаята, а ти послушно ще си останеш тук и ще изчакаш да си тръгна. Ясно ли е?
	Вместо отговор той изгрухтя.
	Сара сви ръката си в юмрук.
	— Няма нужда да се ядосваш, червенокоске! Искам само едно: Ханс Грунд да се мъчи като нас. Накажи го заради мен.
	Сара отпусна хватката си. Янгер се подхлъзна и падна на земята, а после повдигна красивите си сини очи на тъжно дете.
	— Страшно щеше да ми хареса да си в линейката ми. Ти поне нямаше да викаш като онези свине.
	Сара заотстъпва назад. После удари с юмрук по вратата и й отвориха. Тя излезе, а санитарят с дебелия врат веднага затвори вратата на стаята. Офицер Солберг я огледа, сякаш се бе върнала от отвъдното царство.
	— Подкрепленията дойдоха ли? — попита тя.
	— Не още.
	— Останете тук, докато ги чакаме.
	Сара притисна ръка към слушалката и се свърза с офицер Нилсен в кабинета на директора.
	— Задръжте Ханс Грунд! Бъдете предпазлив. Този тип може би не е безобиден интелектуалец. Идвам.
	— Разбрано.
	Сара прекоси отново коридорите на болницата, но този път тичешком. Изкачи се бързо по витата стълба, която водеше към етажа, и едва успя да протегне ръка към вратата на кабинета, когато едното й крило се отвори с трясък. Тя закри лицето си с ръце и политна назад от удара. Директорът бе излетял от кабинета си и бягаше към стълбите.
	Все още залитайки леко, Сара взе уоки-токито.
	— Ханс Грунд бяга към сектор А! Опасен е, а може би и въоръжен.
	Наведе се и хвърли един поглед в кабинета. Нилсен се бе облегнал на библиотеката и трескаво притискаше с ръка окървавената си глава. До него имаше плексигласов куб за снимки, чиито ъгли бяха изцапани с кръв. Махна немощно с ръка на инспекторката, за да й каже, че е добре.
	Сара се втурна към стълбата и издаде нова заповед.
	— Изпратете помощ в кабинета на директора. Има ранен полицай.
	Сара слезе светкавично по стълбите. Добрата й форма й позволи да настигне директора, чиито стъпки и дишане чуваше точно под краката си. Преодоля последните стъпала точно когато Ханс Грунд изчезваше зад голяма врата под стълбището. Сара блъсна едното й крило с рамо и излезе в дълъг мръсен коридор. Ханс Грунд бе само на десет метра пред нея. Той се спря, обърна се с лице към Сара и бръкна във вътрешния си джоб.
	В този миг Сара осъзна, че не е въоръжена.


>	5

	Приготви се да се хвърли по очи на земята, за да избегне куршумите. Но Ханс Грунд извади от джоба си ключ, коленичи и отключи ключалка на пода. После повдигна някакъв капак и скочи. Сара бясно увеличи темпото. Свлече се на земята, седна и се плъзна напред, като ловко вмъкна десния си крак между капака и пода.
	Повдигна капака и предпазливо надникна вътре. Директорът току-що бе преодолял последните стъпала на някаква стълба. Той вдигна глава, погледна нагоре и изчезна от полезрението на Сара. Тя се спусна по стълбите и се озова в сутерен с бетонни стени, който се осветяваше само от една червена лампа на тавана. Мярна силуета на директора на няколко метра пред себе си. Чу се щракането на ключалка. През вратата, която Ханс Грунд отвори, проникна бледа светлина.
	Сара изтича напред и ритна с крак затварящата се вече врата. После влезе прегърбена в някакво помещение. По средата имаше две носилки на колела. Отстрани на всяка от тях висяха кожени каиши със закопчалки. Имаше и апаратура с монитори. Висяха безброй кабели. За секунда Сара запечата целия декор в паметта си, но вниманието й бе съсредоточено върху директора, който стоеше прав в левия ъгъл на стаята до един шкаф с витрина. Сигурно не бе въоръжен, защото в противен случай би стрелял.
	— Не мърдайте — нареди му Сара.
	Направи крачка напред. Ханс Грунд измърмори няколко думи, а после рязко протегна ръка и хвана някакъв лост, скрит в шкафа зад него. Сара осъзна какво става твърде късно — когато стаята се разтърси от оглушителна експлозия и огнена струя подпали въздуха.


	Сара се хвърли на земята. Огненото острие на пламъците парна косите, тила и гърба й насред адски шум. Закрила лицето си с ръка, останала без дъх, за миг тя помисли, че ще изгори. Започваше да се задушава и по тази причина свали ръка от лицето си, за да огледа наоколо. Удари я топла вълна, защото пламъците вече разрушаваха стените. Дочу в далечината всяващия паника вой на противопожарната аларма, но тя не се задейства автоматично. Ханс Грунд сигурно добре бе подготвил действията си. Сара клекна и напипа изхода зад гърба си. Коридорът още не бе засегнат от пламъците. Пред Сара с лице към земята лежеше безжизненото тяло на директора. Инстинктът й прошепна да бяга веднага, но нещо по-силно я накара да тръгне право напред. Повдигна с мъка тежкото тяло на Ханс Грунд и го повлече с всички сили към изхода. Едва бе направила няколко крачки, и борбата й завърши с кашлица. Горещината й удряше плесници в лицето, а пушекът я задушаваше. Сара клекна, за да си осигури малко въздух, и задърпа отново тялото, като надаваше вик при всяко усилие. Бе само на два метра от вратата, но ако стоеше права, щеше да умре от задушаване.
	Легна по гръб, намести тялото на директора върху корема си и запълзя по земята, като си помагаше с краката и се въртеше във всички посоки. Тилът на Ханс Грунд вече приличаше на кървав парцал. Тук-там редките му коси полепваха върху отворените рани. Не знаеше дали е още жив, но трябваше да се опита да го спаси. Успя да премине през прага на вратата, викайки от изтощение. Сви крака и повдигна отново директора, като го държеше под мишниците, когато неоновата лампа над вратата гръмна от горещината и се разпръсна в сноп искри. Сара нямаше време да закрие лицето си и силно парване я шибна по дясното око. Извика от болка и хвърли тялото на Ханс Грунд.
	— Тя е тук!
	Гласът идваше отгоре.
	Закрила раненото си око с ръка, тя видя как офицер Нилсен я завива с огнеупорно одеяло.
	— Госпожо инспектор, оттук!
	От главата му все още течеше струйка кръв. Той я повлече към стълбите, но тя се освободи от ръката му.
	— Не! Отведете директора!
	— Какво?! Цялата сграда гори! Трябва да тръгваме!
	Над тях, от входа към стълбите, се чу гласът на офицер Дорн.
	— Ще се окажете впримчени в капан!
	— Искам да разпитам Ханс Грунд! Искам да разбера какво става тук! Заемете се с него, аз мога да вървя сама!
	Високият метър и деветдесет сантиметра Нилсен сякаш се поколеба дали да не пренебрегне заповедта и да удари Сара с нещо, за да я зашемети и да спаси живота й. Хвърли бегъл поглед на тялото на Грунд до вратата и осъзна, че Сара го е влачила сама чак до коридора, с опасност да изгори жива.
	Засрамен, той преглътна недоволството си и се втурна към тялото на директора. После го качи на рамото си. Сара вече бе започнала да се изкачва по стъпалата и сграбчи ръката на офицер Дорн.
	— Навсякъде гори!
	Сара се смая, като видя как полуделите пламъци лижеха вратите на стаите, а гъст дим пълзеше по коридора и обхващаше стените му до средата.
	Прегърбен на две, Дорн направи знак на Сара да го последва, като тича с всички сили. Тя хукна след него по коридора с ръка върху устата си. Болката й в окото вече не бе толкова силна, но тя все още не виждаше нищо с него.
	— Ранена ли сте? — попита я Дорн.
	Тя не чу въпроса. В този адски коридор, където воят на алармената система се примесваше с пращенето от горенето на вратите, гласовете почти не се чуваха. Кожата й пареше от топлината. Препъна се в трупа на един изгорял пациент. В стаята, пред която се бе спряла, видя седнала на земята и свита на кълбо жена. Бе парализирана от страх. Позна пациентката с тъжния и примирен поглед, която бе видяла по-рано същата сутрин зад стъклото на приемната.
	— Тук има една жена, която е жива! — изрева тя.
	В това време оглушителен трясък отекна в целия коридор.
	— Инспектор Геринген, таванът се срутва! — изкрещя Нилсен, който тичаше след нея с директора на рамото си.
	Чу се нов шум от падане, съпроводен от огнения рев на горящата пещ.
	Сара изтича към стаята на парализираната от ужас пациентка. Разкъса един чаршаф и го намокри в банята. После го хвърли върху главата и раменете на уплашената жена. Сграбчи я за ръката.
	— Не!
	Пациентката изтърва нещо, което до този момент бе държала до гърдите си. Снимка, на която бе самата тя и се усмихваше, а с нея бяха две деца.
	— Наведете се и вървете след мен!
	Пациентката, която бе на около четиридесет години, се остави Сара да я повлече и двете преминаха през прага на вратата, прескачайки остатъците от мазилка и горящите греди по пода. Високо над главите им се виждаше таванът на втория етаж, който заплашваше да се срути.
	— Не дишайте, иначе дробовете ви ще обгорят! — нареди й Сара.
	Пациентката се закова на място и гледаше пожара, като че ли очарована от пламъците. Огънят вече докосваше чаршафа, който обвиваше главата и раменете й.
	Сара сграбчи ръката на обърканата жена и я затегли силно, за да не й даде възможност да се съпротивлява. И двете бяха останали без дъх, когато паднаха на земята във входното фоайе.
	Сара блъсна двукрилата врата. Чу се трясък и леденият въздух, който начаса я зашлеви в лицето, бе посрещнат като спасение. Когато и двете се отдалечиха на двадесетина метра от сградата, Сара, превита на две, се облегна на едно дърво. Цялото й лице бе покрито с маска от сажди. Пациентката, която току-що бе спасила, се строполи от изтощение върху снега. До тях офицер Дорн с мъка си поемаше въздух.
	— Добре ли си? — попита той.
	Сара само успя да кимне и се свлече по дънера на дървото. Надалеч се чуваха сирените на пожарните коли, които приближаваха. Наоколо болногледачите, санитарите и медицинските сестри от болницата полагаха усилия да удържат обхванатите от паника четиридесет пациенти, които бяха успели да спасят. Всички газеха в тиня от разтопен сняг и кал.
	— Не лежете на земята — заповяда Сара на изтощената пациентка и й помогна да се изправи. — Офицер Дорн, погрижете се за нея.
	Офицерът махна мокрия чаршаф, а после я наметна с униформената си куртка. Пациентката бавно повдигна глава. Гледаше като ударена от гръм и местеше погледа си от Дорн към Сара.
	— Скоро ще дойде помощ, госпожо — каза й Дорн. — Всичко ще се оправи…
	После Дорн се обърна към инспекторката.
	— Сигурна ли сте, че сте добре? Ранена сте в окото!
	— Къде са Нилсен и директорът? — попита го тя вместо отговор, докато се изправяше.
	— Ей там — отвърна Дорн.
	В бързината при бягството от пожара и заради невиждащото си око Сара не ги бе забелязала. Нилсен идваше към тях, мъкнейки под мишница тялото на директора. Сара се изправи, съблече якето си и обви с него тялото на Грунд. Дорн и Нилсен я наблюдаваха. После опипа врата на директора, за да усети пулса му. Беше още жив.
	— Болногледачите Елиас Лунде и Леонард Сандвик успяха ли да излязат от сградата? — попита Сара.
	— Да — отговори Нилсен, — Солберг пазеше стаите, където бяха затворени, когато избухна пожарът. Евакуира ги и ги затвори в първата кола на подкрепленията, които пристигнаха…
	Нилсен посочи една камионетка с решетки, пред която Солберг стоеше на стража, въпреки че бе като хипнотизиран от гигантския пожар, който се разрастваше пред очите му.
	В това време пристигнаха четири пожарни коли и вдигнаха облак сняг. След тях се появиха и три линейки — мерцедеси с висока проходимост. Докато пожарникарите трескаво развиваха маркучите си, капитанът изтича при Сара и двамата полицаи.
	— Колко души са останали в сградата?
	— Няколко десетки — отвърна Дорн, — а може би и повече. Страшна трагедия!
	Инспекторката посочи придържания от Нилсен Ханс Грунд.
	— Спасяването на живота на този човек е приоритет. Линейката трябва да го закара незабавно в болницата. Той е нашият заподозрян номер едно. Трябва да живее, за да обясни престъплението си.
	— Ъ… ъ… Добре — отговори капитанът, след като размени поглед с двамата полицаи и си даде сметка, че заповедта на инспекторката не е толкова абсурдна, колкото изглеждаше.
	Капитанът направи знак на екипа за първа помощ да се приближи.
	— Заемете се и с тази жена — побърза да добави Сара, посочвайки младата пациентка.
	Капитанът кимна с глава и тръгна бързо към хората си, за да разпредели задачите.
	Една жена от екипа за спешна помощ се приближи и коленичи пред пациентката, която Сара бе извлякла от стаята. Нежно я зави с одеяло и й помогна да се изправи, за да я отведе към линейката. Зад тях друг екип се зае да натовари директор Грунд върху една носилка. Взеха якето на Сара и й го върнаха, а Грунд завиха с термоодеяло.
	Сара нареди Нилсен и Дорн да ескортират линейката до болницата.
	— Щом пристигнете, охранявайте стаята на Ханс Грунд. Единият да остане пред вратата, а другият — вътре в стаята. Съобщавайте ми за всяка промяна в състоянието му. Трябва да го разпитам възможно най-бързо. А! Офицер Нилсен, нека се погрижат за раната на главата ви!
	Двамата мъже се подчиниха и настигнаха с бърза крачка хората от екипа, които товареха директора в линейката.
	Сара си позволи няколко минути отдих, а чувството за вина сковаваше тялото й. Защо не успя да предотврати тази трагедия?!
	Всичко случило се минаваше като на лента пред очите й, когато една жена от екипите за спешна помощ я повика, за да прегледа окото й. Освети с фенерче лицето й и педантично огледа дясната му част. После, без да я предупреди, откъсна кожата около окото й.
	Сара извърна рязко глава, като ръмжеше.
	— Съжалявам, но ако ви бях предупредила, щяхте да се стегнете — извини се жената. — Накратко, нямате вече нито мигли, нито вежди на дясното око. Кожата на клепача е малко обгоряла, но пък сте имали късмет. Ирисът и зеницата са невредими. Ще трябва да се погрижите за себе си и ще ви наблюдаваме, единствената щета е, че няма да имате добър вид в продължение на няколко месеца…
	Сара мислено одобри думите й, давайки си сметка, че й е все едно какъв ще е външният й вид. Благодари на жената от екипа, която й нареди все пак да отиде бързо в болницата за по-обстоен преглед. Сара разсеяно кимна в знак на съгласие, а в това време пет полицейски коли се стовариха на мястото с оглушителен вой на сирени. Тя направи знак с ръка и капитанът изтича към нея. Бе мъж на около четиридесет години, по-скоро слаб, а лицето му все още носеше белезите на почти безсънна нощ.
	— Офицер Карл — представи се той.
	Сара му разказа накратко събитията и побърза да добави:
	— Двамата болногледачи в камионетката трябва незабавно да бъдат откарани в полицейското управление. Ще отида да ги разпитам, но преди това се налага да мина през болницата. Накратко, вече сте разбрали защо — отсече тя накрая. — Междувременно отцепете района и след като пожарът бъде потушен, пуснете колегите от криминалната лаборатория да си свършат работата. Съмнявам се, че е останало нещо, но човек никога не знае. И поддържайте връзка с централното управление, докато пристигна там.
	Офицерът потвърди, че поема нещата в свои ръце.
	Сара се отдалечи, но видя пристигането на нова група пожарни коли и подкрепления от полицията. Те вдигнаха облаци от сняг, а танцуващите петна светлина, разпръсквани от сините лампи, се смесиха с безмилостните факли на вилнеещи пламъци, които разкъсваха болницата.
	Докато на мястото с гръм и трясък спираше репортерска кола — подвижно студио с екип от някаква телевизия, Сара усети, че телефонът в джоба й вибрира. Погледна екрана. На него бе изписано името на прекия й началник Стефен Карлстрьом. Стигна до колата си, затръшна уморено вратата и включи гласовата си поща. Напълно изтощена, се облегна на седалката. По тялото й премина студена тръпка, беше й толкова тежко.
	Тази вечер до нея нямаше да има друго топло тяло, в което да се сгуши, за да смекчи болката от преживяното. Нито пък щеше да чува глас, който да й говори за бъдещето и да гради планове. Тази вечер щеше да е сама и единствената вратичка, през която можеше да избяга от мъките, бе този нов случай, който очевидно щеше да е най-жестокият и най-необичайният в кариерата й. Осъзнавайки, че изпада в самосъжаление, докато десетки хора бяха мъртви или в момента умираха пред очите й, Сара мислено прокле егоизма си.
	Някой почука на стъклото й. Една жена с микрофон в ръката й се усмихваше. Следваше я оператор с камера и прожектор.
	— Инспектор Геринген, за умишлен палеж ли става въпрос? Какво се случи? Били сте тук, на мястото. Не можахте ли да предотвратите тази трагедия?
	Сара знаеше, че трябва да остане тук, да координира първите действия на полицията, да отпраща журналистите. Само че нямаше вече сили. Затова потегли, за да се отдалечи възможно най-бързо от горящата болница. На първия червен светофар изпрати съобщение на шефа си, че ще отиде при него, след като мине за кратък преглед в болницата. А после се наведе към заключената с код жабка и грабна опаковката с транквилантите.


>	6

	Докато чакаше очният лекар да я приеме, за да прегледа окото й, Сара видя отражението на лицето си в едно огледало. Дясната му половина вече нямаше нито вежди, нито дори мигли, а кожата на клепача бе зачервена. За миг с изненада се улови, че си мисли какво ли ще каже Ерик, когато я види вечерта.
	— Инспектор Геринген, влезте, моля — каза старият доктор, отваряйки вратата на кабинета си. Веждите му бяха като същински храсти. Сара седна на стола за пациенти. Последва преглед, а после и лечение.
	— Как се чувствате? — попита я с тревога лекарят, след като намаза контура на окото с някакъв крем.
	Сара искаше да му отговори, че й бе мъчно за жената, която все още, по силата на навика, се безпокоеше за мнението на съпруга си, въпреки че той й бе изневерявал, без тя да се усети, и я бе напуснал предната нощ.
	— Никога не съм се чувствала толкова красива.
	— И имате право — каза лекарят със съучастническа усмивка. — Съпругът ви е голям късметлия.
	Сара си даде сметка, че не е свалила халката от пръста си. Само кимна с глава.
	— Съжалявам, но няма да можете да се гримирате поне месец — толкова време е нужно миглите и веждите да израснат отново — уточни лекарят. — Но най-важното е да не забравяте да се мажете с този крем веднъж дневно.
	Сара благодари на офталмолога, взе рецептата и излезе от болницата. Вече бе наясно как изглежда и затова й се струваше, че всички хора, които срещаше, я оглеждаха. Избягваше да поглежда в огледалото на асансьора, а когато в него се качи млада двойка, обърна глава настрани.
	На улицата бе още по-лошо. Видя как един мъж в хубав костюм смръщи вежди, докато се разминаваха. Бе разочарован от жената, чийто силует му се бе сторил толкова привлекателен отдалеч. При нормални обстоятелства Сара не би обърнала внимание на случката, но сега погледът му я нарани.
	Стигна до колата си, затвори се вътре като в убежище, смъкна сенника и разгледа лицето си в правоъгълното огледало.
	Постоянен грим? Защо например да не си сложи и изкуствени нокти, щом нещата са стигнали дотук? Сара развърза косите си и те паднаха върху раменете й, а после спусна дълъг кичур и прикри дясната страна на лицето си. Вдигна сенника и потегли към управлението.
	Около 9 часа и 30 минути влезе във внушителната сграда на централното полицейско управление в Осло. Заради пожара всички бяха превъзбудени и никой не й обърна внимание. С изключение на Стефен Карлстрьом, който я забеляза още при влизането й. Тъкмо разискваше нещо с един полицай, но го освободи веднага и се приближи до Сара. Едър мъж с внушаващи страх рамене. Стърчеше над всички служители. Посивелите му коси бяха подстригани късо, походката му бе енергична, погледът — бърз. Приличаше на човек, който прекарва повече време по местопрестъпленията, отколкото в кабинета си. Лицето му, макар и застаряващо, бе запазило естествената си строгост, а това допринасяше още повече за авторитета му.
	Когато застана до Сара обаче, погледът му загуби суровото си изражение и изрази истинска тревога. Огледа я от глава до пети, видя раната около окото й и без да каже и дума, й направи знак да го последва в кабинета му.
	— Господин комисар, търси ви министърът на вътрешните работи. Да прехвърля ли разговора в кабинета ви? — попита млад полицай, който току-що бе притичал отнякъде.
	— Не, кажете му, че съм на линия и че ще му се обадя веднага щом мога.
	— Добре, господин комисар — отвърна младежът, свикнал вече с понякога смущаващите заповеди на началника си.
	Стефен влезе в кабинета си, следван от Сара. Когато затвори вратата, провери дали щорите са спуснати, за да не ги гледа никой. Обърна се към Сара като разгневен баща, едновременно сърдит, но и доволен, че вижда дъщеря си, завърнала се у дома след нощно приключение.
	— Първо — добре ли си? Второ — защо не ми се обади, за да кажеш, че си жива? И трето — какво точно се случи?
	— Съжалявам, но нямах време да ви държа в течение… Да, добре съм и имах късмет с екипа, измъкнаха ме оттам… А що се отнася до това какво се е случило, боя се, че ще мине доста време, преди да разберем нещо.
	— Ами окото ти?
	— Дребна работа, изгаряне. Ужасно е, но не ми пука.
	Стефен вдигна рамене.
	— Виждал съм те и в по-тежки състояния, когато бяхме във FSK, но никога не си била „ужасна“…
	Сара смутено наведе глава за миг. Не защото се срамуваше от връзката, на която бе сложила край отдавна, а защото днес по-малко от всякога имаше желание да си задава въпроса дали изборите, които бе правила в личния си живот, бяха правилни.
	— Окей! Извинявай. Говоря така единствено защото се вълнувам, че те виждам жива и здрава… А това ме кара да казвам неща, за които вече не трябва да говорим. Но все пак се налага да ти кажа нещо поне веднъж: вече имаме доказателство, че си луда глава, Сара. Е, това трябваше да прозвучи смешно…
	Сара вдигна ръка към лицето си и отправи към Стефен престорено весел поглед.
	— Хайде сега, разкажи ми какво се случи — смени темата той.
	Сара му предаде с абсолютна точност хронологията на събитията. Когато свърши, Стефен се отпусна в креслото си с доста обезпокоен вид.
	— Мисля, че си абсолютно права, като казваш, че положението няма да ни се изясни веднага в цялата тази бъркотия! Е, каква е стратегията ти?
	— Да разприказвам двамата дежурни болногледачи — Лунде и Сандвик. Да анализирам снимките от стаята на мъртвия пациент и да разпитам директора, ако оживее…
	— Добре, виж сега какво ще направим… — започна комисарят и се подпря с грамадните си ръце на бюрото. — Отделих специален екип за пожара, жертвите и цялата лудница там… Няма да се разправяш с това. Само ще разследваш. Знам, че не обичаш да работиш в екип, но все пак предстои много работа, така че ти намерих помощник.
	— Кой? — разтревожи се Сара.
	— Норберт Ганс.
	Сара одобри избора.
	— Нали виждаш, че те познавам — заговори Стефен и в гласа му имаше повече бащинска благосклонност, отколкото съблазън на любовник. — Той е дискретен, не брои колко часа е работил и действията му са резултатни. Така… Освен това вече е в течение на част от събитията благодарение на Карл, който по твоя заповед докара двамата дежурни болногледачи. Мисля, че е предприел някои действия, които ще ти спестят време.
	Сара стана да си върви.
	— Сара! — извика я Стефен. — Не си длъжна да поемаш това разследване. Ако, да кажем, психологическият и медицинският аспект на случая те смущават, ще го поверя на някой друг.
	— Не.
	— Окей… Тогава внимавай — продължи Карлстрьом. — Сигурна ли си наистина?
	Сара кимна. Но знаеше, че днес повече от всеки друг път не би могла да обещае, че ще внимава. Тръгна си, без да му каже, че е спокойна, когато той е до нея. Повече, отколкото можеше да си представи. Дори при положение че за нея връзката им беше минало.
	— Инспектор Геринген…
	В човека, който я заговори на излизане от кабинета на началника, Сара разпозна Норберт Ганс. Видът му винаги бе безупречен — като на управител на банка. Бе съсредоточен и с премерени движения. Тя обаче най-много го ценеше за това, че я познаваше добре и бе наясно, че при всеки разговор с нея трябваше да говори направо и по същество.
	— Очарован съм, че пак ще работя с вас — започна Норберт. — Разследването на двамата дежурни и директора е в ход. Проучваме ги.
	— Хубаво. Дойдоха ли снимките от стая С-трийсет и две?
	— Свалят се на компютъра ви. Ще можете да работите с тях след тридесетина минути.
	— Добре. Къде са Елиас Лунде и Леонард Сандвик? Ще ги разпитам.
	Норберт Ганс заведе инспекторката до стаите за разпит в подземието на сградата. Преди да влезе в първата зала, Сара си взе едно късо кафе от автомата. Съжаляваше, че изпи успокоителното. То имаше върху нея по-скоро сънотворен, отколкото успокоителен ефект. „В чудесно състояние съм да водя разпит!“ — помисли си тя с ирония. Изпи кафето на един дъх, приглади кичура, който засенчваше дясната част на лицето й, и влезе в стаята, където бе затворен Елиас Лунде.
	Болногледачът седеше на един стол до маса от формика, а светлината от плафониерата падаше върху тила му. Мъж на около тридесет години с кръгло лице, матова кожа и азиатски черти.
	— Инспектор Геринген — изрецитира Сара, преди да седне на стола срещу задържания.
	Той вдигна глава като подгонен звяр.
	— Името ви?
	— Елиас Лунде.
	Сара извади джобен бележник и надраска името му.
	— Добре. Налага се да направите малко усилие, господин Лунде. Да забравите пожара и да се съсредоточите върху хода на събитията преди смъртта на човека, когото всички сте наричали „Четиристотин осемдесет и осем“.
	— Почакайте, искам да забравя онова, дето го казахте, ама все пак… Какво стана? Всичко пламна изведнъж, сякаш някой бе излял бензин в коридора… А това е невъзможно.
	Сара го измери пренебрежително с поглед. Този поглед тя използваше само в работата си и той изразяваше толкова съчувствие, колкото би могъл да демонстрира един хищник. Елиас Лунде сведе очи.
	— И така — продължи Сара, — разкажете ми какво се случи снощи.
	Преди да заговори, болногледачът захапа палеца си.
	— Ами то… Както обикновено си обикалях сектор А, после дочух крясъци. Веднага след това телефонът взе да звъни, ама аз бях доста далеч, за да го вдигна. Отидох в стаята, откъдето идваха виковете, и видях Пациент 488 — така го наричаме в болницата — подпрян на леглото си. Не ми трябваше много време, за да разбера, че е предал богу дух… Беше смъртноблед и не дишаше, устата му бе разтворена… ей така. — И той имитира доста гротескно лицето на починалия.
	После продължи разказа си:
	— И ръцете му около врата… доста се уплаших. За момент не знаех какво да направя. Но бързо съобразих, че е имал паническа атака и сърдечен пристъп.
	— Ами после?
	— Спомних си, че ченгетата все казват да не се пипа нищо, така че се дръпнах назад. Леонард се появи отнякъде през това време. После пък нощният пазач ни каза, че е повикал полицията и е известил за самоубийство. След това, въпреки че си дадохме сметка, че не става въпрос за самоубийство, не ви казахме да не идвате, тъй като щяхте да сметнете това за доста странно.
	Сара се престори, че одобрява казаното, за да предразположи болногледача да й се довери.
	— Казвате, че вашият колега се е появил после. Откъде?
	— Правеше инжекция за през нощта на един пациент. Като се започне, не се спира, а той е бил по средата на процедурата.
	Сара кимна още веднъж и записа нещо в бележника си.
	— Кога постъпихте на работа в „Гаустад“, господин Лунде?
	— Преди малко по-малко от пет години. Точно на десети февруари две хиляди и единайсета година.
	— Разкажете ми за човека, когото сте наричали „488“.
	Болногледачът си почеса тила, сякаш го бе ухапал комар.
	— Ами то няма кой знае какво. Страдаше от амнезия и не говореше.
	— И за пет години не сте чули звука на гласа му?
	— А, не, напротив, но само като викаше.
	На Сара й бе трудно да повярва в думите му.
	— А номерът? Имате ли представа откъде е?
	— Никаква. Другите болногледачи ми казаха, че вече си го имал, като бил приет в клиниката…
	— А откакто работите в клиниката, колко посещения е имал?
	— Посещения ли?
	Сара кимна с глава.
	— Ами… доколкото знам, нито едно. Казвали са ми, че си било все така, откакто цъфнал в „Гаустад“ преди повече от тридесет години.
	Архивите с протоколи от посещенията сигурно бяха изгорели, така че Сара нямаше как да провери думите му. Ето защо тя насочи разговора към по-неотложна тема.
	— „Казвали са ми“… Кои са те?
	— Първо момчетата, а и Леонард. Той е тук отдавна. И знае повече неща от мен.
	Сара хвърли бегъл поглед към гърдите на болногледача. Дишаше учестено, малко по-учестено от нормалното за седнал човек.
	— Леонард ли ви помогна да пренесете тялото?
	Сара дебнеше как ще реагира тялото на задържания при този въпрос. Очите му се разшириха и той леко се дръпна назад.
	— Нещо не разбирам. Не сме местили тялото. Както ви казах, видяхме, че е мъртъв, и не сме пипнали нищо…
	— Тялото е било преместено от сектор С в сектор А, господин Лунде. Имаме доказателство за това. Впрочем в този час в сградата сте били само вие и господин Сандвик.
	Елиас Лунде пак си захапа палеца и се наведе напред.
	— Вижте какво, трябва да ми помогнете. Нямам нищо общо с тази работа. Кълна ви се…
	— Но все пак преместихте тялото?
	— Да, да… С Леонард получихме заповед да пренесем 488 от стаята му С-трийсет и две в сектор А.
	— Защо?
	— Директорът не искаше да се видят графитите му.
	— Но защо? По каква причина?
	— Де да знам. Плащат ми да не задавам въпроси и не ми се искаше да си създавам проблеми. Нищо не попитах. А и какво щеше да се промени? Казах ви самата истина: че чух викове и когато отидох на мястото, вече бе много късно. Разликата е единствено в това, че се е случило не в сектор А, а в стая С-трийсет и две на сектор С.
	— Какво точно видяхте в стая С-трийсет и две?
	— Вече ви казах, че правех обиколката си, когато го чух да се дере. Невъзможен вик, имам предвид, невъзможно е човек да издаде подобен вик! Започваше като стържене на гласните струни и ставаше толкова остър, че имаш чувството, че са ти забили игла в тъпанчето. Често го правеше този номер, ама тогава беше наистина страшно. Отидох да хвърля един поглед и да видя какво става, но докато стигнах, вече бе с изцъклени очи, отворена уста и ръце около врата… — Елиас Лунде си пое дълбоко дъх. — Виждал съм им номерата на лудите, откакто съм в клиниката… Но що се отнася до това човек сам да се удуши, бога ми, за първи път ми се случва…
	— А после?
	— Ами че то Аймерик ни каза за полицията и директорът ни повика да ни нареди да сложим тялото в сектор А, преди да пристигне полицията. И че трябвало да го направим, защото там било по-чисто.
	Сара си записа тези ключови думи в бележника, а после поднови разпита.
	— Ернест Янгер ми обясни, че понякога сте сваляли него и 488, за да ги подлагате на… опити. В какво се състояха те?
	Обзет от отчаяние, Елиас Лунде скри лице в ръцете си и разтърси глава.
	— Мамка му… не знам нищо. Да, вярно е, че директорът понякога искаше от нас да свалим някой пациент в подземието. Ама после той се заемаше с него. А и нямахме желание… Нямахме и право да влизаме там. Казвам ви честно, че не знам нищо повече. Ако знаех, щях да ви го кажа, за да се измъкна от тази каша.
	— Забелязахте ли нещо ненормално, необичайно в поведението на 488 през последните дни?
	— Не знам…
	— Помислете добре.
	— Ами може би бе по-възбуден от обикновено. И чувахме вика му по-често.
	— Много добре — заключи Сара. — За момента удължавам задържането ви под стража на двайсет и четири часа.
	Излезе, заключи вратата и докато правеше това, чу приглушеното вайкане на болногледача.


	Сара изпи второ кафе. Дойде на себе си и влезе в съседната зала, без да почука. Леонард Сандвик се въртеше в кръг. Бе мъж на шестдесетина години, прегърбен, с побелели коси, а в очите му се четяха безпокойство и умора.
	Сара го покани да седне и поиска да чуе неговата версия на случилото се през нощта.
	— Ще опитам — въздъхна Сандвик, — само че най-напред можете ли да ми кажете колко пациенти и хора от персонала успяха да се спасят?
	— Още не знаем. Какво се случи снощи?
	Болногледачът кимна леко с глава, за да покаже, че е разбрал какво се иска от него.
	— Ами че правех инжекции със сънотворно на пациентите, които страдаха от безсъние. Сигурно е било към шест часа сутринта… Нещо такова… После чух страховит вик, но понеже бях насред една инжекция, не можах да тръгна веднага. А пък и между нас казано, не за първи път чувах 488 да си дере гърлото… Така че не се разтревожих особено. Ама когато чух телефона, си рекох, че сигурно има някакъв проблем. Отидох да видя какво става и тогава го видях с отворена уста, ококорени очи и ръце около врата.
	— Откога сте в „Гаустад“, господин Сандвик?
	— Е, че има бая време, ама като ме питате така…
	— Не бързайте.
	— Ами че беше на двайсет и втори ноември хиляда деветстотин седемдесет и девета година, има вече почти тридесет и шест години оттогава — въздъхна той. — Да, тридесет и шест години. Ама не полудях…
	— Значи бяхте там, когато са приели Пациент 488?
	— А не, като поех длъжността, той си бе вече там.
	— Така ли? Но директорът ми каза, че бил дошъл преди тридесет и шест години…
	— Е, сигурно е дошъл малко преди мен… Уверявам ви, че този пациент ме скапваше най-много в началото… Спомням си…
	— Какво можете да ми кажете за него след тридесет и шест години наблюдение?
	— Е, не много. Мълчалив човек, че и отвеян…
	— Винаги ли е бил в стая С-32?
	Болногледачът бе хванат натясно от неочаквания въпрос. Сара бе навела глава към бележника си, но вдигна поглед и зачака отговор, който не идваше.
	Леонард Сандвик си прехапа долната устна с вид на човек, който се бои от неприятности.
	— Да, в С-32 — отвърна той, докато гледаше в земята.
	— Не си ли създадохте проблеми, като замаскирахте сцената на престъплението?
	— Вижте сега, не знам какво ви е казал Елиас, ама… аз ви казвам, че и той като мене е само изпълнител на заповедите на директора. Дори да правим неща, дето не са хубави, правим ги, за да не загубим работата си. Скоро ставам на шейсет години, няма да намеря никъде работа, а имам и семейство, което трябва да храня. Разбирате, нали? Ако бях казал на шефа да си гледа работата, той щеше да ме изхвърли.
	— А защо директорът поиска да преместите тялото?
	— Съгласен съм с вас. Не е ясно, въпреки думите му, че ставало въпрос за реномето на клиниката и че сектор С бил доста мръсен…
	— А каква бе целта на опитите, които директорът вероятно е правел с пациентите, които сте му смъквали в подземието?
	— Ама и за това ли сте в течение?! Ами че то аз нищо не знам. Единствено мога да ви кажа, че преди два дни 488 бе смъкнат в подземието. Аз трябваше да ида за него. Чаках в коридора в залата и го чух да надава един вик, не ти е работа… Казвам ви, че щях да пукна от страх… Беше нещо… нечовешко…
	„Пак този вик!“ — помисли си Сара. Само че колкото и странни да бяха разкритията, те не й помагаха с нищо в разследването.
	— Кой го посещаваше, откакто е в клиниката?
	Леонард Сандвик изломоти „пфу“ и присви устни.
	— Да ви кажа право, ужасно е, ама никой… За тридесет и шест години не съм видял живо същество да посети този нещастник. Виждах го как старее ден след ден в стаята си. Та какво ще стане с мен, инспекторке?
	Сара интуитивно разбра, че няма да научи нищо повече. Било защото Сандвик наистина не знаеше нищо, било защото той и Елиас я лъжеха…
	— Госпожо инспектор, мога ли да се обадя на жена си, а! Ако обичате… Моля ви… — попита болногледачът.
	Сара прочете в погледа му ужаса на човека, който е осъзнал, че животът му се срива.
	— След два часа, когато обискът в дома ви приключи. Ще останете под стража още двадесет и четири часа.
	Леонард Сандвик сведе нещастния си поглед към земята. Сара тръшна вратата след себе си и направи знак на офицер Ганс да я заключи.
	— Е? — попита я той.
	— Признаха, че са местили тялото, но прехвърлят цялата отговорност върху директора. И не могат да ми кажат каква е била целта на експериментите, които Ханс Грунд е провеждал върху пациентите си в подземието.
	— А има ли новини от аутопсията?
	— Още не, а и Ханс Груд не е излязъл от комата… Ще вървя.
	Сара не довърши изречението си. Облегна се на стената и се насили да държи очите си отворени, докато прилошаването премине.
	— Добре ли сте? — попита помощникът й.
	— Да, благодаря, това е реакцията от пожара. Ще ида да хапна нещо.
	— Ако бях на ваше място, щях да си взема почивка.
	— Сега не е моментът… — възрази Сара.
	После с предпазливи крачки стигна до колата си на паркинга.
	Седна, зад волана, накани се да потегли, но промени намерението си и се отпусна назад. Нямаше дори 11 часа сутринта, а тя несъмнено бе крайно изтощена. Какво да прави? Да се зарине с работа, за да не мисли за живота си и да се надява, че адреналинът ще свърши работа вместо допинг? С риск да се строполи насред управлението пред слисаните погледи на колегите си.
	Подобна слабост щеше да навреди на репутацията й, но по-важното бе, че щеше да се наложи да зареже разследването, което вече бе започнала. А това бе най-лошото, което можеше да й се случи сега.
	Да поспи малко? Къде? В колата? Просто нямаше да си почине. У тях? Само мисълта за това предизвика у нея паника. У сестра си? Нямаше сили да й каже истината, а още по-малко — да се преструва. Но можеше ли да си позволи отсъствие насред разследването? Отговорът бе „не“. Само че тялото й не й остави избор. Крайниците й отново затрепериха и тревога сви гърлото й. В същия момент мобилният й телефон завибрира. Есемес. Модерните технологии донесоха съобщение от „любимия“. С целия си цинизъм Ерик я питаше: _Кога си свободна, за да уредим административните формалности?_
	Телефонът падна от ръцете й. Неуверено като ръждясал робот тя потегли, отдалечи се от грамадната сграда на централното управление и тръгна към един скромен хотел, разположен в покрайнините на Осло.


>	7

	Сара се стресна и се събуди. Сърцето й биеше до пръсване. Телефонът й бе върху възглавницата до главата й и звънеше. До нея лежеше лист, който тя машинално смачка с ръка. Върху него бе нарисувала лице със зейнала уста и изписано върху челото число — 488. Рисунката едва се виждаше в мрака, въпреки че бе посред бял ден. Раната на лицето й бе инфектирана! А и губеше зрението си!
	Сара вдигна телефона в момента, когато звъненето вече спираше. С размътен поглед прочете, че я бе търсил съдебният лекар Тобиас Лоустур. И тогава върху екрана на мобилния си телефон видя колко е часът. Скочи от леглото и рязко дръпна пердетата. Без малко да ги скъса. Бързо осъзна, че това, от което се страхуваше, бе плод на параноичните й мисли: окото й бе добре, а сивият воал пред него се дължеше на факта, че бе настъпила нощта.
	Навън уличните лампи тъжно осветяваха неоновата табела на хотел „Хралдшайм“, в който бе отседнала. Отново валеше сняг. Бе 23 часът и 36 минути. Сара бе спала непробудно почти дванадесет часа. Прекомерните емоции и поглъщането на лексомил я бяха приспали.
	На телефона й бяха отбелязани дванадесет пропуснати обаждания. Сара навлече якето си, взе ключа от стаята и се спусна надолу по стълбите. Остави ключа на рецепцията и излезе в ледения студ, като четеше съобщенията си.
	В първия есемес я информираха, че снимките от стая С-32 бяха готови и че вече може да ги гледа на телефона си. Второто съобщение бе изпратено в 17 часа от помощника й. Съобщаваше й, че пожарът е овладян, че има шестнадесет жертви, но още няма заключение дали са пациенти, или хора от персонала. Прибавяше, че двамата болногледачи Елиас Лунде и Леонард Сандвик са се обадили по веднъж на съпругите си и все още са в килии под стража. Третото съобщение бе отново от Норберт Ганс и бе изпратено в 20 часа. Притесняваше се, че няма новини от нея, и освен това съобщаваше, че съпругата на директора — Хелена Грунд — поискала да види мъжа си в болницата. Към този момент молбата й била отхвърлена в интерес на следствието. Сара одобри мислено решението, но в това време четвъртото съобщение я накара да се удари по челото и да изругае тихо „По дяволите“.
C>
	Сара, аз съм, чакаме те, за да поднесем подаръка, както се разбрахме. А и Мира няма търпение да те види. Въпреки че й е рожден ден, ти е приготвила изненада и само пита кога ще дойдеш, за да ти я даде. Надявам се, че всичко е наред. До след малко!
C$
	Сара отвори вратата на колата си, седна зад волана и сърцето й се сви само като прочете първите думи на съобщението.
C>
	Е, хубаво, Сара… 21 часът и 30 минути е… Мира трябваше да си легне. Остави короната, която бе направила за теб, пред вратата на стаята си, защото бе убедена, че ще дойдеш да я видиш, докато спи. Имаш късмет, май не ти се сърди. С две думи, всички бихме искали да си с нас на петия й рожден ден. Сигурно си още на работа и си забравила… Понякога се питам как Ерик понася егоизма ти.
C$
	Сара обърна глава към стъклото, върху което се разтопяваха снежинка след снежинка. Сложи телефона на съседната седалка и включи високоговорителя в момента, когато тръгваше третото съобщение от сестра й.
C>
	Виж, Сара, извини ме за това, дето ти го казах. Бе долно, а не бе и вярно… Всъщност съм силно обезпокоена. Кажи, че не си пострадала при пожара в „Гаустад“. Може би в момента си ангажирана с него? Обади ми се, моля те… Целувам те.
C$
	Най-сетне чу и последното съобщение, записано в 23 часа и 34 минути.
C>
	Инспектор Геринген, на телефона е Тобиас. Вижте, току-що свърших с аутопсията на оня нещастник. Нещата са далеч по-сложни, отколкото предполагахме… А и причината за смъртта… не е тази, която очаквахме… Обадете ми се, а ако дойдете в болницата, ще е най-добре. Малко сложно е за обяснение по телефона…
C$
	Сара запали двигателя и потегли към Университетската болница на Осло, която се намираше на няколкостотин метра от клиниката „Гаустад“.
	По пътя се свърза с Норберт Ганс и му обясни, че е прекарала деня в подземията на университетската библиотека по психология в търсене на информация върху някои патологии, които биха обяснили смъртта на 488. Не усетила как минава времето там, а и в подземията телефонът й нямал покритие. Та затова чак сега видяла съобщенията. Помощникът й не се изненада от обяснението на инспекторката и каза в заключение, че работата му е да й осигури време да разсъждава на спокойствие. Сара затвори телефона с пълното съзнание, че въпреки симпатичния си характер Норберт Ганс нямаше да й прости втори път подобно нарушение на правилата.
	Веднага след като паркира колата на паркинга пред болницата, изпрати съобщение на сестра си.
C>
	Хиляди извинения, че не дойдох… Пожарът в „Гаустад“ бе ад. Преди малко напуснах пещта… Добре съм. Много целувки за рождения ден на Мира. Вземи подаръка й за мен и й кажи, че съм минала да я видя тази нощ. Ще дойда утре сутрин и ти ще ми го дадеш тайно.
	P. S. Подаръкът за Мира е готов. Надявам се, че ще й хареса. Обичам ви!
C$
	Сара натисна бутона „изпрати“ и в това време получи съобщение, че изтеглянето на снимките е завършило.
	Сара отвори файла. Пробяга набързо по снимките на трупа и първата стая. Бързаше да стигне снимките на графитите в стая С-32. Увеличи многократно изображението, но не забеляза ясно различима фигура. Защо тогава директорът не е искал да се виждат графитите? Може би трябваше да им отдели повече време… Щеше да се занимава с тях по-късно. Сега Тобиас я очакваше.
	Свали кожената си качулка и побърза да отиде в крилото, където беше отделението по съдебна медицина. В този час сградата трябваше да е празна. Само че ранените от пожара бяха тук, за да получат медицинска помощ възможно най-бързо. Въпреки напредването на нощта, персоналът бе в пълен състав и фучеше из коридорите. Забързана медицинска сестра излезе от една стая и бутна Сара. Докато се обръщаше, за да й се извини, без малко не събори носилка, където лежеше тяло, покрито с чаршаф — една от жертвите на пожара, която някой забързан санитар най-вероятно караше към моргата.
	Притеснена, Сара най-сетне стигна до един по-тих сектор на болницата, където се чуваше дори тракането на токовете на ботите й върху линолеума. Като стигна до вратата на залата за аутопсии, влезе, без да почука. Върху масата лежеше тялото на Пациент 488. В дъното на помещението върху сиво-синия екран бяха закачени няколко рентгенови снимки на гръдния му кош.
	А встрани, върху метална маса, бяха наредени работни инструменти, по които все още имаше тъмни петна от съсирена кръв.
	Тобиас бе с гръб към Сара и седеше пред компютъра. Обърна се, като чу, че някой влиза в кабинета му.
	— Инспектор Геринген, радвам се да ви видя тук в толкова късен час. Нима съм в списъка на привилегированите? Как сте, впрочем?
	Сара се облегна на стената.
	— Тобиас, повикахте ме тук, за да разговаряме за причината за смъртта на пациента… И така, от какво е умрял?
	— А, да, вярно. Спомних си, че от три въпроса отговаряте само на един. Но така или иначе, онова, което ще ви кажа, ще предизвика лавина от въпроси. Случаят не е такъв, какъвто го мислехме. Ще ви покажа…
	Съдебният лекар прекоси залата и отиде до бюрото си, върху което бяха натрупани много снимки на нещастника. Отдели онези, които показваха в едър план белега на челото му.
	— Причината за смъртта му е възможно най-лошата, която съществува, и в същото време най-неразбираемата. Трябва обаче да ви уведомя как стигнах до този извод, защото в противен случай няма да ми повярвате.
	Тобиас посочи с пръст една снимка на врата на жертвата.
	— Добре, а сега да говорим сериозно. Този тип очевидно се е опитал да се удуши, но както се съмнявахме, не е умрял от това. Подезичната кост не е счупена и при дисекция по трахеята няма особено дълбоки травматични следи. Или накратко, налице е опит за самоудушаване, но той е оставил предимно повърхностни следи.
	Сара примигна в знак на съгласие.
	— Като тръгнах оттук — продължи съдебният лекар, — изследвах следата, предоставена ни от болногледачите в „Гаустад“. Тоест — спирането на сърцето. В сърцето наистина има места с некрози и фибрози, които свидетелстват за сърдечна криза.
	Сара се канеше да отвори уста, за да зададе някакъв въпрос, но Тобиас я спря.
	— Само че — каза той, като вдигна пръст, — вече ви чувам как ми казвате: „Добре де, всички умираме, когато сърцето ни спре да бие по една или друга причина… Само че това не обяснява нищо. Какво е предизвикало инфаркта, Тобиас?“. Горе-долу това щяхте да ме попитате, нали?
	Сара кимна едва забележимо и седна на ръба на бюрото. Тобиас посочи една от снимките на гръдния кош върху осветения екран на стената.
	— Когато отворих гръдния кош, идентифицирах петна по дробовете. Виждате ли ги върху рентгеновата снимка? Кръвните изследвания показаха, че тези петна са следи от лека силикоза. Или, иначе казано, минерален прах в дробовете. Прах, който му се е наложило да диша преди няколко години. Само че не открих нищо, което би могло да отключи инфаркт. Най-много да причини кашлица. За сметка на това обаче, кръвните проби ме заинтригуваха по две причини: открих в тялото наличие на голямо количество субстанция, която идентифицирах благодарение на факта, че отдавна съм в занаята. Имате късмет, че сте попаднали на старо куче като мен. За разлика от разни четиридесетгодишни копелета, които прекарват времето си, питайки се как да ви накарат да се усмихнете, с надеждата да прекарат една нощ с вас!
	Сара с удоволствие би се усмихнала на шегата на Тобиас, ако сърцето й не бе толкова свито. Звънът на мобилния й телефон я спаси от необходимостта да му отговори. Някакъв полицай от централното управление, който оглавил разследването на участъка около болницата, я информираше, че никакво превозно средство, отговарящо на колата, която тя бе описала, не е било засечено. Разочарована, Сара затвори телефона и отново насочи вниманието си към съдебния лекар.
	— А каква е тази субстанция, Тобиас?
	— Едно лекарство, което не се произвежда днес — LS34. Използвано е в психиатрията в края на шейсетте години на миналия век, и то в редки случаи. Казвам „редки“, защото лекарството представлява нестабилна субстанция, а употребата му е доста рискована. Забраниха го преди четиридесет и една години. Ето защо е абсолютно изненадващо да го открия в толкова концентрирана доза в тялото на този човек.
	— Значи това също не е причина за инфаркта — споменахте две причини.
	— Ах, колко обичам прозорливостта ви, инспектор Геринген! Ако бях с няколко години по-млад, и аз щях да се поддам на импулса си да ви поканя на вечеря.
	Сара учтиво кимна с глава.
	— Извинете ме, но ще трябва да се подготвя психически, преди да продължа.
	Сара си записа наименованието на лекарството — LS34. Внимаваше какво ще каже сега този твърде бъбрив за нейния вкус съдебен лекар, но пък й харесваха опитът и педантичността му.
	Тобиас взе от поставката една пълна с кръв епруветка и я вдигна на нивото на очите на инспекторката.
	— Във втората епруветка кръв открих причината за смъртта — каза той, като вдигна към светлината червеникавата течност. — Освен LS34, анализите показаха ненормално високо натрупване на калций. Това състояние се нарича остра хиперкалцемия. И именно то е предизвикало спирането на сърцето.
	— А откъде идва тази свръхдоза калций?
	Тобиас й направи знак с ръка да бъде търпелива. Върна на мястото й пробата с кръв и се облегна върху бюрото. Изведнъж видът му стана доста съсредоточен.
	— Ще стигнем и дотам. Има много възможни причини за хиперкалцемията. Пиене на лекарства, съдържащи витамин D, например. Само че има твърде малка вероятност този човек да е пил лекарства против рахит. Малко вероятно е също така да е поглъщал големи количества мляко… Остава една последна възможност: дегенерация на костите. Понякога тялото реагира и произвежда голямо количество калций. Само че в костите му нямаше и следа от остеолитични* метастази. Като обобщение мога да кажа, че няма дегенерация на костната тъкан.
	[* Белег за разграждане или загуба на костното вещество. — Бел.прев.]
	— И в такъв случай какво остава?
	Тобиас сниши глас и седна. Сара забеляза, че ставаше все по-блед.
	— Сара, спомняте ли си лицето на този нещастник, когато го видяхме в стаята му?
	Сара си припомни неразположението, което изражението на Пациент 488 бе предизвикало у нея, втренченият му в празното пространство поглед и отворената му сякаш за последен вик уста. Тя мълчаливо кимна с глава.
	— В такъв случай сигурно си спомняте, че върху чертите на лицето му се бе запечатало силно вълнение — обобщи Тобиас. — А при подобно вълнение нашата нервна система произвежда адреналин, чрез който тялото реагира по-бързо. Адреналинът предизвиква производство на калциеви йони право в сърцето, което се свива по-бързо и доставя повече кислород на мускулите ни. За нещастие, ако дозата йони е много висока, сърцето прави контракции, но не изтласква кръв. Това е смъртта. И тази свръхдоза се получава само в един случай.
	— В кой?
	Тобиас поклати глава, сякаш за да одобри собствения си извод и за да повярва сам на себе си.
	— В случай, когато човек изпитва изключително силен страх.
	Съдебният лекар погледна Сара в очите и потвърди заключението си.
	— Пациентът е умрял от страх, госпожо инспектор, от преживян ужас.
	Сара настръхна.


>	8

	В кафенето на болницата се носеше миризма на топло кафе. В късния час тишината се нарушаваше единствено от някакво видео в телефона на седнала зад бара сервитьорка, която гледаше неотлъчно екрана с очи, хлътнали в дълбоки сенки. В дъното на залата седеше самотен клиент — пациент по халат, стиснал с двете си ръце чаша чай. Бе обърнал главата си към прозореца и гледаше разтопяващите се в стъклото снежинки.
	Сара седна на една пейка и извади бележника от вътрешния джоб на якето си. Поръча си чаша кафе и почисти останалите върху масата трохи хляб. Бе решила да си даде няколко минути отдих, за да състави план на разследването. В главата й се въртеше само един въпрос: какво е могло да ужаси толкова много нещастника, че да поиска да се самоубие? Уплашил ли го бе някой?
	Нарочно? Случайно?
	Към тези хипотези се прибавяше и странният, но и повтарящ се през годините вик на Пациент 488. Сякаш той дълго време е изразявал с вой ужаса си. Двамата дежурни болногледачи и Янгер бяха говорили с вълнение на тази тема, спомняйки си, че през последните дни обичайните му викове станали по-силни — сякаш страхът все повече и повече завладявал пациента, докато стигне до непоносимата пределна точка предишната нощ. Дали медикаментът LS34 бе виновен за ужаса му? Подобно нещо бе възможно, но какво бе обяснението? Янгер бе казал, че „потапяли“ насила пациентите в „черен сън“ и че отговорите на всички въпроси се съдържали в графитите на 488. Бе й казал, че той единствен си спомнял нещо. Да, но какво?
	Сара погълна кафето си и приготви химикалката си. Бележникът й бе почернял от думи, стрелки, въпросителни. Само че това усърдие не водеше до нищо. Затова тя реши да започне от нулата. За момента знаеше само, че този човек, страдащ от амнезия, в момента около седемдесетгодишен, е бил въдворен в психиатрична клиника „Гаустад“ преди тридесет и шест години.
	Човекът бе починал през нощта вследствие на преживян ужас. Директорът наредил да преместят тялото, за да не види полицията истинската стая, която е обитавал. А стените й бяха обсипани с графити, чието значение бе неизвестно. Както бе неизвестен и произходът на белега 488, издълбан върху челото на нещастника. Пълна мистерия бяха и експериментите, провеждани с него и с Янгер в подземието.
	А после директорът, малко преди да го задържат, бе подпалил болницата посредством механизъм, който бе предизвикал пожар. Очевидно отдавна подготвен. Какво толкова компрометиращо имаше в клиниката, че искаше да я разруши, само и само да запази тайната?
	За миг Сара се вгледа в снежинките, мислейки си за дълбоката скръб и отчаянието на нещастния пациент. За мъчителното и дълго страдание, което е изпитвал, за да свърши така. Каква бе неговата история, какъв бе животът му? Имаше ли семейство, деца? Как не бе забелязала, че Ерик й изневерява?
	Сара пребледня. Последният въпрос бе изникнал неочаквано, а и неуместно в съзнанието й. Пое дълбоко въздух и се опита да подеме отново нишката на разследването.
	Реши да провери две следи: да разпита директора, ако оживее, и да разбере кой снабдява клиниката с лекарството LS34. Дали не се отнасяше за запаси от едно време — нещо, което не водеше доникъде. Или пък някоя лаборатория все още произвеждаше и продаваше тази субстанция?
	Сара си даваше сметка, че след пожара шансовете да открие някакви доказателства бяха нищожни. Не, единствената й сериозна следа бе Ханс Грунд. Бе го спасила с тази цел и нямаше да допусне да я загуби.
	Затвори бележника си, погълна остатъка от кафето си и се свърза с Нилсен. Той й каза, че стаята на Ханс Грунд е номер 523.
	Сара взе асансьора до петия етаж и тръгна по дълъг коридор, където бяха събрани много от жертвите на пожара. Чуваха се пъшкания, оплаквания и стенания от стаите, чиито врати бяха отворени, за да се улесни влизането и излизането на постоянния поток медицински лица. По силата на професионалния рефлекс Сара хвърляше по един поглед във всяка стая, когато разпозна един силует.
	Пациентката, която бе спасила от пламъците. Тя седеше в едно кресло, предназначено за посетители, и нещо в нея се бе променило. В очите й блестеше искрица душа. Видя Сара и по устните й се изписа развълнувана усмивка. Сара едва забележимо й махна с ръка и продължи пътя си. Неочаквано краткотрайно чувство на радост се разля по тялото й.
	Видя отдалеч офицер Нилсен. Чертите на лицето му бяха изопнати и главата му бе превързана, но не бе напуснал поста си, откакто Сара му бе наредила да охранява директора. Ръцете му бяха кръстосани зад гърба, краката му разкрачени във формата на буквата V. Бе препречил цялото пространство за минаване.
	— Събуди ли се? — попита Сара.
	— Не, госпожо инспектор. Поддържат го в изкуствена кома.
	— Каква е прогнозата им?
	— Видът им говори, че нещата не са добре…
	Сара изруга мислено, но по лицето й не пролича никакво вълнение. Направи знак на Нилсен, че иска да влезе вътре.
	— Стаята е стерилна, госпожо инспектор. Трябва да се екипирате — каза й Нилсен и й посочи зелените калцуни върху една количка до вратата. — А щом влезете вътре, ще ви трябват и престилка, шапка и ръкавици.
	Сара надяна калцуните върху ботите си и влезе в преддверието. Там облече стерилни дрехи и се намъкна в стаята. Седналият върху перваза на прозореца Дорн скочи на крака. До него имаше пет празни пластмасови чаши от кафе. Психиката и мускулите му се напрегнаха от присъствието на шефката му.
	Леглото на великия подпалвач бе обградено с прозрачна материя, която падаше до земята. Сара се приближи. Ханс Грунд лежеше по корем, а гърбът, ръцете и черепът му бяха покрити с бели превръзки. До него бе апаратът за командно дишане. Три торбички с разтвор, висящи на стойки, изливаха съдържанието си във вените му. Кардиологичният монитор показваше тахикардия — 112 удара в минута.
	— Ами това какво е? — попита Сара, посочвайки една непрозрачна оранжева торбичка върху перваза на прозореца до празните чаши от кафе.
	— Ами разни неща, или по-скоро онова, което е останало от тях… каквото са намерили у него. Не съм ги гледал.
	Сара отвори торбичката и нареди съдържанието й върху перваза на прозореца, докато Дорн бързаше да изхвърли мръсните чашки от кафе. Появи се баджът на Грунд с емблемата на болницата, връзка ключове, блистер ксанакс, от който бяха изпити две трети от таблетките, и накрая снимка, на която директорът бе прегърнал с едната си ръка жена, сложила глава на рамото му, а с другата — усмихнати момиче и момче на около двайсетина години, очевидно негови деца.
	— Още един психопат, който е изглеждал съвсем нормален — промърмори Сара.
	Обърна снимката, но на гърба нямаше никакъв надпис. Огледа блистера със силното успокоително и се запита дали таблетките са били предназначени за пациенти, или за самия директор. Във връзката ключове нямаше нищо особено, баджът бе най-обикновен — същите бе видяла у всеки от персонала на болницата. Обезсърчена, Сара нареди вещите на директора в торбичката, после свали стерилните ръкавици и ги хвърли в кошчето. Застана до леглото на Грунд и клекна на височината на лицето му.
	Професорът бе интубиран, с почервенели клепачи и подпухнало лице. Изглеждаше така, сякаш нямаше да се събуди никога.
	Сара накара Дорн да потърси лекуващия лекар. Офицерът изпълни молбата й и се върна след десет минути, като направи знак на Сара да излезе от стаята.
	Отвън стоеше около четиридесетгодишна жена с къси коси, суров поглед и забързан вид.
	— Поискали сте да ме видите…
	— Аз съм инспектор Геринген…
	— Знам коя сте.
	Сара подмина забележката, в която се долавяше известна неприязън, и насочи погледа си към баджа на лекарката.
	— Хубаво, можете ли да ми кажете каква е степента на изгарянето на този човек… доктор Хауг?
	— Кожата е некрозирала. Изгарянето стига до деветдесет процента в откритите части. Върху дясната ръка изгарянето е още по-опасно, защото може да предизвика исхемия и оттам некроза на бицепса.
	— Шансовете му да оживее?
	Лекарката въздъхна:
	— Бих казала… трийсет процента, но това е само статистика…
	Сара затвори за миг очи, подобно на боксьор, който понася тежък удар. Свали найлоновата шапчица, която покриваше косите й.
	— Вижте, сигурно знаете, че той е отговорен за пожара, който превърна болницата в пепел. Не е само заподозрян, а и виновен, защото подпали болницата пред очите ми. С други думи, виновен е за смъртта на десетки хора, а ние все още не сме разбрали защо постъпи по този начин.
	— И?
	— Необходимо е да го разпитам, следователно се налага да го събудите…
	Лекарката бе смаяна.
	— Предполагам, че се шегувате.
	— Ще го разпитам за десет минути и после отново можете да го приспите.
	— Това изцяло противоречи на нашите принципи, госпожо инспектор. Моят пациент е вкаран в изкуствена кома, за да спестим нищожните сили, които му остават, за да оцелее след тежките изгаряния и рани. Ако го събудим, той не само ще се мъчи, но е възможно сърцето му да не издържи. Ако за вас този човек е престъпник, за мен той е пациент. Край на разговора.
	Лекарката погледна Сара в очите, за да подчертае авторитета си, и се приготви да й обърне гръб.
	— Да, разбирам — съгласи се Сара, която бе предвидила този отговор. — Само че представете си, че този престъпник, или да приемем — този пациент, умре, без да е обяснил постъпката си — нещо напълно възможно според вашите прогнози… Какви ще бъдат последствията за десетките семейства на жертвите? Какъв ще бъде животът на съпругите, на съпрузите, на децата, които ще трябва да живеят, без да разберат защо техният съпруг или баща, тяхната съпруга или майка са изгорели живи?
	— Съжалявам, госпожо инспектор, но медицината не работи по този начин.
	— Знаете ли, преди време ваш колега ми каза, че в медицината всъщност всичко е въпрос на статистика и доброжелателство…
	— Не е погрешно…
	— Тогава каква е според вас вероятността да сторите повече зло, отколкото добро, като не събудите този човек? И каква ще е болката на майката, поверила депресирания си син преди седмица на тази болница, когато директорът с усмивка я е уверил, че всичко ще бъде наред, че няма защо да се безпокои… Как смятате? Има ли дори и нищожен шанс да се възстанови психически, ако не й се обясни защо се е случило така?
	Лекарката отвърна за миг поглед, но продължи да се съпротивлява.
	— Вижте, не мога да подкрепя подобни методи…
	Сара вдигна нагоре кичура коса, който скриваше обгорената част от лицето й.
	— Стоях срещу него, когато предизвика пожара. Усмихваше се — излъга тя, — наслаждаваше се предварително на ужаса, на който щеше да подложи стотици пациенти, затворени в изолаторите си. Трябваше да бягам, но се върнах да го търся насред пламъците, защото дължах истината на онези, които щяха да умрат по негова вина. Не е възможно да съм жертвала живота си напразно. Помогнете ми. Помогнете ми да смекча болките на всички онези, които очакват и се надяват да получат отговор.
	Офицер Дорн стоеше с отворена уста и със затаен дъх следеше разговора между двете жени.
	— Ако го събудя, ще го обрека на страдания, госпожо инспектор.
	— Изгарянията от трета степен са безболезнени заради разрушените нервни окончания, нали?
	Лекарката не можа да скрие изненадата си.
	— Да, така е… но както ви казах, рецепторите в дълбочина, на нивото на мускулите, не са разрушени… Следователно исхемичните мускулни болки са доста интензивни…
	— Увеличете временно дозата морфин… Обещавам ви да съм бърза…
	— Не знам… това е…
	— Всеки изминал час повишава риска да изтървем Ханс Грунд, без да е отговорил каква е причината за престъплението му. Трябва да го направим сега.
	Лекарката затвори на свой ред очи. Сякаш не искаше да гледа, докато прави това, което я караха.
	— Слушайте, процедурата е рискова и ще отнеме време. Не можем да го събудим ей така, за пет минути… Трябва да повишим температурата на тялото му и постепенно да спрем седативите…
	— Колко време ви е необходимо?
	— Зависи… Между двадесет и четири и четиридесет и осем часа.
	— Дорн, сменяйте се с някого и ме уведомете, когато е в състояние да говори.
	Лекарката повика Сара с ръка.
	— Инспектор Геринген, когато той се събуди, ако се събуди, ще ви оставя да говорите с него само десет минути. Ясно ли е?
	Сара пое дълбоко въздух и кимна утвърдително. После излезе от болницата.
	Бе почти два часът сутринта.


	Прекара нощта в същата хотелска стая в покрайнините на Осло. Далеч от хорските погледи. Плака. Много и без задръжки.
	На разсъмване мъката не бе изчезнала, както и страхът от бъдещето, но пък през най-тъмните часове на нощта Сара бе взела решение. Колкото и плашещо да бе разследването, щеше да потъне в него с енергията на отчаянието. Това бе единственият й шанс да не рухне. Надяваше се, че тялото и духът й ще й осигурят необходимите сили.
	Прекара деня в кабинета си, като класираше натрупаните следи и четеше до припадък докладите на криминалната лаборатория за онова, което бяха открили при разчистването на болницата след пожара. Това й помогна да се върне към действителността и да организира работата си. Само че нищо не й помагаше да разбере защо Ханс Грунд бе подпалил болницата и още по-малко кой бе Пациент 488. Обади се на Дорн и Нилсен, но Грунд все още не се бе събудил.
	В края на деня, съвсем объркана, тя излезе, купи си дрехи за преобличане, взе си плато суши, което буквално погълна, седнала по турски на леглото в хотелската си стая. Не отговори на обажданията на сестра си. Успокои я, като й изпрати съобщение с обещанието, че ще намине когато може.
	А що се отнася до апартамента и преместването, щеше да урежда това по-късно… Към 22 часа си напълни ваната и се отпусна в горещата вода. Чувстваше се потисната и по тази причина остана във водата само няколко минути. Малко преди полунощ заспа. Тъкмо се бореше в съня си — от онези сънища, в които човек повтаря до безкрайност една и съща грешка, когато телефонът й иззвъня. Тя го вдигна и веднага щом позна гласа на Дорн, седна в леглото.
	— Той се събуди…
	Бе три часът и четиридесет и две минути сутринта.


	Двадесет минути по-късно Сара вървеше по коридорите на Университетската болница с отмерена крачка. Бе напълно будна.
	Офицер Дорн я посрещна и й подаде стерилни дрехи. Тя ги облече и влезе в стаята. Лекарката я чакаше.
	— Десет минути и нито секунда повече.
	— Под въздействието на морфина ли е?
	— Да.
	„Толкова по-добре — помисли си Сара. — Морфинът ще ускори реакциите му, ще премахне задръжките му и ще го предразположи да се довери, а оттам — и да каже истината.“
	Докато лекарката излизаше от стаята, Ханс Грунд започна да стене. Сара клекна. Клепачите на директора потрепериха, отвориха се бавно и най-сетне вниманието му се съсредоточи върху Сара.
	— Професор Грунд, аз съм инспектор Геринген. Помните ли ме?
	Директорът отвори и затвори очи, за да потвърди.
	— Къде съм? — попита с въздишка той.
	— В Университетската болница на Осло, лекуват ви. Имате сериозни изгаряния, които получихте, като предизвикахте пожар, който опустоши вашата сграда и предизвика смъртта на шестнадесет души. Броят на ранените още не е уточнен.
	Противно на онова, което очакваше Сара — да види израз на задоволство, Грунд сведе поглед.
	— Но аз не трябваше да оживея…
	— Аз ви измъкнах от горящата пещ.
	— Защо?
	— За да разбера, господин Грунд, защо извършихте такова отвратително престъпление, докато ние разследвахме смъртта на един от пациентите ви.
	Професорът искаше да извърне глава, но болката разкриви чертите на лицето му.
	— Не исках да се стига дотук — успя да изрече накрая Грунд, като си пое въздух в средата на изречението… — Та аз обичах пациентите си! Боже мой, не исках да преживявам вината си. Трябваше да ме оставите там…
	Стоящият в един ъгъл на стаята Дорн също като Сара бе изненадан от неочакваните думи на Грунд.
	— Говорите, сякаш сте били… жертва.
	— Направих го, за да спася жена си и децата си, госпожо инспектор. Те не ми оставиха избор.
	Сара дръпна стола, който бе зад нея, и напълно объркана, седна.
	— Кои са тези „те“?
	Грунд сгърчи лице от болка, а мониторът показа ускоряване на пулса му. Сара се притесни да не би това да предизвика сигнал за тревога и лекарката да връхлети като торнадо в стаята, и да сложи край на разпита. Тя стана и под сдържания поглед на Дорн увеличи дозата на морфина. Постепенно сърдечният ритъм на Грунд се успокои и сърцето му започна да бие почти нормално. След тридесетина секунди професорът отвори отново очи. Погледът му бе втренчен в някаква точка и се рееше далеч в спомените му.
	— Кой ви принуди да действате така, професоре?
	— Пациент 488 не пристигна в „Гаустад“ при условията, които ви описах…
	Сара се наведе напред, за да не пропусне нещо.
	— Когато заех мястото на Олин Вингерен, бившия директор, той поиска от мен да пазя в тайна произхода и самоличността на този пациент. В противен случай семейството ми щяло да страда, както било страдало неговото…
	— Почакайте, искате да кажете, че някой е изнудвал стария директор заради този пациент и че заплахата по-късно се е прехвърлила върху вас?
	Грунд отново отвори и затвори клепачи.
	— Професоре, трябва да знам… Кой ви заповядваше да пазите в тайна тази информация? И защо?
	Воал замъгли изпълнения с немощ поглед на Ханс Грунд.
	Той навлажни устните си и Сара му подаде чаша вода със сламка. Той пое една глътка и продължи.
	— На следващия ден, след като поех поста, ми се обади човек, който познаваше целия ми живот, знаеше всичко за жена ми, за двете ми деца… — каза Грунд и изражението му показваше, че потъва в миналото.
	— И какво поиска от вас този човек? — притисна го Сара.
	— Да държа субект 488 в изолация… и да продължа с инжекциите на LS34… И аз сторих каквото се искаше от мен…
	— А коя фирма ви снабдяваше с LS34?
	Ханс Грунд въздъхна.
	— Доставяха ни го всеки месец със специален куриер. Не знаехме кой го изпраща. А и не плащахме за доставката. Винаги е било така. Нищо не се промени от времето на Олин.
	— Кой инжектираше LS34 на пациента?
	— Човек от персонала в най-строго охраняваната част на клиниката.
	— Сандвик и Лунде, нали?
	Грунд мигна утвърдително с клепачи.
	— Знаеха ли, че продуктът е забранен?
	— Не мисля. Те просто трябваше да изпълняват заповедите ми.
	Сара погледна часовника си. Оставаше само минута и половина и все още — нищо.
	— В какво се състояха експериментите, извършвани върху този пациент?
	— Имаше един апарат, към който го привързвахме с електроди… После настройвахме апарата, като следвахме инструкцията… И накрая му инжектирахме LS34. А след известно време върху един лист се разпечатваха знаци, символи…
	— А тези символи приличаха ли на графитите върху стената в стаята на пациента?
	Грунд като че ли всеки момент щеше да загуби съзнание. Силите му отслабваха.
	— Не… не знам…
	— Никога ли не сте анализирали рисунките, които покриваха стените на стаята му? Никога ли не сте си задали въпроса защо този човек е бил принуден да рисува?
	Грунд поклати уморено глава.
	— Олин Вингерен жив ли е? — попита Сара, като дебнеше с очи вратата на стаята.
	— Да, така мисля…
	— А защо ми казахте всичко това сега, когато заплахата все още виси над децата ви?
	— Не знам. Имам чувството, че вече не рискуват нищо… А и трябваше да се освободя от този товар…
	„И морфинът бе съюзник на необходимостта да облекчи чувството си за вина — помисли Сара. — Дяволски коктейл на истината.“
	Изведнъж лекарката връхлетя като вихър в стаята и се спусна към леглото. Без да попита Сара дали е свършила с работата си, нагласи дозата на подаване на течността така, че да приспи пациента. Сара погледна Грунд за последен път.
	— Ами когато предизвикахте огъня… — започна тя.
	— Да, знаех, че ще предизвикам масова смърт… Направих го, защото положението ми се изплъзваше… Аз съм вярващ човек, госпожо инспектор… Вие видяхте това… И знам, че ще отида в ада. Но помислих за дъщеря ми и сина ми. Бих направил всичко, за да ги защитя. И щях да го направя отново, ако се наложеше. Децата ми… госпожо инспектор. Защитете ги…
	Клепачите на директора потрепнаха и очите му се затвориха.
	— Благодаря. Решението ви бе правилно. — Сара се обърна към лекарката, но тя не й отговори.
	Цялото й внимание бе съсредоточено в това да преслуша сърцето на пациента.
	Сара излезе от стаята.
	— Поискайте да ви сменят, офицер Дорн, и вървете да си починете — каза тя.
	Отправи същия съвет и към офицер Нилсен, който пазеше вратата. После се обади на Норберт Ганс, временния й помощник, за да му нареди да постави под охрана семейството на Грунд и да й намери възможно най-бързо адреса и телефона на Олин Вингерен.


>	9

	На 18 февруари, четвъртък, утрото бе ледено. Съмваше се едва-едва, а високопроходимият джип на Сара вече поглъщаше магистралата. Тя вероятно караше със 150 километра в час към Холместранд*, скромно пристанище на брега на морето, където нейният помощник бе открил жилището на бившия директор на клиника „Гаустад“ Олин Вингерен. След няколко часа сън в същия хотел като предишната вечер Сара бе изпила едно смути, бе изяла ябълка и бе потеглила на път в 5 часа сутринта.
	[* Пристанищен град на брега на Северно море на 70 км от Осло. — Бел.прев.]
	Несъмнено Олин бе последната й надежда да разбере нещо за 488 — човека, когото бяха настанили в клиниката преди тридесет и шест години. Обиските в домовете на професор Ханс Грунд, нощния пазач и двамата дежурни болногледачи не бяха разкрили нищо, въз основа на което можеха да се направят някакви изводи. Потънала в мислите си, Сара видя указателната табела за излизане от магистралата в последния момент. Удари спирачките и колата се завъртя. Отпусна педала, превключи скоростта и овладя колата с поредица заучени маневри на препатил шофьор.
	Автомобилът поднесе надясно, гумите изсвистяха и Сара се размина на косъм от произшествието. Намали скоростта, влезе в лентата за аварийно спиране, угаси мотора и известно време стоя абсолютно неподвижна. Сърцето й биеше с всички сили. Цялата трепереше и едва потисна един напън за повръщане, а после прибра зад ухото си няколко кичура коса. Единственото разумно решение бе да се върне в дома си, да си почине и да сложи ред в личния си живот. И все пак изходът от това на пръв поглед лесно за изпълнение действие й изглеждаше толкова неясен, колкото и разследването, с което се бе захванала.
	Пое дълбоко въздух и издиша бавно, а после потегли, преди отново да я връхлети съмнение в способностите й. Прекарваше през ума си всеки елемент от разследването по два пъти, когато чу вибрирането на мобилния си телефон. Беше Стефен Карлстрьом.
	— Да?
	— Къде си?
	— Може би на път да разбера всичко…
	— Тоест…
	— Отивам при психиатъра, който е ръководел „Гаустад“ през шейсетте години.
	— А той какво общо има с това, което става сега?
	— Може би ще ни помогне да разберем защо директорът извърши този саботаж… Най-общо казано, ще ни разясни какво е искал да скрие.
	— Добре. Очаквам да се обадиш.
	Сара затвори и час по-късно пресече портала на стар отдалечен селски имот. Чистият сняг скърцаше под грайферите на зимните гуми, а пред очите й се появи кацнала на малък хълм къща, заобиколена от вкочанена от студ гора. По-надолу Сара видя огромно езеро и пленена насред ледовете му лодка. Не се чуваше никакъв шум и илюзорното сиво сияние на зимата придаваше на мястото напълно нереален вид. Сякаш тук вече нямаше да се случи абсолютно нищо. Когато Сара почука на вратата, усети, че времето бе по-студено, отколкото в Осло. Нямаше да издържи дълго навън, без да се движи. Вратата се отвори и на прага се появи старец, който я огледа от главата до петите.
	— Какво искате?
	Пред Сара стоеше уморен човек, който вероятно не очакваше нищо от живота.
	— Аз съм инспектор Геринген. Пациент 488 е мъртъв и бих искала да ви задам няколко въпроса.
	При споменаването на Пациент 488 угасналият поглед на доктор Олин Вингерен се оживи. Вгледа се за миг в Сара, въздъхна и й обърна гръб, но остави вратата отворена.
	Сара усети миризма на застоял въздух. Животът тук бе спрял от години и като че ли дори прахът бе от друга епоха. Олин вървеше изгърбен, влачеше краката си, минаваше покрай мебели в рустиков стил, отрупани с най-различни дреболии, а върху облегалките на две тъмнозелени старовремски кресла бяха метнати дантелени покривки. Тишината се нарушаваше само от скърцането на стъпките им по паркета и равномерното движение на махалото на стенен часовник.
	Когато очите й привикнаха със слабата светлина, Сара бе удивена от оригиналните картини по стените. Първата представляваше рисунка на човешка глава в профил. Окото бе широко отворено, а мозъкът — представен с най-малките подробности. Пред окото някаква ръка държеше заострено сечиво, а стрелка указваше посоката, в която то щеше да пробие главата. Инструкция за лоботомия.
	— Тази практика навремето се смяташе за гигантско откритие в помощ на болните, госпожо Геринген. Представете си хора, изцяло в плен на мозъка си, страдащи от неописуеми болки, на които успявахме да облекчим страданията. Направо чудо.
	Сара знаеше какъв отговор би дала при нормални обстоятелства, но не искаше да засегне свидетеля, който бе последният й шанс да разбули мистерията.
	— Всяко време има своите сигурни методи и настоящето понякога е твърде надменно, когато се захваща да съди миналото.
	Олин Вингерен седна в едно кожено кресло и въздъхна с облекчение.
	— Не знам защо го казвате: може би искате да ме поласкаете с определена цел, но ми е приятно да го чуя.
	Възрастният мъж покани Сара да седне, преди да й зададе въпроса:
	— Значи е бил жив до днес?
	— До вчера, ако трябва да съм точна.
	— А от какво умря?
	— От страх.
	Бившият директор наведе очи към земята и поклати глава мълчаливо. Сякаш подобен развой на събитията не го изненадваше.
	— Господин Вингерен, наясно съм и с тайната, и със заплахата, които са витаели около Пациент 488 в продължение на всички тези години, но той вече не е между живите, така че вашият договор е изпълнен. Трябва да ми кажете всичко, което знаете за него.
	— Имате късмет, госпожо инспектор… Всичките ми близки си отидоха. Вече няма кого да закрилям. Предполагам, че ме очаква единствено смъртта… Какво искате да знаете? И защо?
	Сара седна и разказа подробно последните събития, включително и разкритията на Ханс Грунд. Когато свърши, изражението върху лицето на Олин Вингерен бе много сериозно.
	— Значи те все още бдят — каза той. — След всички тези години. Не са се отказали и дори са намерили начин да се доберат до тялото…
	— За кого говорите?
	— О, ще ви разкажа всичко, но се съмнявам, че това ще помогне да си изясните нещата.
	Олин погали излъсканата кожа върху облегалката на креслото и потъна в спомените си.
	— Всичко започна в деня, когато ми се обади министърът на здравеопазването по онова време… Бе в началото на седемдесетте години. Министърът ми каза, че скоро щели да ме посетят двама мъже, за да ми поверят пациент. Не трябвало да задавам никакви въпроси… Отнасяло се до националната сигурност, въпреки че и самият той не знаел много по въпроса, но заповедта идвала от най-високо място… От хора, които нямало да се поколебаят да тормозят жена ми и децата като средство за натиск върху мен, в случай че не спазвам правилата, които двамата агенти щели да определят.
	Сара отлепи гърба си от облегалката и подпря ръце на коленете си. Слушаше внимателно разказа на възрастния човек.
	— Все още бяхме в разгара на Студената война — добави Олин — и този вид заплахи тогава имаха повече тежест, отколкото имат днес.
	— Добре, продължавайте — насърчи го Сара. Историческата обстановка й се струваше подходяща за шантаж и параноя.
	— Въпросните агенти дойдоха една вечер с полузаспал човек, на чието чело имаше грозен белег. Видели сте го… 488. Принудиха ме да го затворя в изолатор и да направя така, че да се избегне всякакъв контакт с останалите пациенти. Добавиха, че щели да ми дадат специален апарат, с който трябвало да отчитам показателите на пациента, след като му инжектирам LS34. Трябваше педантично и детайлно да записвам реакциите му в един бележник. Ако се появеше и най-малкият риск присъствието на пациента да бъде разкрито, трябваше да унищожа всички доказателства, че някога е бил в клиниката. А ако се налага, да разруша и цялото здание чрез специално приспособление, предизвикващо пожар, което скоро щели да ми доставят… Ама че история — каза на висок глас Олин. — Като си помисли човек — каква ужасна история…
	— А тези мъже споменаха ли нещо друго? — попита Сара.
	— Когато ги попитах колко време ще държа при нас този човек, те ми отговориха, че щял да остане в клиниката до смъртта си. После си тръгнаха и никога вече не чух за тях. И за да си нямам неприятности, предадох поставените ми от тях задачи на моя наследник — професор Ханс Грунд.
	— А кои бяха тези агенти според вас? Нали министърът на здравеопазването ви е предупредил, че те ще се появят в болницата?
	— О, да, по онова време бяхме приятели…
	— И вие не поискахте от него да ви каже нещо повече?
	— Напротив, само че и той не знаеше повече от мен — отговори Олин с едва забележима саркастична гримаса. — Просто изпълняваше заповед, която идваше от по-горе.
	— От правителството ли? — учуди се Сара.
	— Не знам. Разбирате ли, Втората световна война бе завършила сравнително скоро, между много страни бяха сключени съюзи, и как да ви кажа, всички те си помагаха, когато се касаеше за неудобни досиета.
	— Коя страна имате предвид?
	Олин погледна Сара като учител, който се изненадва, че ученичката му не знае отговора на толкова елементарен въпрос.
	— Съединените щати. Според мен само те можеха да наложат волята си на Норвегия, без да им се задават въпроси.
	— Добре, само че защо не са задържали този човек, за да упражняват върху него контрол те самите, на тяхна територия, а са го настанили в болница далеч от всичко?
	— Нямам представа. Имали са някакви основания да постъпят така. Но пък за сметка на това си мисля, че бяха запазили връзка с него.
	— Искате да кажете, че е имало информатор от самата болница?
	— Не виждам по какъв друг начин биха могли да знаят, че всичко се извършва съгласно заповедите им.
	— А имате ли представа кой е информаторът?
	Олин не се впечатли особено от въпроса.
	— Там има доста персонал, но у никого не забелязах особено подозрително поведение. Опитах се да разбера навремето, но тогава заплахата имаше смисъл: жена ми и децата все още бяха с мен. Не проявих особена настойчивост.
	Старецът погледна към стоящата до него снимка.
	— Ами откъде идваше LS34?
	Олин не отговори. Бе потънал в спомените си, известни само на него. Сара си прочисти гърлото, за да го върне към действителността. И той продължи разговора, сякаш не го бе прекъсвал.
	— Нямам представа.
	— Добре… А какво можете да ми кажете за LS34? Какви реакции се очакваше, че ще даде лекарството?
	— Психотропно халюциногенно средство, използвано за отприщване на задръжките, с други думи — за освобождаване на блокажите, предизвикани от някои душевни болести. Навремето го използвахме при психоанализата на пациенти, затворени в себе си, за да им помогнем да започнат да говорят и да обяснят неврозите си. И когато действаше…
	— Това ми напомня за препарата LSD.
	— От същата група е. Производно на ерголина*1 и на билката мораво рогче*2, която през Средновековието е предизвиквала халюцинации. Да, на същата основа е. Само дето LS34 има по-силно действие от LSD.
	[*1 Химична съставка в много алкалоиди. Използва се за лечение на болести като мигрена, болестта на Паркинсон и др. — Бел.прев.]
	[*2 Паразитна гъба, която се среща при някои тревисти и житни растения, най-често при ръжта. Съдържа психоактивни алкалоиди като LSD и ерготамин. В по-големи дози е отровна за човека. — Бел.прев.]
	— На него ли се дължат драсканиците по стените?
	— Драсканиците ли? — попита Олин учудено.
	— Ами да, на пръв поглед наистина са драсканици… Защо се учудвате?
	— Снимахте ли стените на стаята му?
	— Да…
	— Покажете ми ги.
	Сара извади телефона от джоба си и след като отвори папката със снимките, обърна екрана към стария директор.
	— Нищо не се е променило. Той все така си рисува едни и същи форми…
	— Какви форми? — учуди се Сара и увеличи снимките.
	— Ами… форми, будещи почуда и като че ли представящи цяла система — уточни Олин. — Ето, сега ще ги видите ясно.
	Сара се опита да проследи някои линии.
	— Погледнете ги добре и си представете, че този човек е нарисувал нещо, което има смисъл. Това ще ви помогне да мислите…
	Сара разгледа още веднъж екрана. Този път много внимателно и съсредоточено. С няколко движения направи снимките по-големи.
	И този път сърцето й трепна развълнувано.
	— Дърво? — прошепна тя.
	Погледът й се разхождаше по снимката, а главата й се накланяше ту наляво, ту надясно.
	— Риба… А тук бих казала, че е пламък…
	Олин мълчаливо кимна.
	— Погледнете и другите части на стените — посъветва я старецът.
	Сара вече правеше точно това и смаяно въздъхна. Стените бяха обсипани със същите три форми — смесени и повтаряни до безкрайност: дърво, риба, пламък.
	— Значи ги виждате — заключи Олин. — Дърво, риба, пламък…
	— Навремето същите ли бяха?
	— Откакто ги помня. Винаги.
	— Попитахте ли го какво иска да каже?
	— Само веднъж, но той изпадна в такова състояние, че никога не направих повторен опит.
	Сара не можеше да се отърве от мисълта, че този човек до безкрайност бе рисувал по стените едни и същи рисунки. Откъде идваше тази мания?! И по какъв начин тя бе свързана с черния сън, за който бе споменал Янгер?
	Може би Олин знаеше нещо повече…
	— Мисля, че през годините все пак сте размишлявали за значението на тези три фигури…
	— Да. И има нещо, за което съм сигурен: тези рисунки представляват елементи, които не са свързани с времето. С други думи — нито кола, нито къща, нито лице… Като че ли са извън времето… Само че нямам представа защо са обсебвали съзнанието му.
	— Болногледачите, които са се грижели за него, ми споменаха и за някакъв вик…
	— Аха… Викът на Пациент 488. Търсеше нещо — спомен, звук, но не ги намираше, тоест — не успяваше да си спомни… Мистерия.
	— Свързан ли бе с рисунките?
	— Нямам представа, но е възможно тази невроза да е имала същите корени…
	— А дали субстанция LS34 би могла да причини смъртта на пациента? Искам да кажа, дали препаратът не е предизвикал халюцинация — толкова ужасна, че човекът направо е бил като ударен от гръм и го е обзел неописуем страх…
	Олин постави ръка на челото си, сякаш размишляваше.
	— И да, и не… От това, което ми казвате, и от онова, което знам за свойствата на LS34, смятам, че не халюцинация е предизвикала този фатален страх… Дори в състояние на летаргия, в каквото се е намирал Пациент 488, мозъкът успява да различи въображаемо и реално. Това е нещо като сън, в който сънувате, че умирате, но се събуждате, защото мозъкът ви знае, че това не е вярно. Пациент 488 не е умрял от халюцинация, а от спомен, потиснат спомен, който лекарството е отключило в съзнанието му, и това е довело до трагичния край.
	— Значи този човек е видял нещо толкова ужасно в миналото, че само споменът за него го е убил…
	Олин кимна с глава в знак на съгласие.
	— Но каква е тази мисъл, която може да предизвика такъв страх, че да убие човек?
	Бившият директор на клиниката се усмихна иронично:
	— Животът щеше да убие всички ни, инспектор Геринген, ако не бяхме способни да забравяме. Говоря за онази забрава, която ни помага да не мислим във всяка секунда за нашето абсурдно съществуване. Живеем, без да знаем откъде сме дошли, и ще умрем, без да знаем къде отиваме. А как да живеем междувременно? Как да не се парализираме от липсата на смисъл? Това е логически невъзможно… И все пак по-голямата част от нас успяват да го направят и се държат, сякаш нищо такова не съществува… Само че, представете си, че сте принудена да мислите за този абсурд, без да можете да направите нищо, без да сте сигурна, че ще оцелеете… Това състояние на духа може да ни обземе, когато сме изправени лице в лице със смъртта на близък човек… Но…
	Олин приключи с експозето си и разтърси глава, като че ли сам не бе доволен от заключението си…
	А Сара се опита да се освободи от болезнените мисли, които думите на възрастния мъж предизвикаха у нея.
	— Но — поде тя — искате да кажете, че това не се отнася за Пациент 488.
	— Е, тези рисунки променят всичко… Казано на езика на патологията, те символизират нещо, което е травматизирало пациента и което той е опитвал да разбере. Чрез тях се е опитвал да каже нещо или поне да изрази разумно спомен, който го е обсебвал… Точен и конкретен спомен от сблъсъка с безсмислието на живота…
	Часовникът в хола се събуди и отмери единадесет удара. „Вече е 11 часът — помисли си Сара, — а нямам нито една сериозна следа.“
	— Искате ли да пийнете нещо, госпожо инспектор?
	— Не, благодаря. Слушайте, господин Вингерен…
	Но старецът помъкна умореното си тяло към съседното помещение. Сара не посмя да прекъсне действията му и чу шума от съдовете. Чакането прерасна в нетърпение. Той се появи след пет минути с чаша и чайник върху табла, която държеше горе-долу устойчиво.
	— Всичко, което ми казвате, е доста интересно, дори интригуващо, господин Вингерен — каза Сара веднага щом той пристъпи в салона, — само че ми трябват сведения, които да ме отведат до виновника… Поне едно…
	Олин си наля чаша чай, сякаш не я бе чул, отпи глътка и седна. Наслаждаваше се на вкуса на чая.
	— Съжалявам, но не виждам какво повече мога да ви кажа. Та вие вече знаете повече от мен по този случай…
	— Нещата не могат да свършат така — прошепна изплашено Сара.
	— Виждам размаха ви, госпожо инспектор, и съжалявам, че не мога да ви помогна. Сигурното в тази история е, че онези, които се крият зад тази манипулация, играят на едро. И техните търсения, изследвания и проучвания вероятно са твърде амбициозни, щом продължават играта толкова години. Давате ли си сметка, че този човек влезе в клиниката на двайсет и четвърти декември хиляда деветстотин седемдесет и девета година, преди тридесет и шест години.
	Сара рязко вдигна глава.
	— Двайсет и четвърти декември хиляда деветстотин седемдесет и девета година? Сигурен ли сте?
	— Слушайте, тичах за последните коледни подаръци за децата ми, когато дежурният болногледач ми каза, че имало спешен случай и трябвало да отида там веднага… Зарязах всичко и се върнах в „Гаустад“. Двамата мъже, за чието идване ме бяха предупредили, ме чакаха както бе предвидено и поискаха от мен да пазя в пълна тайна местонахождението на пациента. Такава Коледа се помни…
	— Господин Вингерен, на кого поверихте пациента първия ден? Това е много важно.
	— Дежурният болногледач ми помогна първата вечер. Той не се справяше лошо, но с пациента се занимавах най-вече аз. Особено през първия месец.
	— А как се казваше болногледачът, който бе дежурен през онази нощ?
	— Шегувате ли се? Как искате да си спомня такова нещо? — избухна Олин.
	— Всъщност няма проблем. Мисля, че намерих връзката с хората, които са ви изнудвали толкова години…
	Сара стана под изненадания поглед на бившия директор.
	— Благодаря.
	— Госпожо Геринген, аз не ви познавам, но както ви е известно, съм прекарал живота си в изследване на човешката душа. Въпреки че се опитвате да го скриете, у вас има нещо добро и крехко. Бъдете бдителна. Хората, които дърпат конците в тази история, не са издържали четиридесет години току-така и за нищо.
	Сара благодари на стария директор, после излезе, качи се в колата си и потегли с пълна скорост.


>	10

	Бе някъде около обяд, но би могло да бъде и 4 часът сутринта. Оловният слой, който покриваше небето, бе принудил общината на Осло да остави запалени уличните лампи. Само че тяхната светлина едва успяваше да пробие мъглата.
	Сара притисна яката на якето си към скования си от умора и студ тил и излезе от колата. Прекоси паркинга, блъсна силно входната врата на централното управление и тръгна към кабинета на Норберт Ганс. Помощникът й вдигна глава и веднага забеляза, че е много напрегната.
	— Намерихте ли някакви административни документи в дома на Сандвик? Например трудовия му договор? Интересува ме на коя дата е постъпил на работа в „Гаустад“.
	— Ами… не знам, но сигурно са го намерили. Кашоните с иззетите при обиска неща са долу.
	Сара му направи знак, че ще върви след него. Двамата слязоха на долния етаж и влязоха в зала, където трима полицаи бяха класирали документите и педантично проучваха съдържанието им.
	— Момчета, търсим на коя дата е бил нает на работа Сандвик — подхвърли Норберт. — Търсете в договорите за постъпване на работа и в извадките с клаузите за пенсиониране.
	Сара и Норберт помогнаха на полицаите да прегледат стотиците документи, които бяха в кашоните наред с иззетите вещи на Сандвик. Понеже работиха и петимата, след половин час вече имаха отговора.
	— Така си и мислех — подхвърли Сара.
	С документа в ръка тя се качи на горния етаж и нахлу в охраняваната килия, където бе Леонард Сандвик. Старият болногледач се бе подпрял на стената и бе заспал седнал върху импровизираното легло. Стресна се и се събуди, когато Сара връхлетя в стаята. Прекара език по устните си. Бе доста замаян, а погледът му издаваше страх и неразбиране. Седна на пейката и разтри слепоочията си с края на пръстите си.
	— Ама какво става? Защо ме гледате така?
	— В досието ви пише черно на бяло, че сте постъпили на работа в „Гаустад“ на двайсет и втори ноември хиляда деветстотин седемдесет и девета година. Както ми казахте и вие по време на разговора ни, нали?
	— Да, така е…
	— Когато разговаряхме, господин Сандвик, вие обаче споделихте, че не сте били там при пристигането на Пациент 488 и че сте разбрали за съществуването му едва няколко месеца след постъпването му в клиниката… Нали така?
	— Ами… да…
	Сара видя, че свидетелят хвърля крадливи погледи към вратата.
	— Само че току-що научих — уточни Сара и заключи демонстративно вратата, — че Пациент 488 е въдворен в клиниката на двайсет и четвърти декември хиляда деветстотин седемдесет и девета година, с други думи — месец след назначаването ви там. Следователно сте били там. И го познавате… Защо излъгахте, господин Сандвик?
	— Ъ-ъ-ъ… не съм излъгал. Не помня вече, там е цялата работа… Нали разбирате, че ме питате за неща, станали преди тридесет и пет години. Може и да съм видял някой пациент да пристига през онази нощ, но нямам никакъв спомен дали това е бил 488. Така че не съм ви излъгал…
	— През онази нощ, казвате, а откъде знаете, че е било през нощта?
	— А? Не знам, казах го просто така — каза с досада болногледачът, като недоволно смръщи вежди.
	— Господин Сандвик, крайно време е да ми кажете истината. Вие ли приехте пациента през нощта на пристигането му в „Гаустад“? Вие ли шантажирате директорите на болницата повече от тридесет години? Вие ли снабдявахте заведението с LS34?
	— Нямам нищо общо с нещата, за които говорите…
	— Чуйте ме. Доколкото разбрах от вас, имате жена и малка дъщеря, нали така?
	Сандвик шумно пое въздух.
	— Колкото повече ни сътрудничите, толкова по-добре ще бъде за вас пред съдията… И ще имате по-голям шанс да видите дъщеря си да расте.
	Напълно съсипан, Сандвик наведе глава.
	— Не ви познавам, господин Сандвик, но интуицията ми нашепва, че не сте лош човек и че бихте направили всичко, за да се гордее дъщеря ви с вас.
	Развълнуваният болногледач извърна глава. Сара го остави да размишлява. За няколко часа бе остарял с десет години… Когато заговори, гласът му вече не бе жизнен и бодър глас на шейсетгодишен мъж, а глас на съсипан и уморен човек, сринат под товара на съжаленията.
	— Бях млад, имах нужда от пари… пък и не беше кой знае какво… — започна той, а гласът му бе слаб и едва се чуваше.
	— Какво направихте? — Сега Сара говореше нежно, почти доброжелателно. — Гарантирам ви, че всички, които направят признания, ще се възползват от милостта и снизхождението на правосъдието. А нещата могат да се проточат с години…
	— Но това не е справедливо…
	— Кое не е справедливо?
	— Не аз съм мръсникът в цялата тази история!
	— А кой? Вашият директор професор Грунд ли?
	— Не. И той не беше фактор… Правеше каквото му бяха наредили… Също като мен…
	— Обяснете ми.
	Сандвик въздъхна няколко пъти.
	— Беше през хиляда деветстотин седемдесет и девета година… Тъкмо бях завършил училището за болногледачи и трябваше да връщам заем. Бях успял да постъпя на работа в психиатрична клиника „Гаустад“. Бе неочакван късмет да започна на такова престижно място. Само че заплатата ми далеч не бе задоволителна, за да мога да се справям.
	Сандвик преглътна слюнката си с мъка и поклати глава, като че ли докато разказваше спомените си, проклинаше избора си.
	— Един ден през декември хиляда деветстотин седемдесет и девета година получих предложение да се грижа за пациент от болницата и да го наблюдавам. За това съм щял да получавам редовно пари в брой. Днес това може да изглежда глупаво, но тогава приех. Още повече че задължението ми ни най-малко не изглеждаше рисково или незаконно. Трябваше да се занимавам лично с един пациент с амнезия, който щял да пристигне на Коледа и да съм сигурен, че спазва лечението и че приема лекарството LS34. Искаха от мен да извършвам тестове с него с една доста странна машина и да правя месечни доклади за състоянието му. Не трябваше да задавам въпроси, нито пък да се опитвам да разбера нещо. И да не казвам нищо на никого. Въпросният тип добави, че самият директор щял да си затваря очите…
	— Кой бе човекът, който ви направи това предложение?
	— Не знам, никога не съм виждал лицето му.
	— А как общувахте?
	— Най-напред по пощата, имаше специална пощенска кутия, а през последните години — по телефона. Бе ми дал номер, на който трябваше да се обаждам веднъж месечно и да правя доклад.
	— Дайте ми този номер, Леонард… Дайте ми го!
	По лицето на болногледача се изписа досада.
	— Имам един номер, но той сигурно вече не е активен. При всяко обаждане човекът ми даваше нов. Последния път, когато му казах, че Пациент 488 е мъртъв, не ми даде нищо.
	— Дайте ми го все пак.
	Леонард Сандвик се примири, започна да рови в джобовете си, извади от джоба на панталоните си смачкано листче и го подаде на инспекторката.
	— Моля ви обаче, не… не се обаждайте на този номер… той веднага ще разбере, че информацията идва от мен… — Леонард започна да шепне. — Страхувам се за семейството си.
	Сара взе листчето и излезе. Отиде в един кабинет, където мъж със сенки под очите разглеждаше върху монитор колони от цифри, като от време на време се спираше, за да отбележи някакво квадратче. Сара му подаде написания на листчето номер и го помоли дискретно да провери откъде идва. Експертът по телекомуникации й обеща да я потърси колкото се може по-бързо.
	Сара се върна при Сандвик и се облегна на вратата.
	— Докато чакаме, кажете ми как вашият човек реагира, когато разбра, че пациентът е мъртъв? — започна тя.
	Леонард откъсна част от нокътя си със зъби.
	— Господин Сандвик, повече нищо не можете да направите. Само трябва да отговаряте на въпросите ми. Направете го. Това е единственото, което може да ви помогне в момента. Как реагира вашият контакт, когато му казахте, че пациентът е умрял?
	— Ами отначало замълча, а после ми каза, че мисията ми е приключила и че няма да получавам повече пари.
	— А знаете ли откъде бе белегът върху челото на нещастника?
	— Често съм си задавал този въпрос. Мислех си, че е затворник, но все пак такъв белег на затворник е малко странен…
	— Слушайте, ще се наложи да ми кажете много повече, ако искате да реша, че сътрудничите на разследването.
	Леонард Сандвик закърши ръце, като гледаше в земята. Сара му даде възможност да размисли няколко минути, докато се правеше, че чете съобщение на телефона си.
	— Ами може би има още нещо, което трябва да ви кажа — рече Сандвик съвсем тихо.
	— Слушам ви…
	— Вчера, когато видях, че пациентът е умрял, вече знаех, че няма да взема повече пари. Изпаднах в паника и се страхувах да кажа на жена си, че ще се наложи да продадем къщата.
	— Е, и?
	— Ами, исках да взема малко пари и когато ми разрешиха да се обадя по телефона на жена ми, й казах да продаде на черния пазар LS34. Знаех, че по един или друг начин ще научите, че съм замесен в тази история. И исках жена ми и дъщеря ми да не изпитват финансови затруднения. Казах й да използва сайт в интернет, чрез който се свързват медицински лица и където… накратко… тази стока може да заинтересува дилърите на наркотици.
	— Добре направихте, че ми казахте тези неща, господин Сандвик. Има ли още нещо? Например, знаете ли нещо за прословутите рисунки, с които Пациент 488 е покривал стените на стаята си? Изобразяват ли те този или тези, които са го изпратили в „Гаустад“?
	— Не зная. Спомням си обаче един ден, когато бях капнал и забравих да му инжектирам препарата. Когато влязох в стаята му, той ме погледна така, сякаш ме виждаше за първи път. Погледът му, който обикновено бе празен, бе жив, ясен. Веднага ме попита къде се намира и от кога. Казах му, че е в психиатрична клиника, където са го довели, след като са го намерили по улиците на Осло, напълно загубил паметта си. Погледна ме, а после извърна глава и не каза нищо повече. Попитах го дали си спомня нещо… Име на родител, например… Само че той не ми отговори…
	— Това ли е всичко, което му казахте?
	— О, не. Докато му инжектирах дозата от LS34, проявих любопитство и го попитах защо надава такива странни викове. В края на краищата ги чувах всеки ден и наистина бяха необичайни.
	Сара бе залепила на лицето си съчувствено изражение, като окуражаваше по този начин събеседника си да й се довери.
	Гласът на Сандвик бе апатичен, безизразен.
	— Тогава той се обърна към мен и ми каза, че се опитвал да си спомни. А аз го попитах какво точно. Никога няма да забравя изражението на очите му, когато ми каза: „Едва ли бихте искали да узнаете!“.
	Леонард Сандвик разтърси глава, като че ли да прогони тревожните мисли, които го бяха завладели.
	— Струва ми се, че никога преди не бях забелязвал толкова ясно страха в очите му. Те бяха широко отворени и зачервени по краищата. И днес сънувам този кошмар. Не знам какво виждаше, но не бих искал да бъда на негово място. За нищо на света…
	Гласът на Сандвик постепенно се изгуби. Самата Сара се бе развълнувала от чутото.
	Мобилният й телефон иззвъня. Както и предполагаше, обаждаше се експертът по телекомуникации. Той й обясни, че номерът, който Сандвик й бе дал, е на еднократна карта, чиято валидност бе изтекла. Така че бе невъзможно да се стигне до собственика или дори да се локализира, защото SIM-картата била унищожена. Сара благодари на експерта и затвори. Видът й бе невъзмутим. Все пак стана от мястото си и тръгна да се разхожда из стаята.
	Оставаше й да разчепка още една следа.
	— Господин Сандвик, колегата ви Елиас Лунде ми даде да разбера, че пациентът е ставал все по-раздразнителен и превъзбуден в последно време. Знаете ли защо? Променяли ли сте нещо в лечението му? Увеличавали ли сте дозите на препарата? Да сте видели или чули нещо по-особено?
	Леонард Сандвик подпря главата си с длани и постави ръце върху коленете.
	— Ако знаех, никога нямаше да направя всичко това.
	— Отговорете на въпроса ми.
	— Да, увеличих дозата, защото ми наредиха да го направя.
	— Човекът, с когото контактувахте, нали?
	— Да.
	— А по каква причина?
	Болногледачът погледна нагоре към Сара.
	— Заклевате ли се да защитите дъщеря ми?
	— Продължавайте.
	— О, не, най-напред ми се закълнете.
	— Ако е необходимо, ще включим жена ви и дъщеря ви в програмата за защитени свидетели и ще ги охраняваме.
	— Закълнете се.
	Сара отстъпи.
	— Добре. Имате думата ми. А сега ми кажете по каква причина ви наредиха да увеличите дозата на LS34.
	— Мисля, че това го уби… Искаха да отидат твърде далеч…
	— Какво искате да кажете, господин Сандвик?
	— Посетителят… Всичко тръгна от него…
	Сара усети прилив на адреналин.
	— Посетител ли? Кой?
	— Излъгах ви, като ви казах, че никой не е посещавал Пациент 488… Преди малко повече от година дойде един тип и поиска да го види.
	Сара отлепи гърба си от стената, на която се бе облегнала.
	— Ами, трябва да бе на около тридесет и пет години. Каза, че бил учен изследовател в лабораторията, която снабдявала „Гаустад“ с LS34, и искал да види и прегледа пациента, на когото все още сме инжектирали продукта, за да актуализира данните и проучванията си в областта на психотропните вещества.
	— За коя лаборатория става въпрос?
	— Работеше за една френска лаборатория, която познавах по име и по репутация. Не му позволих да се срещне с пациента по съображения за сигурност. Тогава ми зададе куп въпроси, при това доста точни, за поведението на пациента. Отговорих му мъгляво. Оня тип се раздразни и настоя да получи повече информация. Аз не отстъпих и той си тръгна. Веднага се свързах с моя контакт, а той ме попита за името на посетителя и нареди да залича всяка следа от идването му в болницата.
	— Името му? — повтори Сара.
	Бе произнесла въпроса си с железен тон, без никакво състрадание, със студенината на машина.
	Кракът на Леонард подскачаше, дланите му бяха червени от прекалено стискане. В стаята цареше тежко мълчание. Тежък бе и погледът на Сара, впит в лицето на Сандвик с решителността на робот.
	— Животът ми е съсипан — каза болногледачът с тъжен глас. — Загубих всичко.
	— Името — това е условието за защитата на семейството ви.
	Леонард Сандвик наведе глава и въздъхна дълбоко.
	— Казваше се Адам Кларънс, французин, и работеше за лаборатория „Жантикс“.


>	11

	Старецът се събуди внезапно. Лицето му плуваше в лепкава пот, а сърцето му все още биеше панически заради кошмарния сън. Постепенно дишането му се нормализира и той обърна глава към прозореца на стаята. Слънцето проникваше през листата на високата топола, чиито клони стигаха до прозореца. Променлив бриз люлееше короната на дървото и лекият му шепот бе прекъсван само от песента на щурците.
	— Всичко е наред. Днес сме понеделник, петнайсети февруари. Аз съм тук и се грижа за всичко.
	Млада руса жена му се усмихваше доброжелателно и му държеше ръката.
	Старият човек примига в знак на съгласие. Впрочем не можеше да стори нищо повече. Бе на легло от две години, дишаше с помощта на апарат и се хранеше само по венозен път. Огледа просторната стая с висок таван с гипсови орнаменти и картините по стените. Погледът му се спря върху любимата му творба — почти съвършено копие на портрета на Пушкин от Пьотър Кончаловски*. Поетът държеше перо в ръката си, което стигаше до устата му — сякаш всеки момент оттам щяха да полетят думите, съградили безсмъртното му творчество.
	[* Пьотър Петрович Кончаловски (1876–1956) — руски и съветски художник. Първата му самостоятелна изложба е организирана след смъртта на Сталин, чийто портрет по снимка той отказва да нарисува. — Бел.прев.]
	— Обичате този портрет, нали? — предположи медицинската сестра и зави около ръката на пациента маншета на апарата за кръвно налягане. — Напомня ви за вашата страна?
	„Само ако знаеше колко кръв бе пролята, за да се снабдя с него, бедно момиче — помисли си Лазар. — Ако знаеше за кого се грижиш, щеше да побегнеш с всички сили… Освен ако не си като всички жени на крадци, които познавам. Те си затварят очите в името на удобството.“
	— По-добре е от вчера — каза сестрата весело.
	— Зле съм, но трябва да ми помогнете да живея, докато открия хората, които ми причиниха това. Нали?
	Гласът му бе дрезгав и скоро последва кашлица. Сестрата, самото въплъщение на вниманието, се приближи.
	— Успокойте се, или ще ви стане лошо.
	— Вижте какво ми направиха! — избухна Лазар. На нощното му шкафче, което бе затрупано с лекарства, се открояваше черно-бяла снимка на млад човек с добре ушит костюм, с тяло на първенец на класа, с проницателен поглед и горда стойка. Медицинската сестра неволно си помисли, че навремето щеше да го сметне за безупречен съблазнител и почти съвършен мъж.
	А днес прекрасното тяло на Лазар се бе превърнало в изнурена и изстрадала развалина с почти жълта кожа и причина за това не бе само старостта. Дълбоките бръчки по челото му издаваха чести гримаси заради изпитана болка. Сгърчените му ръце сякаш бяха постоянно свити около невидима желязна пръчка и пазеха спомена от изтезания, които нито виковете, нито молбите му бяха успели да спрат. А белият воал, който замъгляваше погледа му, се бе появил, защото бе пожелал да ослепее, за да си спести гледката на собствените си мъчения. И все пак, дълбоко в потопените му сякаш в мляко очи блестеше нещо и то бе единственото, което го държеше жив: омразата.
	— Изпробваха мнозина — продължи той с неприятния си глас и сграбчи ръката на сестрата — и когато откриеха някой, който издържаше на ударите, го белязваха като животно. Защото знаеха, че ще се съпротивлява на механизма им. И можеха да го принудят да изтърпи докрай курвенския им експеримент… И аз издържах. Не защото го исках, а защото бях подготвян системно за това. Като същински глупак, станах един от редките им избраници. Бях вторият такъв и несъмнено — последният.
	С несъзнателно движение Лазар доближи ръката с разкривените си пръсти до челото си и се почеса яростно, а в погледа му блестеше злоба.
	— Никога не узнахме защо ни причиняваха това… И няма да пукна, преди да ги накарам да изплюят истината.
	— Престанете, ще си разкървавите челото! — каза сестрата и с нежно движение отблъсна ръката на стареца и го погали по челото. Вдигна редките му коси от потното чело, взе една тубичка с крем и намаза дебелия почервенял белег във формата на числото 488.
	— Ето, така ще е по-добре, би трябвало обаче и да хапнете… — Спря по средата на изречението, защото чу звънеца на къщата.
	— Очаквате ли някого? — попита тя.
	Учуден също като нея, Лазар погледна контролния екран до леглото си. Като видя как пациентът й прави нечовешки усилия да седне в леглото, сестрата разбра, че става нещо важно.
	— Помогнете ми!
	Сестрата му помогна, като постави грамадна възглавница зад гърба му, а после той натисна бутона, с който се отваряше входната врата.
	— Вървете да ги посрещнете и ги доведете при мен, а после си тръгвайте!
	— Кои са тези?
	— Побързайте!
	Минута по-късно двама мъже с изсечени като с длето черти и дебели ръце влязоха в стаята. Първият бе дребен, доста смешен с малката си брадичка, дъвчеше дъвка и оглеждаше стаята, в която бяха влезли. Зад него стоеше едър голобрад мъж с обратна захапка. Всяка част от тялото му бе дебела. Наблюдаваше медицинската сестра, която се оттегляше. Въпреки разликата във външния им вид, двамата мъже имаха и нещо общо: погледът им изразяваше безразличие и презрение към живота.
	Лазар ги оглеждаше изпитателно и се опитваше да разгадае мислите им.
	— Е? Открихте ли нещо?
	По-дребният от двамата юначаги нави ръкавите си, като пуфтеше от горещина.
	— Топло е във вашата Южна Франция.
	Говореше с акцент.
	— Е, тъкмо ще се разнообразиш от Москва, другарю — отговори му Лазар с дрезгавия си глас.
	Мъжът се усмихна леко, огледа се, сякаш изчисляваше цената на шедьоврите, които украсяваха помещението. Лазар зачака мълчаливо, но трескавото състояние бе рисковано за сърцето му.
	— Препарат LS34 бе разпространен на черния пазар — каза неочаквано по-малкият от двамата бандити.
	Лазар потрепери. Най-сетне. Изречението, което той очакваше от години, бе произнесено.
	— Къде? Кой?
	— Един от хората, с които контактуваме, засече източника чак в Норвегия и стигна до психиатрична клиника „Гаустад“. Жената на болногледач опитала да изкара пари, продавайки продукта малко след смъртта на пациента, който го е пиел.
	— Значи той е мъртъв — каза развълнувано Лазар. — Аз съм последният. Откъде са имали LS34?
	— За наш късмет жената бе в течение на трафика на мъжа си.
	— Ами да, имала е тази възможност с това, което й е носил бизнесът — заяви злосторникът с широките рамене.
	— Накратко, мъжът й я е осведомявал за всичко, така че тя проговори доста бързо, за да си спаси кожата — нейната и на дъщеря си. Даде ни адреса на лабораторията, която е снабдявала съпруга й. Намира се във Франция, близо до Париж, нарича се „Жантикс“.
	— „Жантикс“ ли? — повтори Лазар с опулени очи. Сякаш сънуваше наяве.
	След всички тези години най-сетне имаше следа, с която да открие палачите си и да ги накара да изплюят отговора, който беше чакал толкова време.
	— Какво искате да направим? Имайте предвид обаче, че след това ще сме квит! — уточни първият мафиот, като снижи гласа си. — Нали така?
	— Вървете в „Жантикс“ и вижте как ще откриете онези, които са работили там през седемдесетте години… Ако е възможно, потърсете един човек на име Натаниел Евънс… Действайте внимателно. Отвлечете ги и ми се обадете. Имам да им задам някои въпроси.
	Двамата мъже кимнаха.
	— А какво направихте с жената на болногледача?
	— Пуснахме я да си върви. Тя няма да се оплаче. Действахме както се разбрахме: възможно най-малко трупове, за да не алармираме полицията.
	— Хубаво.
	Двамата руснаци напуснаха стаята, без да кажат нито дума повече.
	Лазар се отпусна на възглавницата. Бе смъртнобледен и по челото му бе избила пот. Усилието и емоциите бяха изчерпали и последните му сили. Но светлината на омразата, която оживяваше погледа му, бе по-силна от всякога.


>	12

	Сара не бе допускала никога, че ще отиде отново в Париж. И то при подобни обстоятелства! Наведена над илюминатора в самолета, тя видя Айфеловата кула насред парижката мъгла и сърцето й се сви. На върха на кулата в средата на юли Ерик я бе попитал дали иска да стане негова жена. Въпреки мъката, която този спомен съживи, Сара не можа да сдържи усмивката си. Когато Ерик бе взел ръцете й и бе започнал да говори по-сериозно от всякога, устните му трепереха и тя си бе помислила, че му е прилошало от физическото усилие. Превъзбудена от красотата на Париж и без никакво предчувствие за намеренията на Ерик, бе решила да се качи до върха на огромната кула по стълбите. Заради добротата си, а и за да не противоречи на жената, на която щеше да предложи да му стане съпруга, Ерик не се бе осмелил да откаже.
	Сара бе добре подготвена физически. За нея не представляваше никаква трудност да преодолее хиляда шестстотин шестдесетте и пет стъпала до върха, но на Ерик се бе наложило да се спира много пъти и той бе стигнал до последното ниво плувнал в пот, почервенял от усилията и със сърце в гърлото. Необходими му бяха двадесет минути, за да се съвземе. А в това време Сара тичаше между четирите ъгъла на платформата, за да обгърне с поглед града в целия му блясък. Когато Ерик я бе помолил да седне до него, тя му се бе извинила, задето го е отвратила от спорта за цял живот и го бе успокоила, че е открила къде се намира дефибрилаторът. Ерик се бе усмихнал и докато сърцето й се преизпълваше с радост и вълнение, той се бе впуснал в любовното си обяснение. Сара си спомни, че бе загубила способността си да говори и че устните й не успяваха да отронят нито един смислен звук. Когато Ерик шеговито я бе попитал къде се намира дефибрилаторът, тя бе избухнала в смях и със сълзи в очите бе прошепнала „да“.
	— Били ли сте вече в Париж?
	Четиридесетгодишният мъж с костюм, който седеше до Сара, току-що бе затворил чантата си и се бе навел над Сара, под претекст че съзерцава пейзажа през илюминатора.
	— Баща ми е французин, но аз се омъжих за норвежец — отвърна Сара.
	— О, говорите много добре нашия език — каза възпитано мъжът, който бе схванал какво всъщност искаше да му каже… — Приятно прекарване.


	В петък, на 19 февруари, полет KL 2013 се приземи по график в 15 часа и 55 минути на летище „Орли“.
	Сара веднага скочи в едно такси. То я понесе в посока Исиле-Мулино, където се намираше седалището на фармацевтична фирма „Жантикс“. В мига, в който беше научила името на единствения посетител на Пациент 488, бе взела решение да замине за Франция. Малко преди да отиде на летището, се бе отбила у сестра си и бе притиснала племенницата си Мойра до сърцето си. Бе й дала портрета, който бе нарисувала сама, и към него бе прибавила рокля, която бе открила на един дизайнерски сайт. Роклята бе уникат. Очарованото момиченце бе казало на Сара, че би искало тя да бъде неговата втора майка. Джесика, сестра й, бе апострофирала дъщеря си с думите, че леля й Сара скоро ще има достатъчно грижи със собственото си бебе. После се бе ядосала на себе си заради този постоянен натиск, който упражняваше върху Сара, но нямаше време да се извини. Сестра й бе тръгнала, защото бързаше за полета.
	Беше си взела билет за първия полет от Осло до Париж. На другия ден по обяд бе информирала Стефен Карлстрьом за пътуването си. Той се бе съгласил тя да замине, при условие че потърси помощта на френската полиция. Сара го бе послушала и бе поискала от полицията сведение за Шарл Пакрен, директора на „Жантикс“, а също и за Адам Кларънс. Само че френските служби, които осигуряваха подобна информация, бяха задръстени от работа след атентатите и й бяха отговорили учтиво, че молбата й може да бъде изпълнена, но в разумни срокове.
	Когато таксито й спря пред монументалната стъклена кула, на върха на която царстваха инициалите на фирмата, Сара вече знаеше, че няма да получи никаква подкрепа на френска територия. И че трябва да действа сама. Плати таксито, като си помисли, че цените са се покачили сериозно от времето на последното й посещение. Прекоси покритата с бежови плочки широка площадка пред сградата, в чийто център бликаше вода от претенциозен фонтан, изобразяващ рога на изобилието. Блъсна въртящата се врата и се приближи към будещия смущение импозантен и лъскав плот по средата на приемната. Посрещна я истинска професионалистка, която й се усмихна. В ухото си младото момиче имаше едва забележима слушалка, която не нарушаваше съвършенството на кока му.
	— Добър ден, казвам се Сара Геринген, инспектор от Осло. Бих искала да се срещна с господин Адам Кларънс, ако обичате.
	Младата жена изглеждаше учудена.
	— Адам Кларънс ли?
	Сара кимна утвърдително. Знаеше, че говори френски с лек акцент, но като че ли причината за предпазливостта на момичето се криеше другаде. То заблъска по клавиатурата и смръщи вежди.
	— Странно, не намирам това име… Кажете ми го буква по буква.
	— К-л-а-р-ъ-н-с! И Адам като в Библията.
	Момичето от рецепцията написа името много пъти и накрая вдигна обезсърчено глава:
	— Вижте, няма такова име в картотеката.
	Сара не очакваше подобен отговор. Нима Леонард Сандвик я бе излъгал? Възможно ли беше Адам Кларънс наистина да не работи тук, или момичето имаше инструкции да го крие. Така или иначе, трябваше да изясни нещата.
	— В такъв случай бих желала да се срещна със завеждащия дирекция „Човешки ресурси“, ако обичате. Има нещо, което трябва да изясня.
	Момичето се поколеба.
	— Имате ли среща?
	— Съмненията ви са основателни. Нямам среща. Но мисля, че човекът, който заема тази длъжност, ще намери начин да се освободи, за да отговори на въпросите ми.
	Притеснена от студенината на инспекторката, девойката от рецепцията загуби професионалната си усмивка и набра някакъв вътрешен номер. Обясни накратко положението и затвори. Професионалната й усмивка цъфна отново върху устните й.
	— Директорката ще слезе, за да се срещне с вас. Ако обичате, изчакайте няколко минути в салона — каза тя, посочвайки голямо помещение с удобни бели дивани, скрити зад зелени растения с тропически размери.
	Сара потъна в един диван. Не бе чакала и три минути, когато се появи жена на около петдесет години с къси руси коси, мъжка походка и протегната ръка.
	— Добър ден. Аз съм Силви Шамброн, директор „Човешки ресурси“ в „Жантикс“. Как мога да ви помогна, инспектор Ге… ринг… ген…
	Сара пренебрегна протегнатата ръка.
	— Добър ден! — отговори и показа значката си. — Търся Адам Кларънс, който трябва да работи при вас.
	Директорката на „Човешки ресурси“ не хареса поведението на Сара, но запази професионалното си поведение.
	— Така ми каза и служителката ни от приемната. Имате право, господин Кларънс наистина работеше при нас. Но за нещастие той почина.
	Сара не знаеше какво точно изпита след чутото: разочарование или подозрение. За първи път маската на безразличие изчезна от лицето й.
	— Съжалявам, че ви го съобщавам по този начин — поде директорката със съкрушен израз на лицето. — Той претърпя катастрофа с кола преди малко по-малко от година. Всички тук бяхме натъжени от смъртта му. Той бе много компетентен в работата си и много добър човек.
	Сара не вярваше на ушите си. Разследването й не можеше да приключи по този начин.
	— Сигурно има семейство… съпруга?
	— Съжалявам, но жена му също загуби живота си в катастрофата — въздъхна служителката на „Жантикс“.
	— Ами родители?
	— Вижте, той бе много близък с брат си. Уреждах с него погребението. Той е журналист и писател. Имам личния му телефонен номер. Ако желаете, ще ви го дам.
	— Да. Моля ви.
	Директорката на „Човешки ресурси“ пробяга многократно лентата с телефони в смартфона си, преди да намери номера, който търсеше.
	— Казва се Кристофър Кларънс. Ето и директния му телефон във вестника, където работи.
	Сара записа номера в телефона си.
	— А мога ли да ви попитам по каква причина търсите Адам Кларънс, за да я съобщя на нашия директор Шарл Пакрен? — осмели се да попита директорката.
	— Не. Съжалявам.
	— Да, разбирам. Мога ли да съм ви полезна с още нещо?
	Сара размисли. Смъртта на Адам Кларънс не променяше с нищо факта, че фармацевтична фирма „Жантикс“ е произвеждала и доставяла криминално LS34 в психиатрична болница „Гаустад“. И че тя трябваше да открие причината. Но защо да говори с директора, след като нямаше никакво доказателство за връзките между „Гаустад“, LS34 и лабораторията? Необходимо бе най-напред да открие следа от производството на препарата в тази компания или явни връзки между болница „Гаустад“ и „Жантикс“. Никой съдия нямаше да й разреши да се рови в работата на фирмата без наличието на убедителни доказателства. Сара не разполагаше с никакво средство, за да накара директора да проговори. Оставаше й само възможността да проучи една следа…
	— Не, благодаря.
	Когато излезе от сградата, Сара осъзна, че сърцето й бие прекалено силно. До този момент нито за миг не се бе съмнявала, че ще успее да разнищи случая. Само че какво би станало, ако се провали? Щеше ли да бъде принудена да се завърне безславно в Осло и да се изправи лице в лице със самотата и хаоса в живота си?
	Набра номера на Кристофър Кларънс. Изцяло погълната от страховете си, тя не забеляза паркираната кола при изхода на паркинга. Вътре седяха двама мъже, които наблюдаваха кой влиза и излиза от офиса на „Жантикс“, готови да потеглят веднага щом разпознаеха техния човек.


>	13

	Лекторът стоеше прав върху подиума, точно по вертикала на позлатения купол в голямата амфитеатрална аудитория на Сорбоната. Измерваше с поглед смълчаните си слушатели и съзнателно създаваше у тях нетърпеливо очакване, преди да произнесе заключителните си думи. В един ъгъл стотина студенти се питаха какво ли още би могъл да добави Кристофър Кларънс към лекцията си, с която бе разтърсил сериозно всичко, в което до този момент бяха убедени.
	Четиридесетгодишният мъж прокара ръка по меките си коси и потърка за секунди тридневната си брада. От баща си, който бе ирландец, бе наследил откровеното изражение и сините очи, а от майка си — италианка, кестенявите коси, лекотата на движенията и усмивката. Докато наблюдаваше залата и се наслаждаваше на мига, едва появилите се бръчки в ъгълчетата на очите му се очертаха по-забележимо, а лицето му изразяваше задоволство. Не се самозалъгваше: обичаше моментите, когато цялото внимание на зрителите, предвкусващи ефекта на следващите му думи, се съсредоточаваше върху него. Мнозина осъждаха това му поведение като достойна за презрение суета, но се лъжеха. Да, никога не би пропуснал да се наслади на възхитените погледи на студентите, очаровани от освободеното му държание на безупречен интелектуалец. Опиваше го обаче не удоволствието, че го съзерцават, а ликуването, че е успял да събуди умовете им с изваяната си до съвършенство реч, в която бе предвидил дори паузите. Да, бе щастлив, че им е предал знанията си, и се наслаждаваше на обикновено режисираната си, но понякога и съвсем импровизирана лекция.
	— И накрая, за да завършим лекцията върху големите измами в нашето ежедневие — каза той, — бих искал да направя един бърз тест, който би трябвало да извади поне част от вас от равновесие. Въпреки че — прибави той, — празнотата в погледите на някои от вас потвърждава, че не е необходимо да се подлагат на тест, за да докажат бездействието на мозъчните си клетки.
	Публиката зашумя и се чу весел шепот.
	— Накратко, кои от вас знаят зодиакалния си знак?
	Стотината студенти вдигнаха ръка — някои по-бързо, други по-бавно, но всички бяха любопитни какво целеше този въпрос.
	— Добре, а сега нека вдигнат ръка тези, които смятат, че зодиакалният им знак говори за тяхната личност!
	Приблизително половината ръце изчезнаха. Сред онези, чиято ръка оставаше вдигната, Кристофър си избра момчето, което го забавляваше най-много.
	— Да, вие, млади човече, ей там. С Че Гевара на пуловера… Знаете ли, че той бързо се е превърнал в комунист екстремист и че е обрекъл народа си на мизерия?
	Студентът вдигна рамене:
	— Може би, но видът му е готин!
	— Чудесно, виждам, че сте ангажиран политически и сте отговорен. Какъв е знакът ви?
	— Роден съм на дванайсети октомври хиляда деветстотин осемдесет и пета година. Везни.
	— Така… Според моя справочник родените под този знак са спокойни хора, не особено амбициозни, не се притесняват лесно, избива ги на филантропия. Това пасва ли ви?
	— Категорично.
	— Чудесно. Проблемът е, млади човече, че вие не сте роден под знака на Везни.
	Кристофър почака шепотът в залата да утихне.
	— Да, господин революционер по пантофи… Смятате се за Везна, но всъщност сте Дева. Така че, вместо да сте спокоен, не особено амбициозен и филантроп, вие всъщност много обичате комфорта, светската суета и комплиментите.
	В шума, който последва думите му, Кристофър чу много пъти думите: „Този приказва каквото му мине през ума“. Отново изчака залата да утихне. Бе свикнал слушателите му да реагират така, когато стигнеше до тази част на презентацията си.
	— Да, знам… Това разбива на пух и прах общоприетата теория, но затова сме се събрали тук… Все пак ще ви обясня защо казаното от мен е вярно.
	Кристофър пристъпи няколко крачки напред и застана в профил, за да подкрепи обяснението си с жестове.
	— Понеже се върти непрестанно около Слънцето, в течение на годините оста на Земята бавно се отклонява. Грубо казано, с един градус на всеки седемдесет и две години. Местонахождението на астрологичните знаци по небето е било определено от вавилонците преди близо две хиляди години. А оттогава знаците са се преместили с повече от двадесет и седем градуса, което практически отговаря на пространството, заемано от един зодиакален знак. Ето защо днешният Телец би трябвало по-скоро да чете хороскопа на Овена, а Ракът — на Близнаците. За нещастие тук се наместват математиката и астрономията. Защо не се говори по този въпрос? Защо всяка сутрин продължават да бълват глупости по радиото и в пресата? Ще ви оставя да размислите: това е най-добрият начин да обезкуражите потока от невежество и грешки.
	Залата бурно заръкопляска, а част от студентите вече търсеха в смартфоните си потвърждение на тезата на лектора. Кристофър събираше бележките си, когато една добре облечена студентка с памучен панталон и тениска с цвят каки се приближи до прекалено високото бюро на подиума.
	— Много ми хареса лекцията ви — каза усмихнатата девойка, докато прибираше кичур лилави коси зад ухото си.
	— Благодаря — отвърна Кристофър и продължи да събира бележките си.
	— Всъщност — продължи студентката, като пипаше непрекъснато пиърсинга в края на устните си, — питах се как човек преминава от професията на военен кореспондент, какъвто сте били, към лекции по история на науките за такава аудитория? Лично мен предишната ви професия ме интересува повече! Ето защо се питам защо сте престанали да я упражнявате… Ранявали са ви, нали?
	Кристофър тъпчеше с бясна скорост листовете от лекцията в раницата си, когато забеляза, че друга жена го наблюдаваше от един ъгъл на вече празната аудитория. За разлика от развълнуваните студентки, тази жена го гледаше спокойно. Оглеждаше Кристофър много внимателно, а червеникав кичур коса криеше половината й лице. Според него бе на около четиридесет години, може би и на по-малко.
	— Да, бях ранен, но не затова се отказах. А защото медиите, за които работех, не ми оставяха време да върша добре работата си: да потъна в темата, да разбера какво става, да уточня нещата. Трябва да знаете, че времето, което журналистът прекарва пред микрофона, като повтаря едно и също, за да ви убеди, че ви е информирал добре, е толкова, колкото и времето, което е прекарал на мястото на събитието, за да събере необходимата информация.
	Студентката се съгласи.
	— Окей. Разбирам. Във всеки случай, било е по-готино… Мога да ви дам телефона си, в случай че искате да поговорим. Сигурна съм, че можете да ми помогнете да намеря пътя си.
	— Много мило, но не вярвам, че ще ви дам добър съвет.
	Кристофър придружи отговора си с тъжна усмивка, докато студентката му подаваше листче с телефонния си номер.
	— Вижте, съжалявам наистина, но…
	Думите му бяха прекъснати от алармата на телефона му.
	— По дяволите! — изсумтя той и се удари по челото.
	Погледна часовника и изруга още веднъж. Вече беше 17:57 часът.
	— Вижте, госпожице, съжалявам, но наистина трябва да вървя… Аз…
	Студентката му направи знак, с който искаше да каже „Не се стягай!“ и си тръгна. Вече готов да изхвърчи от аудиторията, Кристофър срещна отново погледа на червенокосата жена, която продължаваше да го дебне отдалеч. Бе сигурен, че не беше в залата по време на лекцията, защото щеше да я забележи, а съсредоточеността и пронизващият й поглед щяха да го смутят. Дали не бе някоя негова колежка, дошла да наблюдава лекциите му? Или по-възрастна студентка, която нямаше смелостта да се смеси с младите? Каквато и да бе причината за присъствието й, нещо у тази жена го заинтригува. Какво? Не можеше да определи точно. Отдалеч бе по-скоро красива, със спортна фигура. Косите й бяха прибрани с ластик, но много кичури падаха свободно и скриваха част от лицето й, по което се отгатваха лунички и красиво очертани устни. Но нещо друго привлече вниманието на Кристофър. Стори му се, че изражението на лицето й не показваше отношение към лекцията. Тя просто го наблюдаваше. Да, вероятно бе това. Той, който прекарваше времето си да отгатва мислите на хората и успяваше да го направи само с един поглед, бе неспособен да каже какво мислеше тази жена.
	Всъщност Сара бе присъствала на последната част от лекцията на Кристофър, скрита зад пейките. Бе очарована от думите му за пукнатините в теорията на астрологията. Трябваше да признае, че за няколко секунди бе така погълната от речта му, че бе забравила защо бе дошла тук. Стори й се твърде съблазнителен, твърде уверен в себе си и в обаянието си върху студентите.
	Бе изненадана, че отказа да запише телефонния номер на напористата студентка. Помисли си, че сигурно не е негов тип. Братът на Адам Кларънс вероятно бе самодоволен човек и се интересуваше единствено от себе си — мъж със забележително красноречие, който един ден щеше да измени на жена си, твърде увлечен от желанието си да се хареса на друга.
	Тя се смути, когато той я поздрави с плах и малко несръчен знак с ръка. Очакваше, че ще я пренебрегне или още по-лошо — че на минаване ще й подаде картичката си. Сара отлепи гърба си от стената и се приближи до него.
	Изнервен от алармата на телефона си, която отново изпиука, Кристофър грабна раницата си, която не бе добре затворена, и бележките от лекцията му се разпиляха по земята. Той изруга и този път без никакъв ред събра бележките си и ги набута в раницата. Бе застанал на колене, когато една ръка му подаде много добре подредени листове. Вдигна поглед към непознатата и прочете в очите й, че се забавлява.
	— Благодаря, много мило от ваша страна, а и го направихте по-добре от мен — каза той, като гледаше топката смачкани хартийки, които стискаше в ръката си.
	— Казвам се Сара Геринген… Криминален инспектор. Момичето от приемната във вестника ви ми каза, че ще бъдете тук днес. Бих искала да говоря с вас.
	— Какво се е случило? — обезпокои се Кристофър.
	Сара си помисли, че изглежда паникьосан. Имаше ли нещо, за което да се притеснява?
	— О, бъдете спокоен. Нищо спешно. Само че идвам отдалече, за да се срещна с вас — обясни тя и му показа полицейската си значка от Осло.
	— Идвате от Норвегия? А какво ви води тук?
	Часовникът в залата отмери шест удара.
	— Поводът е брат ви.
	За секунда всичко в главата на Кристофър се смеси: възбудата от лекцията, развълнуваните млади жени, смущението, което предизвика у него инспекторката. После възбудата изчезна и той изведнъж стана сериозен.
	— Адам е мъртъв, госпожо… Геринген.
	— Точно затова искам да говоря с вас.
	За миг черен воал замъгли погледа на Кристофър. Трябваше да разтърси глава, за да дойде на себе си.
	— За какво точно искате да говорим? А и какво общо има Норвегия с това?
	— Малко дълго е за обяснение, господин Кларънс.
	Изнервен, Кристофър погледна часовника си. Умираше от желание да разбере подробностите, но нямаше как да закъснее за срещата.
	— Вижте, в момента нямам време. Мога ли да ви се обадя тази вечер?
	Сара го погледна внимателно. Може би интимна среща, която нямаше как да се отложи.
	— Ако вие не ми се обадите, аз ще ви потърся.
	— Елате у дома в девет и трийсет. Кодът е Б шест-четири-девет — отвърна Кристофър и й подаде картичка с домашния си адрес.
	После тръгна тичайки, обезпокоен какво ли щеше да го пита за брат му тази инспекторка, дошла чак от студената Норвегия…
	Адам бе загубил живота си в катастрофа преди година заедно с жена си. Глупав инцидент, причинен от висока скорост. Докладът на експерта бе потвърдил това. Спирачките са били в добро състояние, пътят не е бил хлъзгав. За нещастие Адам е карал прекалено бързо и изгубил контрол над колата на един завой. Какво повече имаше да се каже?


	Кристофър спря колата и я качи върху тротоара. Излезе, като за малко не скъса подплатата на сакото си в страничното огледало, и затича с всички сили към малкото начално училище в 6-и парижки район. Стъпките му отекваха по асфалта. Когато пристигна пред затворената желязна врата на учебното заведение, тротоарът бе пуст и наоколо нямаше никакви деца. А и никакви родители. Обзе го паника. „Трябва да се успокоя и да помисля!“ — каза си той, докато се опитваше да диша спокойно, а сгърчените му пръсти докосваха челото му. Бръкна в джоба си за телефона. Имаше номера на директорката. Тя щеше да му отговори, че е закъснял и че това не е за първи път, а също и че Симон е с нея в кабинета й. След три позвънявания се включи гласовата поща.
	— По дяволите! По дяволите! — избълва той и затвори.
	— Симон! — изкрещя той насред улицата под безразличния поглед на минувачите. Надигна се на пръсти, за да погледне над вратата. Дворът бе ужасяващо празен. Покатери се по оградата и скочи от другата страна.
	Видя светлина в една от стаите. Да, така е. Симон сигурно бе в някоя класна стая. Тъкмо щеше да хукне, когато чу някой да вика:
	— Кристофър, тук сме!
	Обърна се кръгом. Гласът идваше откъм улицата. Погледна над оградата. Видя Симон от другата страна на улицата с приятелката му Алис и майка й Елизабет. Тя го беше повикала. Кристофър облекчено въздъхна. Прескочи отново оградата и пресече улицата.
	— Съжалявам — каза майката на Алис, красива четиридесетгодишна дама с лешникови очи и мил поглед. — Бяхме в колата и преговаряхме урока им по история, когато ви видях да се катерите по оградата. Сигурно много сте се изплашили, съжалявам.
	— Аз съжалявам — отвърна Кристофър и клекна до Симон. — Извини ме, скъпи. Този път тръгнах съвсем навреме, но движението в този град е ужасно.
	Осемгодишното момче стоеше с наведена глава и мълчеше. Кристофър помълча и пое въздух.
	— Изплаших се…
	— Всичко е наред — успокои го майката на Алис със съучастническа усмивка. — Симон и Алис обожават да прекарват времето си заедно.
	Тя ги погледна с истинска радост и Кристофър си помисли, че тази нежност и внимателно отношение я правеха още по-съблазнителна.
	— Хиляди благодарности, Елизабет, че сте останали да гледате Симон, докато дойда. Наистина е мило. Знам, че това не се случва за първи път, и просто се чудя как да ви благодаря.
	— Не се тревожете. Услугата е напълно безплатна — успокои го тя.
	Кристофър бе наясно, че трябва да каже още нещо.
	— Ами, хубаво, добре… Доскоро… надявам се. Искам да кажа, че ще се видим при други обстоятелства, когато няма да съм закъснял…
	— Разбрах — каза развеселена Елизабет.
	— Ами… ъ-ъ-ъ… Приятна вечер тогава. Довиждане, Алис — отвърна Кристофър и махна с ръка.
	— Довиждане — каза момиченцето, което подскачаше до майка си. — До утре, Симон.
	— Да, до утре. Довиждане, госпожо Версали.
	На връщане в колата Симон закопча колана си и гледаше през прозореца. Лицето му бе безизразно. Дребен, с разрошени коси, момчето създаваше впечатление на крехко и мечтателно дете. Но въпреки това в погледа му имаше нещо зряло.
	— Симон, наистина съжалявам… Обещавам ти, че ще направя всичко възможно това да не се случва повече. Следващия път ще те е срам от приятелите ти, защото ще дойда съвсем рано…
	Симон не отговори, а подпря лакът на прозореца и облегна брадичка върху дланта си…
	— Добре, като оставим това, добре ли мина денят ти?
	— Да.
	— Какво прави днес? Забележи, че не те питам дали си направил нещо хубаво. Така че, ако си направил нещо ужасно, можеш да ми го кажеш…
	Кристофър обърна глава и забеляза как един мускул по лицето на детето потрепна. Само че то си имаше гордост и не се изкуши да се усмихне. Спуснаха се по булевард „Рен“, без да си проговорят, но на един червен светофар Симон реши да наруши мълчанието:
	— Контролно по математика…
	— Да, спомням си. И какво стана?
	— Не знам — въздъхна Симон, като вдигна рамене. — Предпочитам френски и история. Е, Алис и майка й ще дойдат ли у дома?
	— Да поговорим за това, след като видим резултатите от контролното, а?
	— Зелено е! — извика Симон.
	Кристофър подскочи, когато чу оркестъра от клаксони на блокираните зад него автомобили. Потегли и влезе в подземен паркинг под красива сграда от 18-и век в квартал „Сен Жермен де Пре“.
	Когато пристигнаха в апартамента с площ от 75 квадратни метра, Симон избяга в стаята си в дъното на коридора. Кристофър го гледаше как тича и бе доволен от факта, че имаше достойнство. Трябваше да мине още много време, преди да се довери напълно на човека, който преди по-малко от година му бе само чичо. След тридесет минути двамата дъвчеха мълчаливо, седнали на високи столове в кухнята. Кристофър погълна пюрето си, което бе на бучки.
	— Защо си нямаш гадже? — попита Симон, докато рисуваше кръгове с вилицата си върху пюрето.
	— Не знам. Сигурно, защото не съм срещнал жена, която да ми харесва и подхожда — отвърна Кристофър и отпи малко вода, за да не се задави.
	— Е, да, ама започваш да остаряваш и скоро жените няма да те намират за хубав.
	— Благодаря ти, Симон, думите ти ме карат да се чувствам толкова добре.
	Малкото момче се пошегува и показа пълната си с пюре уста, което му бе трудно да погълне, също като чичо му, а после започна да кашля и изплю малко от пюрето по масата…
	— Съжалявам — заекна детето.
	— Не се извинявай. Ако социалните дойдат на посещение сега, ще си направят извода, че искам да те отровя. Хайде да направим нещо страхотно! Съгласен?
	Половин час по-късно Кристофър и Симон седяха спокойно един срещу друг и ядяха пица, докато гледаха документален филм за животни. Скрит гепард се приближаваше до стадо газели, които пасяха в саваната. Когато една от тях вдигна рязко глава, за да подуши въздуха, Симон остана със зяпнала уста и пицата падна от ръцете му. Изведнъж хищникът хукна към стадото. След бесен бяг хвана една газела и я събори на земята, като заби зъбите си в гърлото й. Кристофър се запита дали е разумно да оставя осемгодишно дете да гледа такъв филм.
	— Смяташ ли, че тази майка газела е имала деца?
	— Не знам. Може би.
	— А смяташ ли, че газелчетата имат кой да се грижи за тях, след като майка им и баща им са убити от гепардите?
	Кристофър притвори очи. Ядоса се на себе си, че е предизвикал подобни мисли у Симон.
	— Ами да, мисля, че газелите са много задружни. И съм сигурен, че газелчетата веднага си намират ново семейство, което ги приема и ги учи да се защитават.
	— Ами тогава ти си един вид газела, нали?
	Кристофър се усмихна.
	— Само дето тичам по-бавно.
	— Затова все закъсняваш…
	Кристофър го сграбчи и го сложи да легне върху коленете си, наричаше го шегобиец и го гъделичкаше. Симон не се възпротиви и остана да лежи с широко отворени очи. Кристофър изключи телевизора и в стаята нахлу шумът от улицата.
	— Знаеш ли, баща ти ми липсва и на мен, майка ти също — каза Кристофър. — Но там, където са, те те наблюдават и сигурно се гордеят с теб.
	— А ти гордееш ли се с мен?
	— Разбира се, че се гордея! Разправям на всички за теб! Ти си мой… — Кристофър щеше да каже „син“, но промени намерението си. — Обожавам те! Сега и завинаги!
	— Какво е завинаги?
	— Нещо като любов. Не изчезва никога.
	Кристофър погали Симон по главата и за малко двамата се насладиха на спокойствието на вечерта.
	— Добре, а сега мисля, че е време да си лягаш… Скоро ще стане осем часът.
	Малкото момче стана и тръгна бавно към стаята си.
	— Ей, ей, банята, Симон. Душът и четката за зъби!
	Симон отпусна раменете си и тръгна към банята, прегърбен като австралопитек.
	Понеже знаеше, че инспекторката ще дойде след десет минути, Кристофър накара момчето да бърза и съкрати процедурата с миенето на зъбите.
	Щом облече пижамата си, Симон пъхна ръка под леглото си и дръпна една кутия, в която се намираха вещи на родителите му, които бе взел от тяхната стая след смъртта им. Извади сивия суитшърт с качулка, марка „Абъркромби“, който баща му носеше през уикендите, и се отпусна под завивката, като притискаше дрехата към себе си.
	Кристофър седна на ръба на леглото и запали нощната лампа във форма на лазерна сабя, която разпръсваше нежна светлина в стаята.
	— Лека нощ, Кристофър.
	Мъжът прикри разочарованието си с усмивка.
	Всяка вечер се надяваше Симон да му каже „татко“.
	Симон се обърна и зарови нос в свития на топка суитшърт. Кристофър го целуна по челото и излезе безшумно от стаята. После отиде в хола, потърси в интернет някакъв телефонен номер и набра код за чужбина.


>	14

	Както се бяха уговорили, точно в 21 часа и 30 минути на вратата на апартамента се потропа. Кристофър отвори.
	— Е, добре! Очевидно е вярно, че жителите на северните страни са по-точни от южните народи. Влезте, моля…
	След като хвърли поглед на обстановката, Сара се почувства добре в апартамента. Стените бяха в цвят екрю. Журналистът се бе погрижил да запази автентичните архитектурни елементи на сградата, които придаваха топлота и уют на жилището. Като например широките дървени греди, които покриваха тавана, и широката дъбова колона насред хола. Подът бе покрит с дебели рогозки в светъл цвят и създаваше по-скоро впечатлението, че човек рови в пясъка, а не че стъпва по пода на парижки апартамент. Полилеи и абажури в най-чудновати къдрави форми разпръсваха мека светлина. Кристофър седна на любимото си място върху ъгловия диван и покани Сара да стори същото. Тя се подчини, мислейки си, че не долавя никакво женско присъствие в този апартамент. Значи дори собственикът му да летеше насам-натам като пеперуда, всъщност не мамеше никого. „Най-обикновен ерген, постоянно на лов за завоевания“ — помисли тя. В това време обаче забеляза в коридора детски велосипед и футболна топка. Разведен мъж?
	— Слушам ви — каза Кристофър. — Защо сте тук? И какво общо има това с Адам?
	Говореше енергично и нетърпеливо почесваше тридневната си брада. Почти хипнотичното спокойствие на инспекторката го изнервяше. Сара прибра кичур коси зад ухото си, като внимаваше да не открие изгорената част от лицето си. После извади значката си и я постави върху ниската маса.
	— Знам, че сте се обадили в полицейското управление на Осло, за да удостоверите моята самоличност. Надявам се, че вече сте спокоен.
	— Точно така. Върша си работата. Журналист съм. Проверих информацията. Нямам желание да приемам случайни хора в дома си.
	„Освен, може би, някоя красива студентка почитателка“ — помисли си Сара, като го сканираше с поглед. Кристофър я огледа на свой ред. При други обстоятелства щеше да направи всичко възможно да съблазни тази жена с особен чар, в който долавяше смесица от студенина и нежност. Е, поне щеше да опита. Трябваше да признае, че от дълго време не се бе чувствал толкова смутен, защото тя го изнервяше с показната си самоувереност. Какво ли криеше под падащия върху лицето й кичур? Тази жена сигурно бе доста претенциозна и без чувство за хумор, а и вероятно посвещаваше времето си да предизвиква интереса на мъжете. Така че, в края на краищата, нямаше да й обърне особено внимание. Е, поне щеше да опита.
	— Разследвам смъртта на един пациент в психиатрична клиника „Гаустад“ в Осло — каза внезапно Сара, сякаш бе чула мислите на Кристофър и искаше да ги прекъсне. — Изглежда, вашият брат Адам е последният външен човек, който е видял нещастника. От „Жантикс“ ми казаха, че е починал при катастрофа с кола, и ми дадоха телефонния ви номер.
	— Окей… Какво искахте да питате Адам? Не виждам нищо странно финансов директор на фармацевтична фирма да посети такава болница…
	— Посещението на брат ви е станало една година и един месец преди смъртта на пациента. Той почина на дванайсети януари две хиляди и дванайсета година…
	— А Адам си отиде на деветнайсети февруари две хиляди и дванайсета — прошепна Кристофър, който винаги се вълнуваше, когато споменаваше тази дата. — Е, и?
	— Точно това ме вълнува…
	— Не съм сигурен, че ви разбирам добре.
	— Брат ви споделял ли ви е за нещо необичайно в „Жантикс“? Забелязали ли сте някаква промяна у него през дните, предшествали катастрофата?
	Кристофър разтърка челото си.
	— Не, не, а бяхме близки с Адам. Знаех почти всичко, което се случваше в живота му. А и той познаваше моя. Нямам спомен да е крил нещо от мен.
	— Помислете добре.
	— Да не би да ми казвате, че Адам е убил пациента, чиято смърт разследвате? Или че по един или друг начин смъртта на брат ми има връзка със смъртта на пациента в онази психиатрия?
	Сара не отговори.
	— Какъв човек бе Адам?
	— Ама чакайте — възрази Кристофър. — Няма да ви изплюя всичко, без да имам поне малко информация. Говорим за брат ми, а не за някой случаен човек…
	— Смъртта на брат ви може би не е случайност, господин Кларънс.
	— Какво?!
	Кристофър сложи ръка на челото си. Имаше чувството, че отварят раните му с нож, че му разпарят корема. Сара знаеше какъв ефект щяха да предизвикат думите й и съжали, че ги бе изрекла. Въпреки че още от самото начало не харесваше този човек, нямаше право да го кара да страда.
	— Давате ли си сметка какво ми казвате? — прошепна Кристофър, защото се боеше, че Симон би могъл да ги чуе.
	Сара забеляза, че хвърля погледи към коридора. Направи връзка с играчките, които бе видяла, и също сниши глас.
	— Знам, че това променя естеството на цялата мъка, която вече сте изпитали — каза полугласно Сара и постави ръце върху коленете си.
	Колкото и да бе объркан от онова, което бе научил, Кристофър бе не по-малко изненадан от факта, че инспекторката бе снишила глас, когато бе разбрала, че в стаята в дъното на коридора спи дете. Бе очаквал всичко, но не и деликатност от жена, която му изглеждаше толкова студена.
	— Само че това е истината: брат ви е бил единственият човек, който в продължение на тридесет години е посещавал пациента — пациент, който е бил подложен на лечение, забранено още в края на седемдесетте години, а седмица след последното си завръщане във Франция загива при автомобилна катастрофа. Не съм упълномощена да ви запозная с други части от разследването. Само че всички факти навеждат към заключението, че като е отишъл в „Гаустад“, Адам е разкрил нещо, което е обезпокоило определени лица. И е платил за това с живота си.
	Смаян, Кристофър се отпусна на облегалката на дивана и прокара ръка през лицето си.
	— Слушайте, има нещо, което не се връзва във вашата версия, и то е, че Адам наистина загина при катастрофа с кола. Най-обикновена, глупава катастрофа, която се дължеше знаете ли на какво? На превишена скорост.
	Очевидно Сара смяташе, че става въпрос за самоубийство. Но защо да повлича и жена си със себе си в смъртта?
	— Как точно стана катастрофата? — попита инспектор Геринген.
	Кристофър въздъхна дълбоко. Сара го гледаше спокойно, като че ли имаше на разположение цяла вечност и му даваше неограничено време да й отговори.
	— Адам и Натали бяха на гости у приятели за вечеря. Бяха оставили Симон с детегледачка — каза Кристофър, като несъзнателно посочи с ръка към коридора. — По-късно младото момиче им се обадило паникьосано. Симон не спирал да повръща. Чувствал се много зле. Адам и Натали тръгнали към дома, също обзети от паника, и именно тогава станала катастрофата. На един завой Адам загубил контрол над автомобила. Колата се ударила в дърво. И двамата загинали на място.
	Шумът от движещите се по булевард „Сен Жермен“ коли се чуваше едва-едва. Сара започваше да разбира кой спи в дъното на коридора и защо Кристофър трябваше да тръгне толкова бързо след лекцията си. В един миг всичките й предварителни представи за брата на Адам Кларънс се изпариха, пръснаха се на парчета. Като се възползва от моментното успокоение на Кристофър, тя задържа погледа си върху него. Вече гледаше на него по съвсем различен начин — и с възхищение, и със съчувствие.
	— Кой би могъл да има зъб на брат ми? — попита грубо Кристофър. — Той щеше да ми каже, ако се е чувствал заплашен.
	— Все още не знам. Вие имате ли някакво предположение?
	— Не, ни най-малко. Като помисля, единственото нещо, което ме безпокои, е, че Адам не ми бе споменавал за това ходене в Норвегия, а обикновено ме уведомяваше за всичките си пътувания… Защо този път не ми е казал нищо?
	Кристофър започваше да изпитва съмнения. Ами ако катастрофата на Адам наистина е била предизвикана? Но как? Защо и от кого?
	— Госпожо инспектор, ще трябва да ми кажете повече…
	— Ами ще имам нужда от вашата помощ. Но съществува риск това да се окаже… трудно за преживяване…
	— Какво искате да кажете?
	— Останали ли са вещи на Адам?
	— Да, у родителите ми… Майка ми подреди всичките му неща в стаята, където живееше като младеж. Това може и да изглежда малко налудничаво, но тя не може да се възстанови от шока…
	— Може ли да ми дадете адреса на родителите си?
	Кристофър го записа върху едно листче и го откъсна от блокчето, което лежеше на ниската масичка.
	— Ще отидете у тях и ще поискате да претърсите къщата? Имате ли право на подобно нещо, идвайки от чужбина?
	— Смятате, че родителите ви няма да искат да узнаят истината за смъртта на сина им?
	— Майка ми — да. Но познавам добре баща си. Той не иска повече да се говори на тази тема. Ще ви затвори вратата в лицето.
	— Какво предлагате?
	— Уговорили сме се утре да отида да обядвам у тях заедно със Симон. Аз самият ще разровя нещата и ще ви кажа какво съм открил.
	Сара нямаше избор. Ако искаше да действа по друг начин, трябваше да се обърне към френската полиция, но нямаше никакво желание да се набутва в административна процедура, която щеше да приключи, ако изобщо приключеше, след дни, а може би и след седмици…
	— Тогава до утре — каза Сара и пое към изхода. — Ставам рано и спя малко. Обадете ми се когато искате през деня или през нощта. Ето ви моя телефонен номер…
	Подаде му визитката си и добави:
	— Действайте бързо.
	Кристофър кимна и без да си дава сметка какво прави, й подаде ръка. Имаше желание да осъществи физически контакт с тази жена, която толкова искаше да научи истината за смъртта на брат му.
	Сара се поколеба. По време на работа никога не стискаше нечия ръка. Но инстинктът й бе по-силен и ръцете им се докоснаха. Сара усети топло и здраво, но не и смазващо ръкостискане. А Кристофър си каза, че ръката й е нежна, с мека кожа. Лекият натиск обаче му подсказа, че има работа с жена с характер.
	— До утре — каза той и отдръпна ръката си.
	След като изпрати Сара, Кристофър седна отново на дивана. Смъртта на брат му бе такъв удар за семейството! Родителите му, Симон, а и самият той едва-едва се съвземаха. А сега към страданието се прибавяше и съмнението.
	Влезе безшумно в стаята на Симон и с облекчение видя, че малкият спи обърнат на една страна, притиснал суитшърта на баща си до гърдите си. Той се надигаше и падаше равномерно в ритъма на дишането му. Кристофър угаси нощната лампа и излезе от стаята. Знаеше, че няма да мигне тази нощ.


>	15

	Седнал зад волана на колата в подземния паркинг, Кристофър бе изтощен и му се гадеше. Бе заспал едва на разсъмване, час преди Симон да се събуди. През нощта бе обсебен от мисли, които се въртяха безспир в главата му: защо Адам не му бе казал за това пътуване до Норвегия? И какво бе открил там? Наистина ли е бил убит? Тази хипотеза му изглеждаше абсурдна…
	— Ще повърнеш ли?
	Седналият на задната седалка Симон започваше да се изнервя.
	— Защо? Толкова ли искаш да видиш какво съм ял тази сутрин?
	— Уф! Отвратително е!
	Кристофър се усмихна и подкара колата. Каквото и да му струваше да се преструва на спокоен, трябваше да го стори, за да не тревожи Симон. Затова започна разговор, като попита момчето кой е любимият му исторически герой и защо. Изреждаше анимационни герои и завърши с принцесите от комиксите на „Дисни“, като подтикваше Симон да му отговори, въпреки нежеланието на детето. Когато пристигнаха в старата каменна къща на родителите му — дядото и бабата на Симон — в Росни-су-Боа, Кристофър получи съобщение: _Пиша ви, в случай че сте забравили номера ми… Обадете ми се, когато имате да ми кажете нещо, колкото и незначително да ви се струва то… Сара._
	Отговорът гласеше: _Ще ви се обадя след по-малко от час. Кристофър._
	— Кой беше? — попита Симон.
	— Търсят ме по работа…
	После изскочи бързо, за да отвори задната врата.
	— Ами да, наистина, Симон… Имах страшно много работа тази седмица… Така че, докато обядвате, аз ще ида да си почина.
	— Ще повърнеш, ако ядеш, нали?
	— Не, но ще имам повече апетит, ако дремна малко.
	— Окей!
	— Хайде, върви да кажеш „добър ден“ на баба…
	Малкото момче хукна по пътеката с белите камъчета към баба си, която току-що бе излязла на вратата. Разтвори ръце и прегърна внука си, като че ли не го бе виждала от година, въпреки че идваше всяка неделя на обяд… После детето влезе в къщата, като викаше дядо си.
	Кристофър също се приближи.
	— Добър ден, мамо — каза той и я прегърна сърдечно.
	— Здравей, скъпи. Я ме погледни. Имам чувството, че си отслабнал… Ако знаех, щях да приготвя повече неща за ядене.
	— Ама че трагедия. Ще трябва дълго да се изповядваш утре в църквата заради такава голяма грешка!
	— Я не се подигравай! — възрази майка му, като мърмореше мило. — Ако нямах вяра, не знам как щях да оцелея след смъртта на Адам. Така поне си казвам, че е някъде там и че е добре.
	Кристофър кимна, докато гледаше майка си с обич. Беше на около шестдесет години, с кестеняви коси и малко тъмна кожа. Вдъхваше доверие и спокойствие. Дискретна и великодушна, тя бе от онези християнки, които намират в религията не висша сила, на която да се подчинят, а начин да изразят човечността си. Като дете Кристофър се бе привързал към вярата, но когато другарите му от часовете по катехизис го попитаха какъв подарък е пожелал за първото си причастие, бе започнал да си задава въпроси. И тогава се появи скептицизмът, който щеше да се превърне в начин на мислене. Решението му бе разгневило баща му, но майка му бе успяла да го успокои, за да даде възможност на сина си да направи свободен избор в живота. Бе му казала: „Вярвай в каквото си искаш, защото си мило момче“.
	— Симон като че ли се чувства добре — каза възрастната жена.
	— Зависи от деня, но в момента е добре. Вечер е по-замислен.
	Влязоха в къщата и Кристофър усети неизменната миризма на супа и чу тиктакането на големия стенен часовник, с което бе израснал. Верен на навика си, баща му бе седнал в креслото си и сгъваше вестника, за да прегърне Симон, който тичаше към него.
	— Гладен съм — каза момчето и сложи глава върху корема на дядо си…
	— Чудесно! Какво съвпадение, и аз също — отвърна дядото, хвана го през кръста и го вдигна, сякаш се канеше да го изяде.
	Симон започна да вика и да се смее с цяло гърло. Едуард го пусна на земята и стана от креслото, като въздъхна дълбоко.
	— О, деца… Добре че ти и брат ти бяхте по-спокойни като малки — каза той, без да обърне глава към сина си.
	Кристофър без малко не му отговори каква бе причината: бяха разбрали бързо, че ги чака плесница, ако вдигат шум. Само че се въздържа. Откакто Адам бе умрял, не бе добре да уреждат стари сметки. Едуард не отиде да каже „добър ден“ на сина си, а се отправи направо към трапезарията.
	— Хайде да обядваме, Маргьорит!
	— Толкова е доволен да види внука си — извини се Маргьорит, когато видя разочарованието на Кристофър. — Не му се сърди…
	— Не се безпокой…
	Кристофър гледаше как баща му върви към масата с бодра походка въпреки седемдесет и петте си години и въпреки инфаркта, който бе изкарал преди няколко години. Но като се вгледа добре, забеляза, че сбръчканото и малко съсипано лице на баща му бе увеличило бръчките си. Като че ли прекарваше времето си да се мръщи и да съсипва кожата си с последиците от дълбоки размишления. Може би страдаше повече заради смъртта на сина си, отколкото показваше… Но дори да бе така, предпочиташе да умре, вместо да го признае.
	— Ами ти как си? — Маргьорит попита Кристофър, когато стигнаха кухнята.
	— Просто съм малко уморен. Имах много лекции тази седмица, а Симон сънуваше кошмари, заради които нощите бяха малко тежички. Така че, по изключение, бих искал да си почина малко горе…
	— Къде „горе“?
	— В стаята на Адам.
	Майката на Кристофър остави яденето, което носеше към кухнята, и очите й се замъглиха. Кристофър усети, че мъката стяга гърлото му, и я притисна до гърдите си.
	— Съжалявам. Не исках…
	— Не, не, не казвай това. Щастлива съм, че ще отидеш в стаята на брат си. Опитах се да я запазя такава, каквато си беше. Ще видиш, че някои от дрехите му са в гардероба. Има и кашони с някои неща. В единия са книгите, които бяха натрупани до нощното му шкафче. Помислих си, че са последните, до които се е докосвал, така че ги запазих. Всички останали продадох.
	Кристофър кимна с глава развълнуван, но и малко обезпокоен от силния характер на майка си, благодарение на който тя успяваше да се разпореди с вещите на сина си.
	— Знам колко се обичахте — добави тя. — Върви. Ние ще се занимаваме със Симон.
	Кристофър излезе от кухнята и се отправи към стълбите, които водеха към първия етаж, когато баща му го повика.
	— Мисля, че разбирам желанието ти да не си с нас, но би могъл да кажеш молитвата — каза Едуард и премести една чаша.
	Кристофър вдигна очи към небето.
	— Знаеш много добре, че това е навик, който баща ти носи от американските си корени — прошепна майка му, като незабележимо го дръпна за ръката. — И че там на всеки член на семейството му идва редът да каже молитвата. Така че направи усилие. Не си длъжен да употребяваш религиозни думи…
	— Ами хайде тогава, да благословим храната — каза Кристофър и седна.
	Майка му и баща му сплетоха ръце като за молитва и затвориха очи. Кристофър срещна погледа на Симон, който бе любопитен как чичо му ще излезе от положение.
	— Боже, благодаря ти за вкусното ядене, сготвено с любов от света Маргьорит, което скоро ще бъде смелено от неблагодарните ни стомаси, а те у някои от нас са добре угоени… Амин. За яденето…
	Симон избухна в смях под съучастническия поглед на Кристофър, но смехът му бързо заглъхна. Чинията под ръката на Едуард бе потреперила. Кристофър не можеше да се начуди как въпреки възрастта си баща му се отнасяше към него със същата строгост, както когато бе дете.
	— Никой няма право да обижда религията под моя покрив — отсече Едуард, но овладя гнева си. — У вас прави каквото искаш, но тук винаги сме тачили Бога и това няма да се промени.
	Маргьорит сложи ръка върху тази на съпруга си, за да му подскаже, че трябва да се успокои. Ако Симон не бе тук, Кристофър щеше да каже на баща си, че вече не може да му говори с този тон. Само че момчето не трябваше да вижда как малкото му останало семейство се разпокъсва. Кристофър преглътна възмущението си и се извини за несръчността си, а после, под претекст че е уморен, се качи на първия етаж. Но преди това, за да разведри атмосферата, поговори за големите успехи на Симон по английски език.


	На площадката миризмата на супа изчезна, но пък се появи тази на восък, с който бяха намазани дървените стълби. Вдясно една дълга стая изпълняваше ролята на таван, където бяха натрупани всички спомени от пътуванията на родителите му. А вляво коридор със зелени тапети водеше към стаите. В дъното бе стаята на родителите му, а от двете страни на коридора — неговата, която баща му бе превърнал в кабинет, и отсреща — стаята на Адам, която майка му бе настояла да си остане непокътната, след като бе напуснал дома на тридесетгодишна възраст.
	Кристофър не бе стъпвал там от години. Влезе и не можеше да каже кое го смути повече — впечатлението, че нищо не се бе променило, или пък маниакалната грижа, с която майка му бе подредила стаята… Като че ли искаше всичко да е наред за деня, когато Адам ще се върне у дома.
	Леглото бе оправено, нямаше и прашинка по нощната масичка, стария гардероб в рустиков стил и малкото бюро до прозореца. Мокетът в кралско синьо бе наскоро почистен с прахосмукачка, а сините тапети все още миришеха на препарата, с който са били почистени. В библиотеката колекциите от комикси заемаха почетно място, а медицинските му книги бяха подредени тематично.
	Пред инспекторката Кристофър бе дал вид, че знае къде и какво да търси, но сега, когато влезе в стаята на Адам, се чувстваше обезоръжен и безпомощен, а и хипотезата, че брат му е бил убит, му изглеждаше нереална. Без никакво желание той повдигна няколко книги, погледна зад комиксите и ги разгърна един по един, като се надяваше да види в някой от тях къс хартия с бележка. Легна на земята, за да погледне под леглото, а после прерови ксерокопията от лекциите по медицина, а също и химикалките.
	Реши се да отвори и гардероба, който заемаше голяма част от стената. Вътре бяха всички дрехи на Адам, които носеше, когато все още живееше при родителите им. Бяха изгладени, сгънати и подредени, а между тях имаше лавандулови ароматизатори. В долната част на гардероба имаше кашони, на които пишеше: „Случаите «Велизи» — да не се изхвърлят!“.
	Нима майка му бе запазила и вещите му на възрастен човек? Заинтригуван, Кристофър извади кашоните и ги сложи върху мокета. После коленичи и отвори първия. Най-отгоре имаше пластмасова кутия. Кристофър позна почерка на Натали — „Снимки от сватбата ни“. Имаше безброй снимки, които Кристофър прехвърли набързо. Видя се облечен в костюм. Бе прегърнал брат си през раменете и двамата се усмихваха срещу обектива. Кристофър не се бе въздържал и бе направил на брат си заешки уши. А после — и една доста лична снимка, направена малко преди Адам да тръгне към олтара. Адам и Кристофър бяха допрели челата си и всеки държеше с ръка тила на брат си. Кристофър си спомняше, че Адам изпитваше страх. Страх да не се разруши връзката, която ги свързваше. Но Кристофър го бе убедил, че нищо няма да ги раздели, а също и че съюзът с Натали, жената, която обичаше, ще го направи щастлив. Адам бе чакал твърде много, преди да се наслади на това щастие. Кристофър бе добавил още колко е щастлив, че Адам се жени преди него, защото в детството все му повтаряха, че закъснява в сравнение с брат си… Кристофър затвори кутията и извади куп хартия и тетрадки, завързани заедно. Това бе целият ученически живот на Адам. Бележници с унизителни забележки от рода на „Ученик с много способности, но пък по-малко сериозен в сравнение с брат си“, „Много възможности, но твърде малко воля“, а също и мотивационни писма, които показваха, че Адам е открил доста по-късно професията, която го вдъхновяваше… Нямаше нищо, което Кристофър вече да не знае…
	Намери обаче книги за историята на Втората световна война и за Студената война. Адам никога не бе споделял с Кристофър интереса си към този период. Заинтригуван, той ги прелисти и видя, че много текстове са подчертани, анотирани и някъде — задраскани. Повечето пасажи обясняваха как войната бе накарала американците и руснаците да доведат научните си изследвания над нивото, което би се постигнало в условия на мир. Там се обясняваше и как войната е дала възможност да се открие метод за масово производство на пеницилин, който и до днес обслужва фармацевтичната индустрия, как се е усъвършенствало производството на лекарствата против морска болест за войниците, чиито съставки са все още обект на комерсиализация, и как необходимостта от запазване на храните бе довело до производството на гранулирани храни, които се използват и до днес.
	Кристофър остави и последната книга и разтърка врата си. Защо Адам, който обожаваше да споделя знанията си, и то предимно с брат си, никога не му бе говорил за проучванията си? Щеше да съобщи това на инспекторката, въпреки че не виждаше с какво този факт би могъл да й помогне в разследването. Оставаше му да прегледа още един кашон, когато баща му влезе в стаята, без да почука.
	— Мислех, че си почиваш…
	Кристофър се облегна на вратата на гардероба и поклати глава.
	— Ами да, всъщност не, имах нужда да мисля за Адам…
	Баща му огледа колебливо книгите по история, които бяха разхвърляни по земята, и двата отворени кашона.
	— Никога няма да разбера защо майка ти реши да съхрани цялата тази бъркотия…
	Кристофър вдигна рамене…
	— Ами той бе малкият й син. Мисля, че се чувства виновна, задето не е успяла да го опази…
	— Вярно е, че майка ти си създаваше доста грижи за бъдещето на Адам и по-специално — бъдещето му в професията. Аз не вземах голямо участие, но си спомням как тя ми се обаждаше всеки ден да направя нещо за него. Добре че ти бе тук, за да му помогнеш да намери пътя си в живота…
	Кристофър кимна с глава. Бе едновременно изненадан от признанието на баща си, но и нетърпелив той да си отиде, за да продължи работата си.
	— Ами добре — поде Едуард, — не прекарвай целия си ден, като ровиш в тези стари спомени… Стига ни и една в къщата, която прави само това.
	Бащата на Кристофър хвърли още един поглед върху купищата хартийки, поклати глава и затвори вратата. Кристофър вдигна очи към небето, раздразнен от разсъжденията на баща си, и извади съдържанието на втория кашон: купища административни документи. Майка му наистина бе събрала всичко, принадлежало на мъртвия й син. Може би тук бяха подредени сметки за електричество, банкови извлечения, фактури за платени здравни такси, фишове от заплати.
	Кристофър въздъхна. Не, това търсене наистина изглеждаше напразно. Само че той щеше да доведе до край това разследване, за да няма за какво да съжалява. Седна по турски и прегледа всички документи — един по един. Бе преполовил сортирането, когато получи ново съобщение от Сара. _Е?_ Отговори й с: _Нищо конкретно за момента. Ще ви държа в течение._
	Кристофър погледна уморено купчината банкови извлечения, които му оставаха. За успокоение на съвестта си прегледа всеки документ, като си казваше, че може би ще открие някоя голяма събрана или преведена сума. В края на краищата, това можеше да е началото на следа за нечие убийство. Прекара така цял час и накрая очите му сълзяха от умора. Само че не откри нито една сума, която да му изглежда съмнителна. Докато преглеждаше последния документ обаче, една подробност привлече вниманието му. Всички извлечения идваха от една и съща банка и бяха на името на Адам и Натали, с изключение на три, които бяха от друга банка — „СуисКокс“, и бяха само на името на Адам. Бяха издадени година преди смъртта му.
	Кристофър, който очакваше да открие изумителни суми, бе изненадан. Парите бяха малко. Едва 300 евро. Но пък към тази сума бе превеждана сумата от 25 евро и 80 цента всеки месец. Кристофър прочете върху извлечението, че те бяха изплатени в полза на банката. За какво ли? Воден от инстинкта си на журналист, влезе през телефона си в сайта на „СуисКокс“ и свали тарифата с услугите, предоставяни от банката, и съответните такси. Мъжът пробяга с поглед таблицата и едва в долния й край откри отговора. Този път пулсът му наистина се ускори. Таксата от 25 евро и 80 цента отговаряше точно на тарифата за наемане на сейф с право на постоянен достъп до него. Взе отново телефона си и се обади на Сара, за да й разкаже.
	— Адам никога ли не ви е споменавал за този сейф?
	— Не.
	— Както и никога не ви е споменавал за посещението си в „Гаустад“ и задълбочените си проучвания върху Втората световна война.
	— Не си хабете думите, убеден съм в това.
	— Претърсете стаята. Трябва на всяка цена да намерим ключа за сейфа.
	— Във всички случаи, ако съществува, няма къде да е, освен тук. Вече няма вещи на Адам другаде. Ще ви се обадя.
	Кристофър опразни чекмеджетата, погледна под бюрото, разтури леглото, прегледа подплатите на дрехите, размести мебелите, провери рафтовете и преградите. Напразно. Не откри нищо. Но може би бе търсил прекалено бързо. Занесе кашоните в мазето и обясни на майка си, че ще отнесе нещата на Адам в дома си, защото искал да ги прегледа на място, където нямало да будят толкова мъчителни спомени у него. Маргьорит изглеждаше изненадана, но отстъпи пред молбата на сина си, при условие че ги пази и й ги върне бързо.
	— Какво ще правиш с всички тези вехтории?
	Бащата на Кристофър отново четеше вестника си и внимателно следеше какво прави Симон, който сглобяваше панели от плеймобил в градината.
	— Мисля, че не е добре мама да държи всичко това тук. Време е вече да се отърве от тези неща — прошепна той.
	Баща му кимна с глава и отново потъна в четенето. След като натовари пет кашона в багажника на колата, Кристофър вече бе нетърпелив да се види със Сара. Само че не искаше да лиши Симон от спокойния му и ведър неделен ден. Остави го да направи ябълков сладкиш с баба си и да поиграе на футбол с дядо си.
	Едва в края на деня тръгнаха да си вървят. Изтощен от всичките си занимания, Симон бързо заспа. Като стигнаха в дома си, Кристофър го отнесе на ръце в стаята му. Сложи го в леглото, съблече го, зави го и го целуна по челото. После излезе от стаята и отиде да наплиска лицето си в банята. Облегнат на мивката, Кристофър чак сега осъзна тревогата, която тази норвежка инспекторка бе предизвикала в живота му. Вече знаеше, че няма да намери спокойствие, докато не разсее сенките около смъртта на брат си. Защо Адам се интересуваше от научните открития през втората половина на 20-и век? Защо е ходел в онази психиатрична клиника, където посещавал пациент? Какво толкова важно бе открил, за да го убият — защото Кристофър вече се опасяваше, че това е истина…
	Избърса лицето си и мина през стаята на Симон, за да отиде в своята стая. От вратата видя как момчето става от леглото си с полузатворени очи и изпълнява вечерния си ритуал. Легна отново по корем, извади от кашона под леглото си суитшърта на баща си и го притисна към гърдите си.
	Кристофър въздъхна и продължи към стаята си.
	— Кристофър?
	Мъжът се върна и показа глава през полуотворената врата като гризач, който излиза от леговището си. Като го видя, Симон се засмя.
	— Ама наистина си смешен.
	— Повика ме в единадесет часа вечерта, за да ми се подиграваш ли? — опита се да се пошегува Кристофър.
	Симон наведе очи.
	— Не, просто съм доволен, че… че… не ме остави сам след… — добави Симон. После затвори очи.
	Кристофър бе завладян от чувства, каквито никога не бе изпитвал: щастието да усещаш, че си необходим на някого. Гледаше как Симон заспива и диша тежко. В един момент промърмори нещо, което приличаше на „татко“. Кристофър се приближи към него, постави ръка на челото му и погали лицето му. Симон се обърна и притисна към гърдите си суитшърта на баща си. Бе напъхал половината си лице в него както малките деца правят с плюшените играчки. Кристофър се канеше да стане, когато изведнъж се спря. Как не се бе сетил по-рано? Но това бе нещо толкова свързано с ежедневието му, че не му обръщаше внимание. Взе суитшърта, който Симон държеше в ръцете си, а после излезе от стаята и опипа внимателно дрехата. Не усети нищо. Опита да се успокои и започна да я претърсва по-бавно. Тогава му се стори, че напипва някакъв твърд предмет. Отиде в кухнята, отвори едно чекмедже и взе ножици. С треперещи ръце разряза плата и отдели дрехата от подплатата. После ахна от изненада. В подплатата бе скрит малък ключ, а на него бе написано числото 302…


>	16

	Бе почти 21 часът, когато Кристофър се обади на Сара.
	— Намерих ключа. В подплатата на суитшърта на Адам, който Симон прегръща като плюшена играчка.
	— Добре.
	Сара се поколеба. Знаеше, че банката със сигурност нямаше да ги допусне до сейфа. Като брат на починалия, Кристофър имаше известни шансове. Само че, ако поискаше той да отиде там с нея, го излагаше на опасност. А освен за живота на този мъж, чиито качества започваше да цени, мислеше и за малкото момче.
	— Ще дойда у вас да взема ключа.
	— Знаете много добре, че няма да ви допуснат до сейфа. Дори не съм сигурен, че и на мен ще ми позволят да припаря до него.
	— Както вече сте разбрали, Кристофър, лицата, които се крият зад тази история, ще използват всички средства, за да запазят тайната си.
	Витаещата заплаха за убийство бе зле прикрита зад тези думи на Сара и за пореден път на Кристофър му бе трудно да повярва, че всичко, което му се случваше, бе истина.
	— Почакайте! Представете си, че ви откажат достъп до сейфа. Вашата молба ще предизвика трусове и информацията ще стигне до хората, които се крият зад тази история. Ами ако успеят да блокират завинаги достъпа до сейфа на Адам? Тогава никога няма да узная истината за смъртта на брат ми… и няма да имам никаква възможност да спра онези, които са го убили и които може би искат да убият и мен… Накратко, излагам се на опасност повече, без да притежавам каквото и да било средство да отвърна на удара…
	— Възможно е, но ако не показвате, че искате да научите истината, със сигурност ще ви оставят на спокойствие.
	— Търсенето на истината е смисълът на живота ми, а вие искате да направя изключение за човека, който бе всичко за мен…
	— Мисля за вас, а и за Симон…
	Кристофър се поколеба за секунди и стисна юмруци. Очевидно и той мислеше за Симон. Всъщност мислеше само за него.
	Дилемата бе непоносима… Само че как можеше да отгледа детето на брат си в подобна лъжа? Познаваше се и нямаше да успее…
	— Ще дойда с вас.
	От другия край на линията Сара затвори очи. Отговорността започваше да й тежи много.
	— Ами добре, да се видим в понеделник сутрин пред банката, когато започват работа.
	— Ъ-ъ-ъ, съжалявам, но не мога да се освободя преди шест вечерта.
	Сара не повярва на ушите си. Как можеше да й отговаря по такъв абсурден начин при подобни обстоятелства?
	— Ще трябва да уредите този въпрос.
	— Слушайте, осъзнавам напълно нелепостта на желанието си. Повярвайте ми — аз съм по-нетърпелив и от вас да изясня нещата, но не и с цената на психическото здраве на Симон.
	— Какво искате да кажете?
	— Понеделник е първият ден на ваканцията и съм обещал на Симон да прекарам целия ден с него.
	Кристофър си представяше как Сара отваря широко очи — от учудване и раздразнение. Самият той изпитваше съмнения в правотата на това, което бе казал, но някакъв тих вътрешен глас му подсказваше да не отстъпва.
	— Знаете ли, Симон непрекъснато се бори да преодолее травмата от смъртта на родителите си. Много време ми отне да му осигуря някакво подобие на душевно равновесие… Имам известен успех, а част от него е и доверието на Симон в мен. Така че, ако не спазя обещанието си, може да унищожа всичко, което съм постигнал. Не искам да поемам подобен риск.
	— Разбирам.
	Прямият отговор на Сара изненада Кристофър.
	— Ще бъда пред „СуисКокс“ във Вилжюиф в осемнайсет часа. Току-що проверих на техния сайт — работят до деветнайсет часа. Така добре ли е?
	— Ами, ъ-ъ, да…
	— Оставете Симон при родителите си, преди да дойдете. Накарайте ги да заминат в провинцията за края на седмицата… Колкото по-далеч отидат, толкова повече рискове ще можем да поемем. Лека нощ. До утре.
	— Окей — промълви Кристофър. — Почакайте…
	— Да?
	— Наистина ли смятате, че ще мога да се добера до сейфа? Имам ключ, но въпреки това ще поискат да удостоверят самоличността на собственика, нали?
	— Ами зависи от банката. Може да имаме шанс и само ключът да е достатъчен.
	— Ами ако нищо не стане?
	— Ще разберем на място. Във всеки случай нямаме друг избор. Поне за момента. Починете си. До понеделник в осемнайсет часа.


>	17

	Бе понеделник, 22 февруари. Малко след 16 часа Кристофър остави Симон при родителите си. Каза им, че са го извикали за някакво интервю, което чакал от месеци и че на всяка цена трябвало да го направи същия ден. Изрече тази лъжа и пред Симон, като му се закле, че това няма да се случи никога вече. Момчето потъна в сълзи.
	— Искам да видя мама и татко — захълца Симон, като влизаше в къщата. — Защо, защо не мога да ги видя?!
	Притиснала устата си с ръка, за да не се разхлипа, Маргьорит гледаше сина си и внука си и се молеше на Бога да облекчи болката им. А Едуард търкаше чело с ръка, сякаш искаше да прогони някакво неразположение.
	— Не мога да отговоря на всички въпроси, Симон — започна Кристофър, като клекна до него, — но ти обещавам, че ще се опитам… Единственото нещо, в което съм сигурен, е, че където и да са сега, майка ти и баща ти продължават да те обичат. А сега иди при баба си. Тя ще ти приготви меко легълце и може би дори ще ти прочете някоя страхотна приказка, преди да заспиш! Става ли?
	Когато майка му и Симон влязоха в къщата, Кристофър седна на едно стъпало, хвана с ръце главата си и въздъхна дълбоко. Знаеше, че трябва да поиска от родителите си да заминат начаса далеч от това място, но не можеше да нанася повече травми на Симон. Ако видеше, че страховете на Сара се окажат основателни, щеше да предупреди родителите си и да поиска от тях да заминат начаса.
	— Какво става, Кристофър? — попита го Едуард, когато двамата останаха сами.
	— Ами, вече ти казах — работа… Един тип, когото търсим от месеци да ни даде интервю, изведнъж се съгласи за днес, при това иска да се срещнем веднага. Нямам избор.
	Едуард поклати глава с недоверие.
	— Какво толкова важно има да каже този тип?
	Кристофър се изненада от въпроса, защото баща му нямаше навика да се интересува от работата му.
	— Ами виж, сложно е… А освен това…
	— Питам, защото имам усещането, че криеш нещо от нас… Не си длъжен да ни разказваш целия си живот, но може би щяхме да ти помогнем, ако знаехме повече.
	Кристофър стана и се отправи към входната врата. Неочакваните думи на баща му го подразниха. Един път и той да се заинтересува от него, но го направи по такъв начин, че го стресира още повече.
	— Ами, напротив, ще ми помогнете повече, ако не ми задавате въпроси. Впрочем мисля, че майка ми вече го е разбрала. Искай й по някой съвет от време на време, това ще помогне на всички ни.
	Едуард хвърли мрачен поглед на сина си, но Кристофър не му обърна никакво внимание и тръшна вратата. Скочи в колата и вкара адреса на банка „СуисКокс“ във Вилжюиф в джипиеса. Заради ситния дъждец шосето бе хлъзгаво, а светлината на фаровете уморяваше очите. Кристофър неволно си помисли, че брат му и Натали бяха пътували при същите метеорологични условия във вечерта на катастрофата. С тази разлика, че Кристофър шофираше с далеч по-малка скорост от онази, с която бе карал Адам, когато колата бе ударила мантинелата.
	От полицията бяха категорични: колата се е движила със скорост над 110 километра в час на път с ограничение на скоростта 70 километра в час. Кристофър обаче не разбираше какво бе предизвикало инцидента. Нито моторът, нито спирачките бяха в неизправност, нито пък друга кола бе пресякла пътя на колата на Адам. Джипиесът изтръгна Кристофър от мислите му, съобщавайки, че е пристигнал. Зад завесата от дъжд се появи светлинната реклама върху сградата на банката.
	Докато паркираше, забеляза Сара, която се бе облегнала на стената близо до входната врата. Бе скръстила ръце и бе облечена в светло кожено яке и бежово поло, чиято яка бе вдигнала до брадичката си. Кристофър слезе от колата и изтича да се подслони до инспекторката. Навесът бе толкова тесен, че капките дъжд падаха върху лицата им и завършваха пътя си на върховете на обувките им.
	— Добър вечер — каза той, като се чудеше дали трябва да се ръкува.
	С ръце, пъхнати в джобовете, Сара кимна леко.
	Кристофър потрепери, когато капка дъжд влезе във врата му. Пъхна ръка в джоба си и извади мъничкия ключ.
	— Ами ако ми поискат документ за самоличност, какво ще правим?
	— Ще видим.
	— Ами вие, в качеството си на инспектор, не можете ли да изискате претърсване на сейфа?
	Сара поклати глава.
	— Не и без заповед от съдия. Подобно искане, в случай на сътрудничество между две страни, изисква процедура, която ще отнеме седмици. А и нямаме време.
	Кристофър въздъхна и поклати глава.
	— Добре, значи всичко ще се реши за няколко секунди и цялата тежест пада върху мен?
	Сара мълчаливо кимна.
	Тръгнаха под навеса покрай стената на банката, за да избегнат колкото е възможно дъжда, и застанаха под козирката пред входа на банката. Един телефон при входа ги подканваше да позвънят, за да получат разрешение да влязат. Кристофър натисна зеления бутон, а пулсът му се ускоряваше все повече и повече. След десетсекундно мълчание механизмът се задейства и достъпът до банката бе разрешен. Кристофър бутна вратата, следван по петите от Сара. Минаха през метален детектор. Сара бе предусетила вероятността от подобен контрол и бе оставила пистолета си в куфара, а него — на гардероб в Лионската гара.
	Розовите мраморни плочи на входното фоайе бяха толкова безупречно лъснати, че отразяваха силуетите им с блясъка и сиянието на водна повърхност. Нямаше никакво съмнение, че на това място идваха богати хора. В ъглите на помещението дискретно стояха двама пазачи. Зад плот от акажу седяха трима служители: двама бяха заети с клиенти, а третият ги подкани с усмивка да отидат при него. Бе мъж на около тридесет години. С костюм и вратовръзка и с безупречно сресани коси, много слаб, той им се усмихваше със съвършена професионална усмивка. Движенията му бяха точни, педантични, сякаш заучени специално, за да будят доверие у клиентите.
	Кристофър постави ключа от сейфа върху плота.
	— Добър ден. Аз съм господин Кларънс и бих искал да получа достъп до сейфа си, ако обичате.
	— Разбира се.
	Човекът бегло погледна към монитора на компютъра, скрит под плота.
	— Добре… Ще слезем в залата със сейфовете.
	Кристофър се почувства по-добре, но усещаше, че Сара е напрегната.
	Защо? Та най-трудното бе минало. Не му бяха поискали документ за самоличност.
	— Само че — заговори служителят от рецепцията, като движеше пръст по една линия върху екрана на компютъра — съжалявам, но сейфът е поименен и на госпожата няма да бъде разрешено да ви придружи. Искате ли едно кафе или един чай, докато чакате?
	Сара отклони предложението с поклащане на глава. Кристофър, който бе потреперил, чувайки думите „само че“, си отдъхна отново.
	— Добре — заключи човекът. — Можем да вървим. Липсва само вашият документ за самоличност.
	С протегната ръка служителят продължаваше да гледа Кристофър с вежливата си усмивка.
	— Аз…
	С крайчеца на окото си Кристофър бе погледнал към двамата пазачи и му се бе сторило, че са мръднали от местата си.
	— Господин Кларънс, има ли някакъв проблем?
	— Слушайте — започна да обяснява Кристофър, — аз съм братът на Адам Кларънс, който почина преди година. Намерих този ключ сред нещата му и дойдох да взема оттук онова, което му принадлежи. Ето, това е всичко.
	Банковият служител размени поглед с двамата пазачи и видимо се смути.
	— Съжалявам… Трябваше веднага да ми кажете за тази… ситуация. Освен ако… Почакайте. Мога ли да видя документа ви за самоличност, моля?
	Кристофър попита Сара с поглед как трябва да постъпи, а тя кимна в знак на съгласие.
	— Защо? — попита Кристофър.
	Мъжът от рецепцията на банката гледаше екрана на компютъра си, сякаш нещо там го интересуваше особено много.
	— Ами защото може да се окаже, че не съм видял нещо…
	Кристофър подаде личната си карта.
	— Благодаря — каза служителят и я огледа внимателно.
	Пръстите му препускаха по клавиатурата и след малко той кимна съучастнически с глава, а после върху устните му се появи широка усмивка.
	— Извинете ни за това недоразумение, господин Кларънс — каза той. — Не бях видял, че брат ви е регистрирал пълномощно на ваше име за отваряне на сейфа. Последвайте ме, ще ви отведа в залата. Госпожо, вие можете да изчакате тук.
	Кристофър имаше усещането, че подът под краката му ще се разтвори. Обърна се към Сара, която току-що бе въздъхнала с дълбоко облекчение.
	Служителят поведе клиента си към мраморните стъпала, които водеха към подземията на банката. Кристофър трябваше да адаптира зрението си към слабата светлина на лампичките по пода. Пристигнаха в малка чакалня с кожени дивани и масичка, върху която имаше няколко списания по финанси и луксозни недвижими имоти, както и три бутилки минерална вода. Двама пазачи със скръстени на гърба ръце стояха пред тежката кръгла врата, водеща към личните сейфове.
	— Отивам за втория ключ от сейфа на брат ви, господин Кларънс, за да можем да го отворим — заяви служителят. — Бъдете така добър да ме изчакате, ще се забавя само няколко секунди.
	Служителят изчезна през една малка врата, а Кристофър се настани на един от диваните. Чакането го зареди с още напрежение. Бе крайно учуден, че Адам е предвидил пълномощно за него. За да го направи, значи се е чувствал застрашен. Кристофър се опита да успокои дишането си. Опасността ставаше все по-обозрима. Помисли за Симон.
	— Добре ли сте, господин Кларънс? — попита служителят. — Искате ли чаша вода?
	Бе се върнал и гледаше загрижено Кристофър.
	— О, не, ще се оправя — отговори мъжът и прекара ръка през лицето си. — Да вървим.
	Стана и изчака, докато служителят отключи тежката блиндирана врата. Дебелият метален кръг се отвори и се показа стая, силно осветена с неонова светлина. В центъра й лъщеше маса от неръждаема стомана.
	— И така, сейфът на вашия брат е номер триста и две — каза служителят, като показа едно място на горните редици. Вкарайте ключа в лявата ключалка, а аз ще направя същото с дясната.
	Кристофър вкара ключа и след знак от страна на банковия служител го завъртя. Чу се шум на отваряне на механизъм и правоъгълната вратичка се отвори наполовина, като разкри дръжката на метална кутия, която трябваше да се изтегли като чекмедже.
	— Не бързайте. Останете колкото е необходимо — каза служителят. — Когато свършите, поставете сейфа на мястото му и натиснете този червен бутон до вътрешния телефон, за да излезете.
	След като служителят си тръгна, Кристофър дръпна металната кутия и я постави на масата. После вдигна капака й. На бледата светлина се появи дебел плик с формат А4. В сейфа нямаше нищо друго. Едновременно развълнуван и разтревожен, Кристофър пъхна ръката си в плика и извади куп хартийки и един по-малък бял и ненадписан плик. После започна да преглежда листовете един по един.
	Те съдържаха текстове, вероятно напечатани на твърде стара пишеща машина. Очевидно ставаше въпрос за строго секретен меморандум, засекретен на 13 октомври 1963 година. Бе написан на английски език и озаглавен „Елементи от проект 488/MK-Ultra“. Бе изготвен от някой си Натаниел Евънс и адресиран до Шарл Пакрен. Кристофър веднага се сети, че получателят е шефът на „Жантикс“, за когото брат му бе говорил често, и то главно за да каже, че служителите не го виждали никога и че някои били дори убедени, че е мъртъв. За сметка на това обаче, името Натаниел Евънс не му говореше нищо. Кристофър прочете меморандума.
C>
	Припомняме ви за доставките на дозите от LS34 на уговорената дата. Член на Военновъздушните сили на Съединените щати ще се свърже директно с вас, за да бъдат отправени продуктите към базата, като се използват официалните канали.
	За да се осигури непрекъснатостта на опитите, настояваме за вашата подкрепа при набирането на лицата за тестовете. Старайте се те да бъдат изолирани индивиди, чието продължително или окончателно отсъствие няма да привлече ничие внимание. Те в никакъв случай не трябва да бъдат информирани за целите на нашите експерименти, защото има опасност да провалят процеса.
C$
	Кристофър остави колебливо документа. По гърба му се стичаше пот. Това, което бе прочел, му се струваше нереално. Въпреки че бе написано върху бланка с логото на Централното разузнавателно управление. ЦРУ. До този момент бе хранил тайната надежда, че цялата тази история в края на краищата ще се окаже някакво недоразумение. Само че сега държеше в ръцете си доказателствата за незаконни и нечовешки медицински експерименти, провеждани тайно през шейсетте години от най-могъщото разузнавателно управление в света. При това — в сътрудничество с лаборатория „Жантикс“, където работеше Адам. Експериментите са били част от военна изследователска програма с обект на проучване човешкият мозък. Впрочем заглавието „MK-Ultra“ му напомняше нещо. Само че бе все още прекалено шокиран, за да може да се съсредоточи в спомените си. Разтри вдървения си тил и избърса потните си длани в джинсите. После разгледа другите три документа.
	Те очевидно бяха доста по-нови — от 25 август 2003 г.
	Първите два бяха поръчки от „Жантикс“ до две различни фирми. Едната бе отправена към фирма производител на житни растения за получаване на десет килограма Claviceps purpurea. Кристофър познаваше продукта от разследванията си върху трафика на наркотици. По-популярното му име бе „мораво рогче“. А другата поръчка бе към фирма с адрес Шампан-Арден и бе за доставка на пет килограма маково семе. В полето на двата документа Адам бе написал красноречив коментар: „Нито една от тези съставки не влиза в състава на нашите продукти. Използват ли се на практика, или е излишен разход? Да се провери“. С друг цвят, сякаш коментарът е бил добавен по-късно, можеше да се прочете: „Производството на LS34 — забранено!“.
	Третият лист представляваше фотокопие на извлечение от пощенските разходи на фирма „Жантикс“. Отразяваше близо дванадесет години с честота на пратките минимум три пъти в месеца. Адам бе подчертал една пратка за 250 евро с адрес пощенска кутия в Норвегия. А коментарът му бе: „Да се провери!“.
	Кристофър се отпусна върху облегалката на дивана и впери поглед в празното пространство. Ето откъде бе тръгнало всичко. Ето откъде са се породили съмненията на брат му. Адам бе заместник финансов директор на „Жантикс“, чиято главна задача бе да намалява разходите на фирмата. В „Жантикс“ вероятно не са знаели колко педантичен човек бе той. Можеше да прекара часове и дори дни наред да проверява подробности, за които на никого не му е пукало. Тази му практика стигаше до обсесивно-компулсивно разстройство: изпитваше необходимост да си доказва, че не е забравил нищо и че е разбрал всичко. Управляващите фирмата сигурно са си мислели, че той е щял да се съсредоточи върху големите разходи или най-много — върху средните и малките, но не и върху едва забележимите. А това означаваше, че не са познавали неговия перфекционизъм. Впрочем наследил го бе от баща си, който в редките си намеси в образованието им ги караше да изпипват нещата докрай във всичко, което предприемаха.
	И така, от вътрешния одит на „Жантикс“ Адам е тръгнал по следата и е стигнал до пациента в „Гаустад“. Вероятно дискретно е задържал една от пратките за Норвегия, взел е проба и е накарал да анализират съдържанието й. И е открил тайното производство на LS34 в лабораторията. После е проследил пътя на пратката за Норвегия и е стигнал до психиатрична болница „Гаустад“. На гърба на този документ бяха закачени две снимки и те несъмнено доказваха посещението на Адам в болницата. Първата бе от стая или по-скоро от изолатор в болницата. Стените бяха покрити с черни чертички, които образуваха неразгадаеми графити. Брат му бе оградил с червено много участъци от зацапаните стени, като че ли там бе видял нещо особено. Кристофър напразно се взираше в тях, без да различи никаква разбираема форма. На другата снимка бе изобразено малко сводесто помещение, чийто каменен градеж напомняше мазе или тъмница в замък. И там по-голямата част от стените бяха зацапани с нахвърляни черти и щрихи, чието значение бе неясно. Десетина червени кръга и тук подчертаваха някои части, които на пръв поглед приличаха на налудничави драсканици. Раздразнен, че не разбира рисунките, в които Адам бе забелязал нещо особено, Кристофър отдели снимките и си каза, че Сара вероятно ще знае нещо повече по този въпрос. В края на краищата по време на първата им среща тя му бе казала, че са й известни и други следи, чрез които можеше да се докаже убийството на брат му, но по конфиденциални причини не можеше да му ги покаже.
	Кристофър взе и последните два документа и се огледа, за да се убеди, че никой не е влязъл в трезора. Колкото повече напредваше в разкритията, завещани му от брат му, толкова повече имаше чувството, че е наблюдаван и че го грози заплаха. Като че ли убийците можеха да нахлуят всеки момент, за да го ликвидират — и него, и смазващите доказателства. Чувстваше се зле и бързаше да напусне тази потискаща метална стая. Сложи настрани малкия плик и бързо разгъна пред себе си един лист, който изшумоля.
	Документът представляваше нещо като схема и Кристофър разпозна наклонения почерк на брат си. Върху листа бяха нарисувани четири големи кръга. В първия бе написано „ЦРУ“, във втория „Фондация «Форд»“, в третия „Болница «Гаустад»“. Стрелки и бележки обясняваха подробно за връзката между трите организации. А четвъртият кръг бе в средата и в него бе написано „Военно приложение“, като думите бяха подчертани три пъти. Накратко, фондацията „Форд“, която официално бе най-голямата благотворителна организация на Съединените щати, според много историци и журналисти бе и едно от любимите прикрития на ЦРУ за събиране на средства, предназначени за финансиране на някои тайни операции по време на Студената война. След обстойно разследване една историчка дори бе разкрила редица срещи между Алън Дълес*, директора на ЦРУ по онова време, и шефа на фондация „Форд“ за — както се изразяваше тя — „съвместно търсене на «нови идеи»“.
	[* Алън Дълес (1893–1969) — пети директор на ЦРУ. От 1953 до 1961 г.]
	Докато четеше ред по ред суровите внушения на брат си, Кристофър констатира, че много медицински и финансови документи доказваха: фондация „Форд“ бе дала значителна парична подкрепа на болница „Гаустад“ в Норвегия. Изглежда, ЦРУ се интересуваше особено от тази психиатрична клиника, защото навремето нейният директор е бил пионер в някои хирургически интервенции на мозъка и по-конкретно — лоботомията.
	От всеки от трите кръга с надписи „Фондация «Форд»“, „ЦРУ“ и „Гаустад“ тръгваше стрелка, която водеше към кръга с надпис „Военно приложение“, под който имаше цяла серия от въпроси.
C>
	Обект на изследванията?
	Естество на експериментите?
	Резултати?
	Тайно продължаване на програмата?
	MK-Ultra?
C$
	С пресъхнала уста и вдървен от напрежение тил Кристофър не преставаше да се чуди. Каква огромна афера бе разкрил брат му? Като журналист си даваше сметка, че мащабите на онова, което бе пред очите му, надхвърляше представите и познанията му за много неща.
	Като се питаше какво ли ще намери в малкия плик, той го разлепи внимателно и извади оттам два листа с написан на компютър текст. Още след първите думи започна да му се повдига и стомахът му се разбунтува.
C>
	Ако продължаваш да ровиш в онова, което трябва да остане скрито, ще си платиш: ще убием жена ти и сина ти пред очите ти. А след тях и теб.
C$
	Другата заплаха бе от същото естество:
C>
	Последно предупреждение. Ако не зарежеш всичко веднага, смъртта ще бъде само подарък, за който ще молиш на колене — за теб и семейството ти.
C$
	Ако бе необходимо доказателство, за да повярва в убийството на брат си, Кристофър го държеше в треперещите си от смайване и гняв ръце. Уморен и съсипан, той стоеше неподвижен под неоновата светлина в стаичката, където се долавяше само вибрирането на далечно електрическо жужене. Осъзна, че малкото душевно равновесие, което бе успял да си изгради след смъртта на брат си, се е разпаднало на парчета.
	Той бързо събра всички документи в дебелия плик от амбалажна хартия, сложи вече празния сейф на мястото му и блъсна вратата, която се заключи сама. Натисна бутона на интерфона, за да излезе. Благодари с кимване на служителя, като положи всички усилия да скрие трескавото си състояние. Накрая мина покрай Сара, която почти изпита удовлетворение, като видя колко е блед и забързан. Със сигурност е открил нещо!


>	18

	Вратата на колата се затвори. Вътре бе сухо и безшумно. Кристофър избърса водата, която се стичаше в очите му, и въздъхна. После подаде плика с документите на Сара.
	— Всичко е тук: доказателството, че в „Жантикс“ са произвеждали LS34, заплахи към брат ми, че ще го убият, а също и… информация, че ЦРУ са замесени в проект за ментални експерименти през шейсетте години, които, изглежда, са обслужвали армията.
	Сара наблюдаваше Кристофър — мокрите му коси, от които се стичаха капки вода по челото му, и едва наболата му брада. Погледът й напълно бе загубил блясъка на ирония и забавление. Лицето й изразяваше преумора и загриженост. Като при всеки от случаите Сара усещаше болката на свидетеля си. Само че този път имаше желание да му помогне. Повече, отколкото на другите. Вече признаваше пред себе си, че се възхищава от този човек. Например за това, че е обърнал живота си с главата надолу, като е решил да се грижи за Симон. По всичко личеше, че е заклет ерген: по свободата на движенията му, по това, че бе свикнал да се харесва на жените и да умножава завоеванията си, без да поема ангажименти и без да го е грижа за бъдещето. И въпреки всичко бе отказал да даде Симон в приемно семейство или дори на родителите си. Бе го взел под крилото си, сякаш бе негов собствен син. А и съдейки по поведението му по време на лекцията, бе почти сигурна, че като заместник на бащата се стреми да развие ума на осиновеното от него дете. Откакто познаваше Кристофър, Сара бе осъзнала, че вече измерва стойността на един мъж по смелостта му да поема такъв вид ангажименти и отговорности. Не по готовността му да поема безсмислени рискове или да се сблъсква с екстремни опасности, а по силата на характера, която бе доказал и благодарение на която един ден щеше да стане глава на семейство.
	— Мислили ли сте, че този случай ще стигне толкова далеч? — попита я той, докато Сара преглеждаше последния документ от съдържанието на плика.
	— Имате предвид ЦРУ? — подхвърли тя, като пишеше някакво съобщение на телефона си.
	— ЦРУ, американската армия, давате си сметка, нали? Ако не бяхте от полицията и не стояхте до мен сега, щях да си помисля, че сънувам…
	Дъждът продължаваше да плющи по покрива и стъклата на колата — ожесточено като при потоп.
	— Ами рисунките? Онези части, които брат ми е оградил с червено? Знаете ли какво е това?
	— Да. Между другото, първите снимки са от стаята на пациента в „Гаустад“. А другите със сигурност са заснети в друга сграда.
	— Какво представляват? Какво означават?
	— Едни и същи форми, възпроизвеждани до безкрайност. Вгледайте се внимателно и ще откриете очертанията на риба, пламък, дърво.
	Кристофър приближи снимките до лицето си и накрая различи фигурите.
	— Да му се не види! Та те са едни и същи в двете стаи, които пък не са в една и съща сграда…
	— И аз току-що установих същото…
	— Е, хубаво, но какво означават?
	— Ами това е мистерията в разследването…
	Кристофър изтри капчиците дъжд по челото и косите си, които още не бяха изсъхнали.
	— А проектът „MK-Ultra“? Той говори ли ви нещо?
	— Вижте какво, Кристофър, аз ще направя собствени проучвания. А вие отсега нататък ще се грижите само за Симон. Благодаря, че ми помогнахте. Ще ви държа в течение…
	— „MK-Ultra“… сигурен съм, че вече съм виждал това име някъде — продължи Кристофър. — Ще трябва да задълбая малко в тази следа.
	— Окей, но междувременно ще заминете със Симон някъде, където никой не очаква да отидете, и ще останете там, докато не ви кажа да се върнете. Съгласен ли сте?
	— Добре, добре… Ще видя как ще организирам нещата… Само че какво ще правите с това? В какво се състои продължението на вашето разследване?
	Сара знаеше точно какво ще направи в минутата след заминаването на Кристофър. Само че премълча намеренията си, за да го предпази.
	— Колкото по-малко знаете, толкова по-малко се излагате на опасност… Вече направихте много… На добър час! Грижете се за себе си и за Симон.
	Тя се канеше да отвори вратата, когато Кристофър хвана ръката й.
	— Вали силно, минава полунощ, а ние сме в предградията. Няма да намерите такси. Ще ви придружа до дома на Пакрен и после, както обещах, изчезвам… Искам толкова, колкото и вие, случаят да се разплете бързо…
	Сара едва не се усмихна от учудване. Как се бе сетил?
	— Знам, че ще отидете там, сега, когато имате доказателство, че той е произвеждал LS34 след хиляда деветстотин и седемдесета година, нали? Разполагате с нещо, с което да го накарате да говори…
	Сара прибра мокрите си коси назад и откри лицето и челото си. Въпреки полумрака Кристофър забеляза обгорената част от лицето на инспекторката, обезформения й клепач без мигли и липсващата вежда…
	— Поемате голям риск, като ме придружавате…
	— Какво ви се е случило?
	— Пожарът, който предизвика директорът на „Гаустад“, целеше да убива…
	Кристофър смръщи вежди.
	— И вие смятате, че ще мога да водя нормален живот след всичко, което открих през последните два дни? Вярвате, че ще упражнявам отново професията си, докато чакам хипотетичните заключения на разследването ви?
	— Обикновено хората постъпват така.
	— Ами вие какво ще правите?
	В продължение на няколко секунди Сара изучаваше Кристофър със светлосините си очи. Знаеше, че не постъпва правилно. Само че това бе по-силно от нея. Направи му знак да си разменят местата, за да седне зад волана. Докато слизаше от колата, получи отговор на съобщението си, отвори го и седна на мястото на шофьора. После нагласи седалката и огледалото за обратно виждане както й бе удобно, подготви и джипиеса.
	— Откъде знаете къде живее Пакрен?
	— Той е в червения списък и адресът му не е публично оповестен, но колегите ми от полицията в Осло за щастие имат достъп до този тип конфиденциални данни — каза тя и посочи с брадичка телефона си. — Така че от този момент нататък имате тридесет и три минути да ми кажете всичко, което знаете за проекта „MK-Ultra“ — каза Сара, след като научи от джипиеса времето, необходимо да стигнат до адреса.
	След това спусна отново кичура коса върху лицето си и се подготви да тръгне.
	— Оставете си лицето открито, много повече ви отива — каза Кристофър и се наведе, за да огледа скритото от дъжда небе през прозореца на колата.
	Сара отвори уста, за да възрази, но промени намерението си. Вгледа се за миг настойчиво в Кристофър. Поклати глава и прибра косите си назад, а после потегли към богатия квартал Марн ла Кокет*.
	[* Марн ла Кокет — предградие в западната част на Париж, на 13 км от центъра. — Бел.прев.]


	— Слушам ви. Какво знаете за проекта „MK-Ultra“ — попита Сара, преди да поеме по южната част на околовръстното шосе.
	С поглед, забит в смартфона си, Кристофър й направи знак с ръка да бъде търпелива. Редуването на мрак със светлина, въпреки осветлението по шосето, затрудняваше четенето на сайтовете, които той пробягваше с поглед.
	— При следващия изход завийте надясно — каза устройството. — Остават ви шестнадесет километра.
	На Кристофър му трябваха още няколко минути, за да прочете и бележките, които си бе извадил преди няколко години върху проекта „MK-Ultra“. После той угаси екрана на смартфона си.
	— Смахната работа…
	— Кое?
	— Всичко, което прочетох, съвпада с документите, които намерихме, както и с всички книжки на брат ми за Студената война.
	Сара остави Кристофър да продължи, без да го пришпорва.
	— Добре, сега ще ви прочета текста, който открих на сайта на „Ню Йорк Таймс“. Малко е елементарен, но има една заслуга — ясен е. Проектът „MK-Ultra“ е съкращение на израза „Mind Kontrol“. Тази секретна програма е разкрита на широката общественост благодарение на една статия в „Ню Йорк Таймс“ през хиляда деветстотин седемдесет и четвърта година, а после и посредством комисия за разследване на американския сенат през хиляда деветстотин седемдесет и седма година. Накратко, за съжаление е доказано официално, че в продължение на почти двадесет години, от хиляда деветстотин и петдесета до хиляда деветстотин и седемдесета, ЦРУ е провеждало експерименти върху пациенти без тяхното съгласие, с цел да контролира човешкия ум. Това се е правело чрез инжектиране на наркотици — предимно LSD, но също така и чрез електрически, сетивни и психически стимулации върху пациенти в психиатричните болници, хора без семейства, проститутки или военнопленници. Признатата, или във всеки случай първоначалната, цел е била да накарат руските шпиони да говорят и ако е възможно, да ги принудят да се обърнат срещу собствения си лагер. Сенатската комисия, натоварена да разследва този проект, е извадила на бял свят двадесет хиляди документа, отнасящи се до тези експерименти, и е открила, че проектът е използвал бюджет, възлизащ на двадесет и пет милиона долара извън…
	Телефонът на Сара звънна и Кристофър замълча. Инспекторката хвърли поглед на екрана. Беше шефът й Стефен Карлстрьом. Без да каже и дума, тя включи гласовата си поща.
	Кристофър, който започваше да разбира поведението на Сара, си направи заключението, че тя очакваше от него да продължи.
	— И така, тази програма за ментален контрол е струвала двадесет и пет милиона долара и е била извън какъвто и да било държавен контрол. С други думи, в продължение на двадесет години те са правели каквото си искат, без някой да им потърси сметка — финансова или научна, а още по-малко — етична. Разполагали са с почти неограничен бюджет за експерименти върху човешки същества, при това — без никакъв контрол. Можем да си представим докъде са могли да стигнат…
	Кристофър вдигна глава и разпозна мястото, където се намираха.
	— Не се съобразявайте с устройството. Минете през „Сен Клу“ — каза той на Сара. — Така е по-бързо, а и аз познавам пътя. Ще минем през Булонския лес.
	Хвърляйки поглед върху огледалото за обратно виждане, Сара се увери, че може да завие, и се престрои вдясно, за да излезе от шосето.
	— Идвах от време на време в гората на Марн ла Кокет, за да потичам с брат ми, когато бяхме още тийнейджъри. Това бе единственият момент, когато баща ми благоволяваше да направи някакво усилие, за да ни заведе на разходка, защото наблизо имаше игрище за голф. Впрочем той никога не ни посвети в този спорт. Не знам защо ви разказвам това. Просто защото минаването оттук ми се струва странно. А Адам и аз обичахме тези моменти…
	Кристофър усети, че гърлото му се свива, и стисна юмруци.
	— Този Шарл Пакрен има интерес да говори. Ако той е убил Адам, аз…
	— Аз съм тук, за да открия хората, които са убили брат ви, и да ги спра, Кристофър. Вие сте чудесен в професията си, но това не е вашата професия.
	Сара бе изрекла тези думи нежно и Кристофър за момент се успокои.
	— Какво още се знае за програмата „MK-Ultra“? — попита Сара, когато спря на един червен светофар.
	— Ами, разследването установява, че тази програма съдържа сто и петдесет проекта, но че от тях не е останало кой знае какво, защото през хиляда деветстотин седемдесет и втора година Ричард Хелмс*, тогавашният директор на ЦРУ, е постановил унищожаване на всички архиви на „MK-Ultra“.
	[* Ричард Хелмс (1913–2002) — директор на ЦРУ от 1966 до 1973 г. — Бел.прев.]
	Светна зелено и Сара зави, като следваше посоката за Марн ла Кокет.
	— А някакви подробности относно амбициите на тези проекти?
	— Надявате се, че някой от тях ще обясни състоянието на онзи, когото наричате Пациент 488?
	— Може би.
	— Изреждам ви най-фрапантните проекти от малкия списък, до който имаме достъп, благодарение на кашон от архивите, забравен от хората, натоварени да унищожат доказателствата: инжектиране на субстанции, провокиращи нелогично мислене и импулсивност до степен, че пациентът да се дискредитира публично; на субстанции, увеличаващи умствените способности и способностите за възприятие; на субстанции, предизвикващи симптоми на редица познати болести; на субстанции, чрез които пациентите стават по-податливи на хипноза; на субстанции, променящи личността по такъв начин, че субектът проявява тенденция да стане зависим от друг субект и тази зависимост постоянно се увеличава… И един последен проект за извършени експерименти във ваканционните лагери върху деца, без обаче да се споменава какви точно.
	Разтърсен, Кристофър спря четенето.
	— Ето това е накратко всичко, което се знае за този позорен проект, спрян окончателно едва през хиляда деветстотин осемдесет и осма година.
	В продължение на няколко минути се чуваше само шумът от мотора и от движещите се по асфалта гуми.
	— Пристигате след двеста метра — извести гласът на джипиеса.
	Вече нямаше никакво осветление на пътя и светлината на фаровете правеше мрака на гората да изглежда още по-дълбок.
	— Ще спра пред входа на къщата и вие можете да тръгнете за дома си. Съгласен ли сте?
	Кристофър кимна с глава.
	Сара намали скоростта, докато гледаше номерата върху фасадите на сградите. След като мина покрай една къща, която изглеждаше безкрайна и ги отдалечи от другите, откриха номер 23. Цифрите бяха от ковано желязо и се намираха на върха на високата желязна врата. От другата страна на решетките се отгатваше алея, която водеше към къщата. От двете й страни имаше ели.
	— Пристигнахме… Хайде, прибирайте се у дома.
	Сара угаси мотора и излезе от колата. Студеният нощен въздух я удари право в лицето. Погледна към желязната врата, докато се питаше дали Пакрен щеше да й отвори, или трябваше да се промъкне вътре тайно. Тогава забеляза, че вратата е полуотворена. Кристофър излезе на свой ред от колата, за да я заобиколи и да седне зад волана.
	Не бе направил и три крачки, когато чу шум зад гърба си.
	— Пазете се! — извика Сара.
	Само че той не бе трениран колкото нея. Едва успя да се обърне, когато удар по главата го запрати върху капака на двигателя. От устата му шурна кръв и той почти припадна. Хвана се за вратата в момента, когато нападателят му се канеше да му забие нож в корема. Сара се плъзна по капака и стигна точно навреме, за да извие ръката на убиеца.
	— Бягайте! — изкрещя тя на Кристофър.
	Напълно объркан, с помътнял поглед и непоносима болка в главата, Кристофър се отправи в посоката, където го водеха краката му. Като се клатушкаше, се хвана за решетките на входната врата. Промъкна се, без да мисли и без да знае къде отива. Бе поел по първия изпречил се пред очите му път, за да избяга от смъртта.
	Заслепен от болката и тъмнината, усети как клоните драскат лицето му и чу шум от борба и счупени стъкла зад гърба си. Спъна се в един корен и падна в калта.
	— Тичай! — изрева Сара, а после извика от болка.
	По лицето му се стичаше кръв, но Кристофър се изправи. Опита се да върви, като залиташе, и отново се срути на земята. Надигна се, но пак падна. С последни сили запълзя в калта, стигна до някаква горичка и отпусна глава на земята, стенейки. Чу приближаващи се стъпки. Нямаше време дори да помръдне, когато листата над главата му се раздалечиха. Кристофър инстинктивно покри лицето си с ръце.
	— Аз съм — прошепна Сара.
	— Мамка му, помислих си, че…
	Сара клекна до него, като си поемаше дъх.
	— Как се чувствате… как се чувстваш? — прошепна тя.
	Кристофър трудно можеше да анализира състоянието си.
	Челото му пулсираше, сякаш щеше да се пръсне.
	Сара огледа лицето му.
	— Натисни силно върху раната, ей тук, върху челото, за да спреш кръвта, и говори по-тихо…
	— Къде е оня тип, дето ни нападна? — прошепна Кристофър, докато притискаше с длан раната си.
	— Обезвреден.
	Той я погледна така, сякаш тя не бе човешко същество. Как ли се бе отървала от човек, който се бе опитал да го убие?
	— Очевидно не всички имаме еднакъв шанс да оцелеем. Смятате ли… Смяташ ли, че има и други?
	— Вероятно.
	— Кой бе това? Някой от хората на Пакрен?
	— Бих се учудила. Ако се съди по татуировките върху ръцете му, този тип е от руската мафия — прошепна Сара. — А освен това вратата не бе отворена, а разбита. Този тип е влязъл у Пакрен чрез взлом.
	— Наистина е странно. Кой друг освен нас би могъл да има сметки за уреждане с директора на „Жантикс“?
	— Хубав въпрос, но нямаме време да разсъждаваме. Засега няма да се връщаш при колата и ще стоиш близо до мен. Този тип със сигурност не е дошъл сам и вероятно има други, които бродят в околностите. Не знам дали късметът ни ще проработи втори път и дали ще успеем отново да им се измъкнем…
	Сара прегледа раната на Кристофър. Кръвта бе спряла и бе започнал да се образува хематом.
	— Ако не се движиш и не се вълнуваш прекалено, нещата ще се оправят.
	Сара протегна ръка на Кристофър, за да му помогне да се изправи, и извади оръжието, което бе взела от нападателя. Насочи го към земята и тръгна с отмерени крачки към къщата. Старинна къща, която отдалеч приличаше на ловна хижа.
	Двамата излязоха от прикритието на листака и тръгнаха предпазливо по тревата на огромната градина. Луната бе наполовина пълна и им даваше възможност да виждат на десетина метра около себе си. Оттук нататък на помощ идваше въображението. Впрочем пред тях стоеше неподвижен силует. Като се убедиха, че наистина не помръдва, двамата внимателно го заобиколиха. Облечена във вееща се на вятъра туника, статуята ги гледаше презрително от височината на целия си ръст. Кльощавото й лице бе скрито под качулка, показалецът на едната й ръка сочеше напред, а другата държеше коса.
	Полъх на вятъра раздвижи листата на дърветата и Сара рязко спря, като се оглеждаше напрегнато в мрака. Скрита зад един дънер, тя показа на Кристофър входа на къщата, която бе на десетина метра. Направи му знак да остане клекнал и да не мърда в очакване на сигнал от нея. А после се изплъзна като сянка. Краката й газеха влажната земя и тя напредваше прегърбена. Токовете на ботите й безшумно докоснаха дървените дъски на терасата и тя се прилепи към стената точно до входната врата. Бутна я с ръка. Както и предполагаше, едното й крило се отвори само. Почака няколко секунди и бързо прокара ръка по рамката й. Нищо. Даде знак на Кристофър да отиде при нея и когато и той се долепи към стената, му нареди шепнешком да чака, докато се промъкне сама в къщата. Тръгна с насочено оръжие. Най-напред нахлу в антре с висок таван и вляво видя врата със стъклописи като в църква, от която се влизаше в мраморен хол, а един коридор водеше към вътрешността на къщата. Вдясно имаше стълба, застлана с килим — водеше към първия етаж.
	Сара се завъртя в кръг и без малко не натисна спусъка, когато видя един легнал по корем на земята силует. Инспекторката го подритна. Никаква реакция. Тя коленичи. Нямаше пулс. Тогава обърна трупа. Непознат мъж на тридесетина години. Вероятно човек от личната охрана на Пакрен. С енергично движение разреши на Кристофър да влезе. Показа му слабата струя светлина, която се прокрадваше под една врата в коридора срещу тях. Приближиха се мълчаливо и сърцата им подскочиха, защото чуха гласове. Различиха поне двама души. Единият глас бе силен, а другият — слаб и като че ли болнав. Сара сложи крак на първото стъпало и наведе главата си. Вдясно, по средата, стълбата имаше отклонение към някакво помещение в подземието. Сара легна на стълбите с гъвкавостта на същинска тигрица и започна да наблюдава. В помещението, което представляваше мазе, видя някакъв човек, седнал в инвалиден стол, с ръце, вързани зад гърба. Лицето му бе отекло, а главата му — отпусната върху гърдите като прекалено тежко парче плът. Въпреки раните тя позна Шарл Пакрен, чиято снимка бе виждала в интернет.
	До него висок голобрад мъж си изтриваше с парцал оцапаните с кръв ръце. Зад директора на „Жантикс“ един друг по-дребен мъж с малка брадичка държеше мобилен телефон до ухото на нещастника, когото измъчваха.
	— Добре, господин Пакрен — изрече глас от микрофона на телефона. — Съпротивлявате се по-дълго, отколкото си представях. Само че, виждате ли, състоянието, в което се намирате, не се равнява дори на една стотна от страданията, на които вие и вашите приятели ме подлагахте толкова години. И така, повтарям въпроса си: „Какво искахте да разберете, като ме карахте да понасям всичко това толкова години и най-вече — какво открихте?“. — Гласът трепереше, като че ли човекът имаше затруднения с дишането.
	Шарл Пакрен не повдигна глава, сякаш бе припаднал. По-едрият от двамата му палачи го сграбчи за челюстта и рязко изправи брадичката му.
	— Отговори или ще натисна по-силно…
	— Моля ви, престанете — успя да каже Пакрен. — Знам какво искате, но не зная отговорите на вашите въпроси. Кълна ви се.
	— Не ви вярвам — избухна гласът в телефона. — Но да започнем от началото: колко пациенти 488 бяхме?
	Шарл Пакрен полуотвори устните си, по които бе полепнала кръв:
	— Бяхте мнозина, но само двама оживяхте. Вие и още един, за чиято смърт научих наскоро.
	— Добре — отвърна гласът по телефона, докато палачът пускаше челюстта на директора на „Жантикс“. — Както виждате, можете да отговаряте. Продължавайте така и скоро ще дойде краят на мъките ви. И така, какво търсехте чрез експериментите с нас и какво открихте? Та аз изтърпях двадесет години мъчения… За какво послужи всичко това?
	Великанът с изцапаните с кръв ръце фрасна почти безшумно Пакрен в лицето, а после взе нож, чието острие вкара бавно под капачката на коляното му. Старият директор нададе такъв вик, че Сара потрепери.
	— Ако вие не знаете, то кой знае? Отговорете и всичко ще свърши! — изхриптя мъжът по телефона.
	Сара понечи да се намеси, като се възползва от суматохата, но усети ръката на Кристофър да хваща нейната с неочаквана твърдост. Тя го измери с поглед. А той поклати глава, с което искаше да каже „не“. Изненадана, откри в погледа му решителност, каквато не си представяше, че притежава.
	— Ако се намесим, ще го спасим, но той ще наеме адвокати и никога няма да узнаем истината — прошепна мъжът.
	Искането му бе недостойно, но Кристофър имаше право. Щяха да научат повече, ако чуеха това, което Пакрен щеше да каже, принуден от мъченията, отколкото ако предизвикат съдебен процес. Тя седна отново и погледна Кристофър през рамо. Той трепереше, а очите му бяха червени. Сара се питаше колко ли време щеше да издържи.
	— Кълна ви се, че не знам какво са търсели. Аз само ги снабдявах с LS34 — до днес… Това е всичко.
	— Лъжа!
	— Искаха да изследват неизследвани досега научни области… да доведат процеса толкова далеч, колкото никога не бе стигал… независимо на каква цена. Само това разбрах през годините, когато ги снабдявах със субстанцията. Нямах представа, че ви измъчват…
	Потискащо мълчание последва признанието на Пакрен. Едва се чуваше умореното дишане на човека, който задаваше въпросите…
	— Питам ви за последен път, господин Пакрен, кой ми причини това?
	Пакрен мълчеше и стенеше от болка.
	Човекът с изцапаните с кръв ръце отиде и взе една пинсета от малка чантичка, поставена върху масата, и я доближи до очите на Пакрен. Старият човек изхълца от ужас.
	— Само едно име и спирам всичко — каза гласът по телефона.
	Цялото тяло на стареца трепереше. Бе на път да отстъпи.
	Стопени бяха и последните му съпротивителни сили. Палачът приближи пинсетата до ръката му, хвана един нокът и дръпна бавно. Кожата се разкъса на малки парченца. Воят бе непоносим. Кристофър се обърна рязко и повърна в ръката си. Пинсетата хвана и втори нокът. Старият човек рухна окончателно.
	— Натаниел Евънс — каза той почти в агония.
	— Кой е той?
	— Натаниел Евънс.
	Сара размени поглед с Кристофър. И двамата разпознаха името на човека, написал меморандума на ЦРУ, който Кристофър бе открил в документите на Адам.
	— Жив ли е още? — поде гласът в слушалката.
	— Да… Така мисля — отговори старият директор.
	— А къде е?
	Шарл Пакрен обърна глава настрани, като че ли се бореше с последни сили, преди да каже каквото искаха от него.
	— Във Франция.
	— Адресът му!
	— Не съм го виждал отдавна.
	— Адресът му!
	— Улица „Пьоплие“ сто и тринайсет. В Еври.
	Сара усети напрежението на застаналия зад нея Кристофър. Обърна се. Той бе смъртноблед, с полуотворена уста и ококорени от ужас очи.
	— Какво има? — прошепна тя.
	Той не помръдна.
	— Какво става, Кристофър?
	— Това е… адресът на родителите ми…


>	19

	Точно под краката им двамата мъже, които бяха измъчвали стария директор на „Жантикс“, размениха няколко думи на руски. После по-едрият се обърна към Шарл Пакрен:
	— Отиваме на адреса, който ни даде. Ти оставаш тук, докато се върнем. Ако си ни излъгал… — И той почисти един съсирек кръв върху нокътя си, — започваме всичко отново. Докато се вразумиш. Ясно ли е?
	Шарл Пакрен изхленчи и отпусна пребитата си глава върху гърдите. По-едрият бандит му запуши устата.
	Сара направи знак на Кристофър да се качи тихо по стълбите. Но той бе все още шокиран от чутото. Двамата убийци вече се изкачваха по стълбите, като разговаряха на руски. Сара изруга със стиснати зъби и разтърси Кристофър. Напълно замаян, той рязко стана и светкавично се изкачи по стълбите, без да се притеснява от шума, който вдигаше.
	— Спри! — изрева единият руснак.
	Сара отново изруга през зъби и изстреля един куршум напосоки, за да си даде време да настигне Кристофър. Не се чу отговор и рамката на вратата към подземието се разхвърча на парчета. Двамата минаха през фоайето, изскочиха навън и прекосиха градината, като тичаха с всички сили.
	— Какво правиш? — избухна Сара, като видя, че Кристофър вади телефона от джоба си.
	Полицията трябваше да иде за Симон веднага. Без да й отговори, той набра числото 1 и тъкмо се канеше да набере и 7, когато нов изстрел разкъса кората на едно дърво до тях. Кристофър изтърва мобилния си телефон и веднага се наведе да го търси.
	— Кристофър — не! — заповяда му Сара и го затегли за ръката.
	Само че Кристофър вече не разсъждаваше трезво. Той мислеше само как да спаси Симон. Освободи се с рязко движение, като трескаво ровеше по земята, за да намери телефона си. Сара застана пред него.
	— Вземи колата, ще пристигнеш преди полицията!
	После стреля два пъти към сенките, които току-що бяха изскочили от къщата.
	— Сега! Веднага! — изрева тя.
	Кристофър се опита да тича отново, препъна се, падна, чу нова престрелка, стана и хукна по пътеката, която водеше към входа. Тичаше с ръце върху лицето си, без да обръща внимание на клоните, които постоянно го драскаха и шибаха. Когато най-после стигна до желязната врата, хукна право към колата, отключи я и потегли светкавично.
	Измина десетина метра и чак тогава погледна в огледалото за обратно виждане. Надяваше се Сара да тича след него, но видя само един от преследвачите да изскача между дърветата. Кристофър направо смаза педала за газта. С вкопчени във волана ръце измина петнадесетте километра до бащиното си жилище, обладан от кошмарна тревога. Който и да бе този Натаниел Евънс, не можеше да живее на адреса на родителите му. Имаше някаква грешка. Пакрен е искал да си отмъсти за разкритията на Адам, като предизвика убийството на цялото семейство. Това бе единственото възможно обяснение.
	Най-сетне Кристофър пристигна до старата къща, зидана с камъни и чакъл*, паркира бързо, излезе от колата и се хвърли към входната врата. Без малко не падна върху мокрите плочи на площадката, извади ключа от дома на родителите си и отвори вратата. Без да се тревожи от шума, който вдигаше, се качи на първия етаж, прекоси тичешком коридора и отвори вратата на кабинета на баща си. Въздъхна с облекчение, когато видя покрития със завивки Симон на дивана. Кристофър укроти дишането си, приближи се до малкото момче и го погали по косата.
	[* Характерна зидария за къщите в предградията на Париж и Парижкия басейн на хора с добри възможности през периода 1880–1930 г. — Бел.прев.]
	— Симон — прошепна му той, — съжалявам, че те будя посред нощ, но трябва да заминем. Веднага.
	Без да му даде време да се опомни, Кристофър го хвана за ръката и го вдигна от леглото.
	— Не… уморен съм — простена детето.
	— Знам. Ще спиш вкъщи. Хайде, ела.
	Симон седна в леглото с подути от съня очи, а после се изправи. Кристофър започна да го тегли за ръката към вратата на стаята.
	— Ами нещата ми? — изхленчи Симон.
	— Ще се върнем да ги вземем. Хайде, ела.
	Двамата излязоха от стаята. Симон погледна Кристофър и смръщи вежди.
	— Защо имаш кръв по лицето?
	В бързината Кристофър бе забравил раната си и ужасяващия си вид с подутините по лицето.
	— Ами, ударих се, много съм глупав. Ще ти разкажа в колата. Ще видиш, интересно е. Хайде, тръгваме — каза той, докато побутваше детето, което ситнеше пред него.
	Колко ли време имаше, преди да се появят убийците? И дали Сара бе успяла да ги обезвреди? Или бе загинала? Въпреки че му бе трудно да приеме подобна хипотеза, трябваше да прояви практичност, ако искаше да спаси Симон и родителите си. Следователно, трябваше да действа, все едно Сара бе мъртва и убийците щяха да са тук всеки момент.
	— Моля те, Симон, побързай!
	— Ама къде отиваме?
	Кристофър отвори вратата на спалнята на родителите си и бързо разбра, че в леглото бе само майка му.
	— Мамо, мамо, събуди се!
	Майка му винаги спеше тежко и Кристофър трябваше да я разтърси втори път. Тогава Маргьорит се стресна и се събуди.
	— Свети боже, Кристофър, какво правиш тук? Какво става?
	— Ела с мен. Не трябва да оставаме повече тук.
	— Какво, ама да не си се побъркал?
	— Мамо, довери ми се или рискуваш да те убият.
	— Да ме убият ли? Боже, какво ти е на лицето? — попита тя, обзета от паника, докато отмяташе завивките.
	— Казвам ти да ми повярваш и да дойдеш с мен — загуби търпение Кристофър, като поглеждаше през прозореца, за да види дали не бе пристигнала някаква кола.
	В този момент майка му осъзна, че и Симон е в стаята.
	— Симон, скъпи, добре ли си? — попита тя момчето и го погали по бузата.
	Малкото момче направи гримаса и извърна глава. Кристофър не даде възможност на майка си да се помайва, а я хвана за ръката и я повлече извън стаята. Пресякоха бързо коридора и слязоха по стълбите.
	— Ама какво става? Кой ще ме убие?
	— Къде е татко? — прекъсна я Кристофър.
	— Не знам. Сигурно е отишъл да пие чаша мляко и да си чете вестника както всеки път, когато не може да спи.
	Като слезе долу, Кристофър погледна през шпионката на вратата. Все още нямаше никаква кола освен неговата. Майка му го дръпна за ръката.
	— Кристофър, обясни ми!
	— Знам, че приличам на луд. И аз щях да помисля същото за себе си, ако можех да се видя отстрани в този вид… Само че току-що открих доказателства. — И той зашепна в ухото на майка си, за да не чуе Симон. — Катастрофата с Адам не е била нещастен случай. Бил е убит.
	Маргьорит закри устата си с ръка и тихичко извика. Беше шокирана.
	— Ще убият и нас, ако останем тук — добави Кристофър.
	Канеше се да излезе, когато чу гласа на баща си:
	— Къде отивате?
	Кристофър се завъртя на петите си. Баща му стоеше в хола, облечен в халат.
	— Едуард, слава богу, че си тук! — възкликна Маргьорит. — Кристофър казва, че ще ни убият, ако останем тук, и че ще трябва да заминем…
	Като чу думите на баба си, Симон се притисна до чичо си.
	— Какво става, Кристофър? — попита Едуард.
	Кристофър огледа баща си и в очите му се наби една подробност. Носеше обувки, а не пантофи. И ако човек се вгледаше добре, щеше да види, че бе облечен под халата.
	— Попитах те нещо, Кристофър! Защо отвеждаш Симон и майка ти? — повтори Едуард с властния си глас.
	— Тръгваме — побърза да каже Кристофър, като хвана ръцете на майка си и на Симон. — А ти — добави той, — прави каквото искаш, но знай, че едни типове, с които не пожелавам на никого да се срещне, са на път за нашата къща и търсят някой си Натаниел Евънс.
	Докато майката на Кристофър гледаше сина си с неразбиращ поглед, Едуард не трепна. Само че Кристофър бе сигурен, че в погледа му бе прочел страх.
	Маргьорит се отскубна от ръката на сина си.
	— Спри! — каза тя. — Нищо не разбирам.
	— Ела, мамо, умолявам те, довери ми се.
	Маргьорит хвърли смаян поглед към съпруга си. Едуард й направи знак да се приближи. Кристофър видя, че тя се колебае, и сърцето му се сви.
	Тогава чуха да се затръшва врата на кола до къщата. Кристофър помъкна Симон към стъклената врата, водеща към градината. Но бе направил само три крачки, когато входната врата се отвори с трясък. По-дребният от двамата мъже, които измъчваха Пакрен, нахлу в хола и сграбчи грубо ръката на майката на Кристофър, а после опря дулото на оръжието си в челото й.


	Болката на вързаните здраво до кръв ръце не бе нищо в сравнение с факта, че гледаше страданията на Симон, когото завързаха на един стол до него.
	— Симон, скъпи — прошепна му той, — всичко ще се оправи… Нали?
	С наведена глава изплашеното дете кимна, сякаш се почувства задължено да се подчини на чичо си. Само че дишаше на пресекулки, а краката му нервно подскачаха.
	Срещу тях Едуард и съпругата му бяха завързани на столове един до друг. Маргьорит гледаше внука си и си хапеше устните. Едуард наблюдаваше нападателя. Той измърмори няколко думи на руски по телефона, направи снимка на бащата на Кристофър, изпълни някаква заповед и остави телефона върху масата в хола, от едната страна на която бяха Симон и Кристофър, а от другата — Едуард и Маргьорит. От телефона се разнесе същият слаб и болнав глас, който Кристофър вече бе чул от мазето, където разпитваха директора на „Жантикс“.
	— Натаниел Евънс… Двадесет и две години, пет месеца и шест часа… Ето от колко време те търся…
	Кристофър свали за миг поглед от Симон, за да види реакцията на баща си, но Едуард бе невъзмутим.
	— Търся те от деня, в който успях да избягам от заведението за психичноболни, където ти и приятелите ти ме затворихте. И оттогава посветих целия си живот на една цел — да те намеря…
	Майката на Кристофър потърси с очи погледа на мъжа си, но той не й обърна внимание.
	— О, зная много добре, че жена ти и синът ти не те познават под това име — продължи умореният глас. — Както и вероятно не знаят какво чудовище си в действителност.
	Бащата на Кристофър не отговори, само гледаше със суров поглед телефона.
	— Едуард, кажи ми, че това е грешка — помоли Маргьорит.
	Дядото на Симон обърна глава към жена си.
	— Този човек е луд. Не знам защо ме нарича така. Всичко това е…
	— Натаниел — намеси се гласът. — Не си ли спомняш Лазар? Та ти прекара толкова нощи с мен: не ми позволяваше да спя и ме влачеше в залата за експерименти. Пак и пак, а аз те молех да спреш… Не може да си забравил всички тези моменти, които сме прекарали заедно. И въпреки изминалите години безпогрешно разпознавам лицето ти…
	— Какво искате? — попита Едуард. — Това, което говорите, е безсмислено. Не зная кой е Натаниел Евънс. Развържете ни и намерете хората, които ви трябват!
	— Забавно е, но разбирам, че се смущаваш от жена си и сина си… И аз така бих се чувствал със семейството си, ако го бях видял някога… Само че разбираш ли, през всичките години, в които ти си играеше с мозъка и тялото ми, аз издържах на мъченията, като си мислех за тях, за мига, когато ще ги видя и прегърна. А после, в деня, когато успях да избягам от гробницата, в която ме бе затворил, за да ме измъчваш, си представих как заставам пред тях: със съсипаното си тяло, празния поглед и най-вече — с изгорената си душа, в която ти ровеше с такова удоволствие, че ме превърна в призрак. И тогава си казах, че е по-добре да ме мислят за мъртъв… — Лазар млъкна и слабият му глас заглъхна.
	В хола цареше тежко мълчание. Всичко изглеждаше нереално. В помещението все още се носеше миризмата на ястието от вечерята. Всяка вещ, всяка възглавничка си бяха на мястото. Само дето и четиримата бяха завързани за столове и един мъж ги заплашваше с огнестрелно оръжие.
	— Какво искате? — попита Кристофър, а лицето на Симон бе станало смъртнобледо.
	— Кой пита?
	— Кристофър, синът на Едуард.
	— Та това е вечерта на живота ми — отвърна Лазар. — Искам да видя как умира човекът, който ми причини толкова страдания. Само че преди това искам да науча истината.
	— Каква истина? — попита Кристофър, раздразнен от мълчанието на баща си и разкъсващата сърцето тревога на майка си.
	— Искам да знам за какво им е послужило това… На какво са били посветени тези години на мъчения, извършени върху мен. А, Натаниел? Какво търсехте? Защо ни наричате „Пациенти 488“?
	Кристофър обърна глава към баща си. В погледа на стареца се четеше решителност, която напомни на Кристофър гнева, от който той и брат му толкова се бояха като деца.
	— Вярно ли е всичко това? — попита го Кристофър.
	Едуард стискаше толкова силно челюстите си, че мускулите му трепереха.
	— Вярно ли е всичко това? Отговори!
	Риданията на Маргьорит раздраха тишината.
	— Истината, Натаниел! Истината! Сега! — заповяда Лазар с носовия си глас.
	Въоръженият мъж в стаята следеше нервно всяко движение на пленниците.
	— Признай какво си направил, Натаниел! Твърде късно е да премълчаваш истината. Освободи се на свой ред от лъжата, в която живееш от години!
	— Едуард! — извика Маргьорит. — Каквото и да си направил, прощавам ти. Само му отговори! Умолявам те!
	Едуард дишаше шумно.
	— Може да си бил палач, садист! Само че не може да си и подлец! — подхвърли Лазар. — Не и пред жена ти и сина ти…
	Кристофър видя, че лицето на баща му стана кървавочервено. Очевидно кипеше от гняв.
	— Кой си ти, Лазар, че да ми даваш уроци по съвест? Та ти предаде собствената си страна! Ти уби невинни хора, за да се сдобиеш с информация! Ти измъчваше хора само за да научиш някое име, код, адрес! За теб шпионажът бе отдушник за скритата в най-потайните кътчета на душата ти перверзност…
	Гласът на Едуард замря и настана мълчание. Очите на Маргьорит бяха пълни със сълзи и тя бе смъртнобледа. Въпреки че очакваше подобно разкритие, Кристофър бе смаян и го полазиха тръпки.
	Палачът в услуга на Лазар гледаше лошо пленниците. Едуард си поемаше дълбоко въздух, а в очите му блестеше омраза.
	— Добре, а сега, след като вече имаме признание — поде Лазар провлачено, — отговори на въпроси ми: какво търсехте при експериментите с нас? И какво открихте?
	— Никога няма да узнаеш. Няма да ме накараш да предам родината си.
	Кристофър гледаше баща си и не вярваше на ушите си. Маргьорит се тресеше на стола. Всяка дума на съпруга й я хвърляше във все по-голям ужас.
	— Знам, че ти и приятелите ти навремето бяхте големи изследователи, фантазьори, нещо като ясновидци — продължи Лазар. — Само че сега това вече няма смисъл. Давам ти последен шанс да се разкаеш, като… ми кажеш истината.
	— Ще умреш в незнание — избълва Едуард.
	След звучния глас на бащата на Кристофър последваха стенанията на Маргьорит. Лазар заговори отново:
	— Дадох ти шанс… Сергей! — извика той.
	Руснакът се приближи към Едуард и го заобиколи. После постави дулото на пистолета върху слепоочието на Маргьорит.
	— Не! — изкрещя Кристофър. — Отговори му!
	Сергей завъртя ръката си и натисна по-силно.
	— Една норвежка инспекторка е в течение на целия случай — каза неочаквано Кристофър. — Така или иначе, ти си разкрит, не можеш да скриеш нищо. Така че му кажи каквото иска да знае.
	Как баща му можеше да мълчи, когато заплашваха да убият жена му?! Кристофър забеляза, че очите на Симон бяха полузатворени и че главата му падаше върху гърдите му. Беше му лошо и щеше да загуби съзнание. Кристофър предпочете да не го буди:
	— Помниш ли, Натаниел, как ми казваше да броя до три, докато заспя? — попита Лазар. — Не исках, защото знаех, че като се събудя, страданието ми ще бъде още по-ужасно от страданието, с което заспивах. Е добре, сега ще броя отново, но за теб. За да ти дам време да помислиш. Изглежда, че стресът изостря ясновидството. Така ми казваше ти навремето, преди да повториш върху мен експериментите си за хиляден път.
	С очи, пълни със сълзи, и треперещо тяло, Маргьорит погледна мъжа си умолително.
	— Едно — започна Лазар.
	Твърд като войник, когото щяха да разстрелват, Едуард не обърна внимание на безкрайното отчаяние на съпругата си. Но в очите му Кристофър прочете ужасната борба, която водеше, за да запази мълчание.
	— Бабо — проплака Симон, преди да припадне.
	— Всичко ще се оправи, миличък. Не се тревожи за мен. Обичам те, сладък мой.
	— Татко — подхвърли Кристофър, който не бе наричал така баща си повече от тридесет години. — Умолявам те, не можеш да направиш това.
	— Две — продължи Лазар.
	Кристофър срещна погледа на майка си. Тя му се усмихна през сълзи, сякаш за да му каже за последен път колко го обича. После погледна Симон и затвори очи.
	— Отговори! — изрева Кристофър, като дърпаше до кръв завързаните си ръце.
	— Три — заключи Лазар.
	Изстрелът на мълчаливеца раздра тишината в хола и главата на Маргьорит увисна върху гърдите й.


>	20

	Кристофър се задушаваше. Струваше му се, че сърцето му всеки момент ще спре. Изправено лице в лице с абсурдната ситуация, съзнанието му се откъсна от настоящето и заплава без болка в празното пространство — в нежното преддверие на лудостта, което спестява страданието и лукаво принуждава към загуба на разума. Вероятно той щеше да си остане завинаги там, ако през годините му на работа като военен репортер не бе отчасти свикнал с насилието. А имаше и Симон. Негов дълг бе да се опита да го защити. Кристофър погледна към баща си. С вдигната брадичка и потрепващи клепачи старецът бе безстрастен и невъзмутим — човек, чието поведение показва, че е готов да страда, за да изпълни дълга си.
	— Виждам, че не си се променил, Натаниел — въздъхна Лазар. — Поставяш търсенето на знанието и дълга пред… човечността. Е, добре, съжалявам, че се стигна дотук, Натаниел… но може би държиш повече на децата си, отколкото на жена си?
	Сергей заби тежкия си, скрит под рошавите вежди поглед в Кристофър и се приближи до него с оръжието си, все още изцапано от кръвта на майка му. Кристофър го следеше с очи, а сърцето му биеше толкова бързо, че щеше да изхвръкне.
	— Слушайте, трябва да има и друго решение — заекна той. — Може би…
	Замълча, когато усети ледения допир на метала върху слепоочието си. Едуард за първи път обърна глава и погледна сина си.
	— Не прави това, Лазар — каза той за изненада на Кристофър, — или вярвай ми, ще съжаляваш…
	— За какво ще съжалявам? Та аз ще умра след няколко дни…
	— Именно и затова ще съжаляваш още повече…
	— Моля?
	— Използвай последните си мигове на земята, за да се разкаеш! Ще ми благодариш за това.
	— Престани с манипулациите си! Говори ясно!
	— Довери ми се за първи път през живота си. Не се захващай със сина ми, защото ще платиш твърде скъпо…
	Лазар не отговори. Като че ли размишляваше… Тилът на Кристофър бе вдървен и почти парализиран, но той хвърли бегъл поглед към Симон. Детето все така бе в безсъзнание. Дулото на оръжието се заби още по-дълбоко в кожата му и го принуди да наведе главата си настрани.
	— Ако не го направиш за мен, направи го за Симон — помоли Кристофър, като гледаше баща си. — Сигурен съм, че го обичаш.
	— Нямам повече време за губене — заяви Лазар. — Сергей, убий детето, ако Натаниел не отговори на въпроса ми…
	— Какво?! Не, не, милост! — извика Кристофър. — Не можете да направите това! Не и едно дете!
	А после се завъртя и впери очи в баща си:
	— Татко! Татко!
	Руският убиец насочи оръжието към главата на припадналото дете.
	Кристофър се разплака от ярост:
	— Не!
	— И така, започвам отново — каза Лазар и повиши уморения си глас. — Какво искахте да откриете чрез вашите експерименти с пациенти 488 и какво открихте? Искам да знам всичко, Натаниел! Едно!
	Кристофър се бореше като разярен звяр върху стола си. Каишките, с които бяха завързани ръцете му, и ставите му скърцаха от напрежението на мускулите.
	— Каквато и да е причината, заради която мълчиш, тя не струва колкото живота на Симон! — изрева Кристофър.
	Баща му се осмели да погледне лицето на внука си. От очите му се стичаха сълзи. Та само преди няколко часа той му четеше приказка за рицарите и дракона, за да заспи. Променяше гласа си спрямо героите. А преди Симон да си легне, двамата играха пинг-понг…
	— Две! — натърти раздразнен Лазар.
	— Спрете! — извика Кристофър.
	— Тогава да говори! — възрази Лазар.
	Едуард гледаше сина си. Съсипан, Кристофър плачеше и бе изпънал тялото си, като че ли искаше да се хвърли между дулото на оръжието и Симон.
	— Последно предупреждение, Натаниел.
	— Как е възможно да си ни учил на молитви и да допуснеш да се случи това?! Нямаш право да се отречеш от Бога до такава степен! — намеси се Кристофър.
	Едуард гледаше в празното пространство.
	— Ти ще носиш тази отговорност! — заключи Лазар.
	Сергей се отдръпна и се прицели в тила на детето. Кристофър дръпна ръцете си толкова силно от каишките, че раздра кожата си. Убиецът зареди пистолета си.
	— Три! — извика Лазар.
	— Спри! — каза Едуард, без да повишава глас.
	Кристофър видя как пръстът на убиеца придърпва спусъка и спира точно преди да изстреля куршума.
	— Слушам те — изрече Лазар с режещия си глас.
	— Отговорите са в една папка, която държа тук — отвърна бащата на Кристофър.
	— Къде?
	— В скрина зад теб.
	— Сергей, потърси го.
	— Няма да успее да отвори касата. Тя е с пръстов отпечатък. И ако ти хрумне да ми отрежеш някой пръст, както правеше, когато работеше за руснаците, знай, че улавя и пулсациите.
	— Сергей, развържи го и го накарай да отвори касата. Бъди нащрек.
	Убиецът мина зад Едуард. С едната си ръка държеше оръжието си, насочено към главата му, а с другата разсече каишките с ножа.
	— Не се опитвай да ни преметнеш, иначе ще убия първо момчето — каза руснакът.
	Едуард стана бавно и се приближи до скрина от акажу, върху който имаше фигура на чайки в полет, която Кристофър помнеше още от детството си. После клекна, отвори една вратичка и извади кашони с чаши, които постави на земята. Сложи дланта си върху дигиталната стена в дъното на скрина, тя се отвори и се показа вратичката на каса. Едуард набра четирицифрения код и извади малка картонена чанта за документи с деликатност, каквато Кристофър не познаваше. После се изправи.
	— Освободете Симон и сина ми — каза той, като държеше чантата с края на пръстите си.
	Сергей дори не си даде труда да изчака какво ще каже шефът му, а изтръгна сивата картонена чанта от ръцете на Едуард.
	— У тебе ли е? — попита с безпокойство Лазар.
	— Да.
	— Отвори я!
	Сергей отстъпи назад и без да изпуска Едуард от очи, отвори чантата.
	— Има някакъв плик.
	— А какво има вътре? — подразни се Лазар.
	Руският убиец разпечата плика. Кристофър забеляза, че баща му следи всяко негово движение. В момента, когато разкъса дебелата хартия, руснакът извика от отвращение и залитна назад, като изпусна оръжието си. Въпреки че бе далеч, Кристофър усети миризмата, която се носеше от плика, и преди да разбере какво става, Едуард изтича към падналия на земята пистолет.
	Сергей дойде на себе си по-бързо, отколкото се очакваше, и ритна Едуард по ръката. Старецът изпусна оръжието и падна по гръб. Руснакът се закашля и разтърка очи, като направи опит да се надигне от земята, но загуби равновесие, опря се на една ниска маса, която събори. В стаята проехтя звукът от счупените предмети, натрупани върху нея.
	Бащата на Кристофър се надигна и хукна към вратата, от която се излизаше в градината. Съблече халата си, под който бе напълно облечен, хвърли последен поглед през рамо и изчезна тичешком.
	— Какво става, Сергей? — крещеше Лазар в слушалката.
	Превит на две, убиецът повърна, преди да отговори с отслабнал глас.
	— Натаниел избяга… Писмото… беше клопка…
	— Хвани го! — заповяда Лазар.
	Руснакът се опита да се изправи, но краката не го държаха.
	— Не… мога…
	Последва момент на мълчание, а после режещият глас на Лазар заповяда:
	— Кристофър Кларънс, хванете баща си и го доведете тук. Иначе Симон ще иде при майка ви.
	Убиецът се завлече със залитане при Кристофър, извади нож от джоба си и разряза каишките, с които бе вързан за стола.
	Кристофър се изправи, прецени за секунда дали да не нападне загубилия сили от субстанцията в плика руснак, но рискът бе твърде голям.
	— Побързай! — изнерви се Лазар. — Ако искаш да спазя обещанието си.
	— А вие и не помисляйте да сторите зло на сина ми — отвърна Кристофър и се затича с всички сили. — В противен случай никога няма да получите отговор на вашите въпроси. Ако трябва, аз самият ще убия баща си.
	Кристофър вече бе отворил вратата към градината. Силуетът на баща му едва се забелязваше. Старецът се измъкваше през желязната врата — същата тази врата, през която нито той, нито брат му имаха правото да преминават, когато бяха малки, защото според баща им гората била твърде опасна.
	Кристофър прекоси градината, тичайки като луд, но му се наложи рязко да намали темпото си, като влезе в гората. Бе тъмно и рискуваше да се блъсне в някое дърво. На няколко метра напред чуваше шума от стъпките на баща си, който тичаше по шумата и чупеше съчките. Едуард се придвижваше бързо, сякаш виждаше в мрака и познаваше пътя наизуст. Кристофър напредваше по-бавно. Често се навеждаше миг преди да се удари в някой клон, или прескачаше някоя дупка секунда преди да падне в нея. Накрая излезе от гората и забеляза баща си да прекосява полето под бледата светлина на луната. Тичаше към няколко малки бараки, наредени една до друга — поне така изглеждаха в тъмнината. Очите му вече се бяха нагодили към мрака и Кристофър се спусна с пълна скорост след баща си, но той вече затваряше вратата на една от бараките. Кристофър влезе в бараката десет секунди след Едуард. Вътре имаше само малко помещение с дъсчени стени и висящи по тях градинарски инструменти. Инструменти имаше и по земята. Освен тях в помещението нямаше нищо. Задъхан, Кристофър тръгна по стария окъсан зелен мокет, вдигна едно платнище и си даде сметка, че баща му бе изчезнал. Излезе от бараката и затърси скрита врата, но не откри нищо. Върна се вътре и се досети, че има една-единствена възможност. Коленичи, повдигна парче мокет и видя някакъв капак. Предпазливо легна на пода и прилепи ухо към дървените дъски. Скоро чу гласа на баща си.
	— Не, не казах нищо… и всичко ще бъде разрушено.
	Кристофър задържаше дишането си, за да не пропусне нито дума.
	— Не, Кристофър няма да оцелее… Предпочетох да ви предупредя, за да вземете мерки. Още повече, предвид факта, че Пакрен ме уведоми за някаква норвежка инспекторка от Осло, която разследвала Пациент 488… А що се отнася до острова… възможно е там да са останали някои неща, които бяхме принудени да зарежем… Да, господине, съжалявам, трябваше да разруша всичко, като тръгвах, но нали разбирате, че бяхме вложили толкова време да изградим всичко това, пък и аз разчитах, че ще успея да се върна. Да, господине, съжалявам… Ще се опитам да замина… Добре, господине… Довиждане.
	Кристофър премести рязко капака. Баща му вдигна глава и срещна погледа на сина си, който скочи и се приземи тежко в подножието на стълбата. Едуард отстъпи назад към една малка масичка от акажу. С един поглед Кристофър обхвана помещението: вътре имаше кресло и празно бюро, над което бяха заковани няколко снимки на непознати хора и сгради.
	— Кой си ти? — попита с ожесточение Кристофър.
	Баща му се вгледа в него и не каза нищо. Кристофър бързо се приближи до баща си и сграбчи ръката му.
	— По дяволите, връщаме се у дома и ти казваш на тези мъже всичко, което искат да узнаят!
	— Остави ме — излая Едуард и се освободи с рязко движение.
	Кристофър го хвана за яката и доближи лицето си до неговото:
	— Ти си боклук! Боклук, който на всичко отгоре се смята за интелигентен! За по-умен от всички! Само че ти си само един психичноболен човек, садист!
	После с рязко движение замъкна баща си до подножието на стълбата.
	— Качвай се! — заповяда му Кристофър.
	Баща му го гледаше, без да помръдне.
	— Качвай се по тази проклета стълба!
	Едуард извърна глава. Кристофър го заплаши с юмрук.
	— Не ти стига, че уби жена си, а сега искаш да убиеш и внука си?! Качвай се!
	— Какво си мислиш? Че съм прекарал целия си живот, пазейки тайната, за да разкрия всичко сега?
	Кристофър удари баща си с юмрук в корема и той се сви на две.
	— Качвай се по стълбата! — повтори студено Кристофър.
	Едуард вдигна очи към сина си. В тях блестеше весело пламъче.
	— Виждаш ли, че и ти използваш сила, за да получиш онова, което не можеш… — После се отпусна на земята.
	В пристъп на ярост Кристофър вдигна баща си и го сложи на гърба си. Само че той бе твърде тежък и се съпротивляваше с всички сили. Тялото му се плъзна надолу, а Кристофър загуби равновесие и хвърли баща си на земята. Кракът на стареца се удари в земята и костите му зловещо изтракаха. Стенанието на Едуард огласи малкото помещение. На края на силите и нервите си, Кристофър се облегна на стената. Устните му затрепериха и сълзи опариха очите му.
	— Защо правиш това? — попита го той, докато дишаше мъчително.
	Едуард се изправи на лакти и се довлече до стената, като се мръщеше. Докато се превиваше от болка, ризата му се отвори и Кристофър забеляза, че нещо се подава под нея. Без да даде време на баща си да реагира, изтръгна връзка листове, които баща му се опитваше да скрие под дрехите си.
	— Какво е това? — попита той, като вдигна нагоре листовете.
	Едуард извърна глава. Кристофър бързо разлисти документите. Видя на много места думите „Пациент 488“, колони от цифри и ръкописни бележки. В горната част на всяка страница имаше дати. Започваха от настоящето и стигаха до 1976 година. Видя и графити като в снимките в документите на Адам. Само че тук фигурите бяха уголемени и контурите на трите форми — риба, дърво и пламък, бяха оцветени, за да се виждат по-добре.
	— Какво е това?
	Едуард въздъхна.
	— Говори или болката, която усещаш сега, ще е нищо пред тази, която ще усетиш тепърва — каза той заплашително и вдигна крак над счупения крак на баща си.
	Старецът се намръщи и вдигна ръка, в знак че се предава.
	— Добре. Зад теб, под бюрото, има шкаф. Отвори го — каза Едуард.
	— И там ли има плик капан?
	— Не. Не бях предвидил, че някой ще дойде чак тук.
	Кристофър отвори шкафа предпазливо. Намери само бутилка алкохол и кутия с пури.
	— Подиграваш ли се с мен?
	— Дай ми бутилката уиски и кутията с пури!
	— Говори! — пламна Кристофър.
	— Не си създаден за палач, Кристофър. А аз живях във време, когато всеки от нас бе подготвен да понася страдания, за да не издаде тайните си. Дай ми бутилката, чаша и пура, за да облекча болките си, и ще говоря.
	Кристофър не преставаше да брои секундите, разделящи го със Симон, когото бе оставил на милостта на бездушния убиец. Хванат в клопката на заложник, той напълни чаша уиски и я постави безцеремонно до баща си. Той я взе с несигурната си ръка и пое глътка от кехлибарената течност. Кристофър го наблюдаваше, изгарящ от нетърпение.
	— Ще ти дам пура, ако говориш — каза той на баща си с пропит от презрение глас.
	Баща му остави чашата до себе си и въздъхна облекчено.
	— Нещата, които взе от мен, са медицинските и психологическите данни за Пациент 488 в „Гаустад“ от хиляда деветстотин седемдесет и седма година насам. Кръвните му анализи всеки месец, ежедневното му поведение, състоянието му, когато е рисувал тези фигури.
	— Ти ли го наблюдаваше?
	— Да…
	— А с каква цел? Какво търсеше? Побързай!
	— Изследванията, които направихме, и получените резултати надминаваха всичко, което можеш да си представиш, Кристофър — започна Едуард, сякаш бе точно изчислил колко може да чака синът му. — Така че изследванията заслужават жертвите ни.
	— Какви са тези изследвания, които струват колкото смъртта на жена ти и внука ти?!
	— Пура — помоли Едуард.
	— Отговори!
	Едуард извърна глава.
	Кристофър ритна баща си по крака и той изкрещя от болка. Но след това отново потъна в мълчание с предизвикателен израз на лицето. Кристофър отстъпи. Взе една пура и запалката, която бе в кутията, и ги хвърли на баща си. Той ги взе, запали пура и издуха облаче дим.
	— А сега говори. Какво е това проклето откритие, за което искаше да знае Лазар?
	Спирала от дим скри за момент Едуард от очите на Кристофър. А когато облачето изчезна, лицето на стареца вече не бе същото.
	— Последиците от това, което видях и разбрах, са, че вече не мога да гледам по нормален начин на нито едно човешко същество… Това е резултатът от нашите изследвания… Всеки път, когато видя някой, си казвам „Само ако знаеше…“.
	За първи път Кристофър забеляза у баща си изражение, което не познаваше. Погледът му се бе оживил… В него гореше някаква страст… пламъче, което бе крил от тях под маската на безразличие и враждебност. Кристофър може би все още имаше шанс да научи това, което Лазар искаше да узнае, но трябваше да прояви много гъвкавост, за да накара баща си да сгреши.
	— Ако знаеше какво?
	Едуард дръпна отново от пурата и не обърна никакво внимание на въпроса на сина си. Кристофър запази спокойствие и продължи:
	— Ти каза „нашите изследвания“. Мислех, че си сам…
	Едуард погледна едва забележимо към някаква точка над бюрото и после сведе отново очи.
	Свикнал в професията си да наблюдава реакциите на хората, които интервюираше, Кристофър забеляза тази подробност и на свой ред обърна поглед към покритата със снимки стена, която бе мярнал при влизането си. Там се виждаха антични сгради, които приличаха на гръцки, също и постройки в азиатски стил и със сигурност — египетски. Имаше и карта на съзвездията и дори снимки на скални рисунки в праисторическа пещера. Имаше и една по-различна снимка. Черно-бяла, забита над другите. На нея бяха трима мъже в бели престилки и с дебели рамки на очилата, характерни за шейсетте години. Всички се усмихваха срещу обектива. Кристофър разпозна в младия мъж в центъра баща си.
	— Каква е тази снимка? Кои са мъжете с теб?
	Едуард се задоволи единствено да погледне безстрастно сина си.
	— Дай ми бутилката уиски, твърде много ме боли.
	— На тях ли се обади по телефона? — озъби се Кристофър, без да обръща внимание на думите му. — Какъв е този остров, за който говореше? И къде се намират останалите документи?
	Едуард разтърка горната част на крака си и се намръщи от болка.
	— Проницателен си като брат си, но трябва да знаеш, че това се плаща…
	Кристофър усети, че му се завива свят.
	— Да, бях принуден да го направя…
	Кристофър заби нокти в дланите си, които трепереха от гняв.
	— Как си могъл да го направиш?
	Едуард погледна съкрушено сина си.
	— За всичко е виновна майка ти…
	— Какво?!
	— Когато брат ти не успя да си намери работа, след като завърши финанси, майка ти се разтревожи много. Непрестанно ме подтикваше да се намеся и да му помогна. А това ми пречеше да работя по моите задачи. Накрая един ден направих нещо, което не трябваше да правя — помогнах на Адам да влезе в „Жантикс“. Защото това бе единствената фирма, в която имах връзки. Адам никога не узна нищо, но аз поисках от Пакрен да приеме кандидатурата му. И за миг не си представях какво ще се случи…
	— Адам откри, че LS34 все още се произвежда и се доставя на психиатрична клиника в Осло — продължи мисълта му Кристофър.
	— Точна така! И когато научих, че брат ти започва да рови в тази посока, се опитах да го откажа… Анонимно, естествено, но той не пожела да разбере. Въпреки заплахите, че ще пострадат Натали и Симон.
	Кристофър настръхна от ужас, но запази мълчание, оставяйки баща си да продължи с откровенията за престъпленията си, като се надяваше да дойде ред и на онова, което искаше да узнае Лазар.
	— В плана ми не влизаше Адам да умре — промърмори Едуард, наслаждавайки се на кехлибарените оттенъци в чашата си. — Катастрофата не бе предвидена. През онази вечер той просто трябваше да осъзнае, че хората, които обича, са уязвими. В анонимно писмо го бях заплашил с наказателни мерки срещу сина му. Ето защо, когато той научи, че Симон повръща, изпадна в паника.
	— Разболял си Симон, за да уплашиш Адам?
	При всяко ново разкритие на Кристофър му бе все по-трудно да повярва в ледения макиавелизъм на баща си.
	— Средството за повръщане, което му дадох, имаше ефект само за два часа. Това не бе нищо — продължи Едуард с досада. — Брат ти пое сам риска, като караше като луд, за да се върне у дома възможно най-бързо. Онази вечер бяха на гости при приятели с Натали. Само той е отговорен за смъртта си и за смъртта на жена си. Той направи Симон сирак. Не аз…
	Кристофър се бореше срещу силния порив да извърши акт на насилие срещу баща си, но животът на Симон бе по-важен от жаждата му за мъст.
	— Защо изследванията ви трябваше да останат тайни? Защо бяха нужни толкова мъртъвци, за да ги запазите в тайна?
	— Защото, ако ги разкриехме, щяха да умрат още повече хора. А и защото се заклех във вярност на хората, които финансираха изследванията.
	— В рамките на проекта „MK-Ultra“?
	— Жаден съм. Дай ми бутилката.
	— Най-напред отговори.
	Едуард вдигна рамене. Видът на Кристофър бе съкрушен.
	— Доказваш лоялност, която не е необходима на твоите хора. Достатъчни ми бяха само два дни, за да открия, че проектът „Пациент 488“ се финансира от ЦРУ чрез програмата „MK-Ultra“. Ако наистина са държали проектът да остане секретен, са щели да вземат по-ефикасни предпазни мерки. Бориш се за кауза, която вече не съществува, и за хора, на които не им пука за теб.
	Бащата на Кристофър дръпна от пурата и въздъхна.
	— Дай ми бутилката уиски или няма да научиш нищо повече.
	Кристофър стана и остави бутилката с алкохол на земята до Едуард. После отиде и се облегна на стената. Чувстваше се сразен. Чудеше се как да счупи черупката от безразличие на баща си и как да го принуди да спаси внука си. Как да трогне сърцето на този човек, който, така или иначе, бе негов баща?
	— Знаеш ли? Въпреки че живя с нас през всичките тези години, въпреки че ни носеше на ръце, ми се струва, че в дъното на сърцето си ти не ни обичаше. Във всеки случай не колкото професията си… Но да стигнеш дотам, че да предизвикаш смъртта на сина си и да допуснеш да убият майка ни?! Впрочем защо не използва номера с плика клопка, когато Лазар заплашваше да убие мама? Не бе необходимо да чакаш да насочи оръжието си към Симон…
	— Защото, ако се бяхме спасили, майка ти щеше да се превърне в заплаха за конфиденциалността на изследванията ми. Оставих Лазар да свърши онова, което щеше да ми се наложи да сторя аз. Удар с юмрук в стомаха й щеше да има същия ефект.
	— Но ти се намеси, за да спасиш Симон… — поде Кристофър със свито гърло. — Знам, че отношението ти към него е различно… Впрочем той винаги го е усещал и бог е свидетел, че той те обича. След смъртта на Адам и Натали ти му даде всичко, на което баща му нямаше време да го научи и което аз не можех да му дам. Животът ти може би е бил посветен на изследванията ти, но това, което днес му придава смисъл, е Симон и дълбоката обич, която изпитвате един към друг.
	Кристофър замълча. Не помръдна от мястото си, а погледът му бе замъглен от сълзи. В последвалото мълчание Едуард се наведе напред и издърпа голям брой листове, които бе скрил зад гърба си.
	— Човечеството има нужда от хора като нас, за да прогресира — каза той, разстилайки листовете пред себе си, — от хора, за които науката и нейната власт стоят над чувствата.
	— Какво има в тези документи? — попита Кристофър.
	Баща му взе бутилката уиски и я изля върху краката си и листовете. Кристофър разбра твърде късно как той го бе манипулирал по време на целия им разговор. С енергично движение Едуард щракна запалката. Дрехите му и полетите със спирт листове пламнаха. За миг тялото на стареца се възпламени, като че ли бе поразен с коктейл „Молотов“.


>	21

	Кристофър поиска да издърпа баща си от пламъците, но той го отблъсна със силен ритник. Уискито течеше по дървения под. Огънят се разгоря още по-силно и започна да лиже стените на подземието. Едуард изрева, докато пламъците обвиваха тялото му и го превръщаха във факла. Отвратителна миризма на изгоряла плът отрови въздуха и мазето се изпълни с гъст дим.
	Кристофър покри лицето си с ръце и затърси с очи какво би могъл да спаси от пламъците. Взе единствената пощадена от огъня снимка над бюрото. Оказа се, че това е черно-бялата снимка на баща му и двамата му другари в научните изследвания. Тя вече се гънеше и бе омекнала от горещината, но той успя да я грабне и се втурна към стълбата. Покатери се по нея и излезе от тайното скривалище, когато пламъците вече обхващаха пода. Като стискаше в ръката си единствената следа, която можа да отнесе със себе си, треперещ от ужас, Кристофър прекоси равнината, където вече танцуваха играещите отражения на пламъците от пожара, намери пътя към гората и стигна до къщата на родителите си.
	Цялата му глава бучеше заради възпалената рана на челото. Но нищо не можеше да заглуши тревогата, която свиваше сърцето му. Влезе през остъклената врата на градината. Руският убиец се прицели за миг в Кристофър, а после насочи пистолета си към малкото момче, чиито очи все още бяха затворени, а главата му все така бе отпусната върху гърдите.
	— Синът се върна — каза Сергей, като се обърна по посока на телефона върху ниската масичка. — Но без бащата…
	— Тук съм, Симон — прошепна Кристофър и се приближи до изпадналото в безсъзнание момче. — Сега всичко ще е наред. Обещавам ти.
	— Къде е Натаниел Евънс? — попита Лазар.
	Кристофър отдръпна ръката си от гърдите на Симон, като се увери, че детето диша. После, преди да проговори, затвори очи, като че ли произнасяше наум последната си молитва.
	— Баща ми се самоуби, като запали и документите си.
	— Знаеш какво трябва да се направи, Сергей!
	— Почакайте! — извика Кристофър. — Намерих нещо, което ще ви заинтересува. Има още двама души и те със сигурност знаят отговорите на вашите въпроси.
	— Знам. Те са мъртви. Евънс бе последният, който можеше да ми каже нещо.
	— Баща ми спомена някакъв остров, където се намират други документи! — побърза да каже Кристофър. — Каза също, че трябвало да ги унищожи. Значи са важни и са все още там.
	— Какъв остров?
	— Не знам — отговори Кристофър и наведе глава. — Но…
	— В такъв случай тази информация не ми служи за нищо… Може да се отнася за който и да е остров по света!
	Сергей се приближи бавно до Кристофър.
	— Вижте какво, направих каквото можах! — паникьоса се Кристофър. — Нито аз, нито пък Симон трябва да плащаме за греховете на баща ни. Той е бил чудовище, а не ние. Точно обратното…
	Лазар не отговори. В слушалката се чуваше само механичният шум от апарата му за дишане.
	— Слушайте! Кълна ви се, че няма да кажа нищо за това, което се случи… Няма да се опитвам да ви намеря… — замоли се Кристофър.
	— Сергей, отърви се от тях — нареди Лазар.
	— Не! — нададе вой Кристофър.
	Напълно равнодушен, Сергей се прицели в слепоочието на мъжа.
	— Чакайте! Чакайте! Ще открия вместо вас това, което търсите — подхвърли Кристофър, влагайки в думите си последната си надежда. — Да, ще открия каква е била целта на всичко, което баща ми ви е причинил. Ще намеря отговор на всичките ви въпроси. Само аз мога да успея. Но ако ме убиете или ако докоснете Симон, ще си умрете в незнание. И всичко, което сте свършили до този момент, няма да ви послужи за нищо!
	— Почакай, Сергей — каза тихо Лазар.
	Плувнал в пот, Кристофър преглътна, усещайки опряното в челото си дуло на пистолета.
	— Как смяташ да действаш, за да намериш изследванията на баща ти? Каза ми, че всичко е изгоряло…
	— Той се обади на някого, преди да го изненадам в колибата. Като че ли работи за него. Онзи човек със сигурност е в течение на нещата. Ще го намеря и ще го накарам да говори. Независимо на каква цена.
	— И какъв е планът ти?
	Кристофър нямаше никаква представа по какъв начин щеше да намери тайнствения събеседник, но животът му и този на Симон зависеха от неговия отговор.
	— Какво ще загубите, ако ме оставите да опитам? Аз съм разследващ журналист. Работата ми е да намирам онова, което хората искат да скрият. Имам контакти, средства, а и личен мотив да открия истината. Аз съм единственият ви шанс.
	Кристофър чакаше отговора на Лазар с наведена под дулото на пистолета глава.
	— Вземи телефона, Сергей — каза внезапно Лазар. — И изключи високоговорителя.
	Едрият руснак изпълни заповедта, без да дръпне оръжието си от слепоочието на Кристофър. Размени няколко думи на руски с Лазар, а после остави телефона на масата и започна да рови във вътрешния си джоб.
	— Ето какво ще направим — каза Лазар. — Давам ви седемдесет и два часа, за да ми донесете отговор. Толкова време ми остава да живея според лекарите.
	„Седемдесет и два часа — невъзможно!“ — помисли Кристофър.
	— И за да сме наясно — продължи Лазар, — искам да узная какво са търсели чрез практическите експерименти върху мен и да разбера какъв е крайният резултат. Също така искам главата на човека, който и до днес ръководи операцията.
	— Добре… Ще направя всичко каквото мога — прошепна Кристофър.
	— Добре, но за да се подсигуря, ще задържа хлапето с мен.
	Кристофър едва успя да вдигне очи към Симон, за да види как голямо парче тиксо запуши устата на детето. То се стресна и се събуди.
	— О, не, не правете това! Не го правете!
	Сергей заплаши Кристофър с оръжието си, а после покри лицето на Симон с качулка, докато малкото момче плачеше и се бореше.
	— Не мърдай, мръсно хлапе, или ще усетиш болка, много силна болка!
	— Симон, Симон, не мърдай, скъпи. Ще дойда да те взема скоро. Нали? Съгласен ли си? Господинът няма да ти стори зло, защото знае, че в противен случай няма да му дам това, което иска. Не мърдай, умолявам те, миличък.
	Но Симон не го слушаше и крещеше, обзет от безкрайно отчаяние.
	Сергей грабна детето, метна го на рамо и се накани да го изведе навън.
	— Но… къде отивате?! — извика Кристофър и стана, за да ги последва.
	Убиецът се задоволи да допре пистолета си до главата на малкото момче. Кристофър отстъпи крачка назад.
	— Симон, кълна ти се, че ще те намеря където и да си! — извика той.
	Сергей излезе и тресна външната врата.
	— Умолявам ви, не причинявайте зло на Симон — проплака Кристофър в слушалката на телефона, който все така лежеше на масичката.
	— Ще ви търся по този телефон — отговори му Лазар. — Но нека нещата са напълно ясни. Ако се опитате да водите преговори за освобождаването на Симон, без да ми донесете отговорите, които очаквам, ще го убия. Ясно ли е? Ако предупредите полицията или ако се опитате да ме откриете, Симон няма да живее нито час. Няма да рискувам да умра в затвора, защото съм имал желание да науча истината. Набийте си го добре в главата.
	Кристофър не отговори.
	— Ясно ли е?
	— Да! Да!
	Сергей се върна сам в къщата. Взе трупа на майката на Кристофър и го метна на рамо.
	— Какво правите? — попита го умолително Кристофър.
	— Отърваваме ви от тялото, за да не можете да разкриете какво се случи тази нощ тук — оповести Лазар. — Ще се свържа с вас след седемдесет и два часа. Опитайте се да научите това, което поисках от вас.
	Сергей излезе през вратата с тялото на Маргьорит.
	Скован от ужас, Кристофър не подскочи и дори не помръдна, когато входната врата се затвори с трясък. Намери сили само да погледне през прозореца на хола и видя камионетката на похитителя да се отдалечава със Симон.
	Напълно съсипан, падна на колене.


	Два часа по-късно Сара го намери проснат в един ъгъл на хола.
	Тя коленичи до него и сложи нежно ръка на рамото му. Кристофър вдигна очи към нея. По-късно си спомни, че едната страна на лицето й бе отекла, а устната й — разкървавена.
	— Какво стана? — попита тя.
	Кристофър се огледа продължително наоколо, а после сведе очи.


>	22

	_Два часа по-рано в Минесота_
	Черната кола със затъмнени стъкла, марка „Додж“, подскочи, когато колелата й излязоха от шосе номер 90, по което се движеше, след като бе излязла от булевард „Колумб“, и навлезе в широката частна алея с ели и прясно окосена трева от двете й страни.
	— Току-що влязохме в кампуса на „Либърти Юнивърсити“, сър. Деветнайсет часът и четиридесет и шест минути е. Лекцията ви започва след четвърт час. Ще пристигнем точно навреме. Предпочитате да ви оставя да се съсредоточите или искате да ви запозная със съдържанието на последните ви съобщения?
	Младежът, който бе произнесъл тези думи, носеше черен костюм, сливащ се с кожените седалки. Бе с къси коси и издължено лице, чиято единствена закръглена част бяха очилата с позлатени рамки. В нормални обстоятелства излъчваше увереност, характерна за поведението на лидер. Само че в този момент младежът като че ли с притеснение очакваше отговора на шефа си.
	Седналият до него Марк Дейвисбъри си поигра с пръстена си и погледа известно време огромното зелено пространство на кампуса. Белите му коси бяха сресани назад, а връзката му — вързана перфектно. Бе облечен във втален костюм, ушит по поръчка. В погледа му се четеше дистанцираността на човек, който оставя на хората от антуража си да се занимават с обикновените задачи на ежедневието, за да може да се вглъби единствено в стратегията как да използва властта си.
	— Определете ми среща с министъра на здравеопазването. Кажете му, че съм намерил начин да спести двадесет и петте милиарда, които му липсват, за да оправи бюджета си. Колко е нашата акция в момента?
	Асистентът започна да трака бързо по сензорния си таблет и показа борсовия курс на „Медик Хелт Груп“ върху екрана.
	— Току-що минахме четиридесет и девет долара и трийсет и шест цента, сър, а това прави средно…
	— Плюс пет процента на седмица. Напишете ненапълно ясно, но категорично съобщение за пресата относно предстоящата поява на пазара на ниски цени на новия ни софтуер за превенция на неоторизиран достъп до личната информация. Това ще възпре онези, които биха искали да продадат акциите си. Какво друго имаме да уреждаме?
	Докато асистентът разсъждаваше колкото му бе възможно по-бързо, върху екрана му примига ново съобщение. Прочете го набързо и усети, че го залива гореща вълна и лицето му почервенява. Положи всички усилия да изглежда спокоен, пъхна пръст между яката на ризата и врата си, едва забележимо докосна бутона за регулиране на климатика върху страничната облегалка на седалката си и свали температурата с един градус.
	— Ами, трябва да отговорите на административния съвет, който поиска извънредна сесия на двайсет и трети февруари… същия ден, в който е годишнината от кончината на майка ви.
	— Това ще го решим по-късно, а сега ми кажи лошата новина, Джонас!
	— Моля, сър?
	— Намалихте температурата с един градус, защото последното съобщение ви изпоти. Нали така? Какво в него няма да ми хареса?
	Джонас отлепи гърба си от кожената седалка. Преди няколко месеца шефът му бе отпразнувал осемдесетия си рожден ден, но все още бе жизнен — и физически, и психически, а това принуждаваше младежа да бъде постоянно нащрек.
	— Ами, в „Дейли Трибюн“ току-що е излязло ново изследване за мястото на религията в живота на нашите съграждани, сър. Обезпокояващо е, но пък показва, че борбата ви има основание.
	Джонас дебнеше реакцията на шефа си, но такава нямаше.
	— И така — продължи той с пресъхнала уста, — много изследвания, проведени от септември до декември върху десетки хиляди граждани, разкриват, че протестантите в Съединените щати падат под историческата черта от петдесет процента и вече са четиридесет и осем процента. Били са петдесет процента през две хиляди и единайсета година и петдесет и три процента през две хиляди и седма. Свидетели сме на категорично… отдръпване. Същото е и с другите религии, защото много наши съотечественици (един от пет) заявяват — и Джонас се притесни от това, което се канеше да изрече, — че не принадлежат към никоя религия.
	Дейвисбъри долепи устни до пръстена с изображението на свети Михаил, повалящ змея*, и погледна през прозореца. Скоро тези сондажи щяха да предизвикват само насмешка. Най-напред — у него. Горд и удовлетворен от това, което подготвяше, се отдаде на носталгията. Когато джипът мина покрай огромния стадион — спортната гордост на университета, той си спомни първия път, когато бе дошъл тук… Тогава бе забелязал играчите от двата отбора, паднали на едно коляно и с наведени глави. В началото бе помислил, че се канят всеки момент да се нахвърлят едни върху други. Но не се чу стартово изсвирване и двата отбора не помръднаха от местата си. Останаха с наведени глави в продължение на минута. Едва след като се бе приближил, бе разбрал, че играчите се молят преди началото на мача.
	[* В тази битка змеят въплъщава дявола, сатаната, низвергнат от небето. — Бел.прев.]
	Университетът „Либърти“ имаше дванадесет хиляди студенти. Бе не само най-големият евангелистки университет в света, но беше на първо място и по резултати. На табелата при входа на кампуса му в Минесота бе гравирано: „Университет «Либърти». Подготвяме шампиони в името Христово“.
	Луксозният автомобил паркира пред главната сграда на университета — фасада с внушителни римски колонади, увенчани с триъгълен фронтон.
	Заместник-директорът на „Либърти“ чакаше високопоставения си гост в долната част на стълбите. Бе скръстил ръце на гърба си, а усмивката му издаваше притеснение. Бе мъж на около шестдесет години и косите му вероятно бяха боядисани в кестеняво. На двойната му брадичка сякаш й бе тясно в яката на ризата.
	— Пристигнахме, сър — уточни Джонас. В колата цареше тишина. — Остават ви две минути.
	Марк Дейвисбъри удари по стъклото, което го разделяше от предната част на автомобила, оправи възела на връзката си и излезе от колата веднага щом шофьорът му отвори вратата.
	— Добре дошли, мистър Дейвисбъри. Вашето присъствие днес тук е чест за нас. Много сме щастливи — каза заместник-директорът и подаде ръка на госта си.
	— Моля ви, Мак — отвърна Дейвисбъри, като се ръкува набързо, — мисля, че ни остава малко време за любезности от този род.
	— Да, разбира се. Моля да ме последвате. Доайенът ще съобщи името ви всеки момент.
	Отведоха Марк Дейвисбъри зад кулисите в най-голямата амфитеатрална зала на университета. Зад завесата, която го скриваше от сцената, гледаше как доайенът завършваше молитвата си и се канеше да благодари на щедрите дарители, позволили на университета да достигне през настоящата година рекордния бюджет от петдесет и четири милиона долара. Двете хиляди присъстващи в залата студенти завършиха молитвата си с едно всеобщо „амин“ и започнаха да ръкопляскат с жар. Когато отново настана мълчание, доайенът се обърна и забеляза госта зад кулисите. Махна му с ръка и му се усмихна, а Дейвисбъри му отговори сърдечно.
	— А днес, скъпи студенти — поде отново доайенът, — имаме честта да приемем сред нас не само най-предания ни и последователен дарител, но също така човека, чийто живот и дейност сами по себе си имат значителен принос за величието на нашата религия. За първи път и по повод тържеството ни в края на годината той прие да дойде и да сподели с нас своя опит. Моля ви да посрещнете подобаващо Марк Дейвисбъри.
	Докато всички в залата ставаха на крака и бясно ръкопляскаха, бизнесменът прекоси сцената под силната светлина на прожекторите. А доайенът, висок, много слаб мъж, му стисна ръката и с искрена усмивка го потупа приятелски по рамото. Марк Дейвисбъри отговори на любезността му, а после, докато мъжът изчезваше зад кулисите, се обърна към аудиторията.
	Поставил двете си ръце върху катедрата, той съзерцава известно време залата. Над него върху дебелата завеса в гранатов цвят висеше огромен кръст. Ръкоплясканията постепенно утихнаха, но гостът не заговори, преди да настане мъртва тишина.
	— Аз не вярвам в Бога — започна той и замълча.
	Последваха шокирани викове, а после се разнесе шепот. Студентите се разтревожиха и зашумяха. Застанал встрани, зад кулисите на сцената, доайенът пребледня.
	— Не вярвам в Бога. Принуждаваха ме да произнасям това изречение всеки ден, когато бях дете — продължи Марк Дейвисбъри.
	Забеляза няколко усмивки на облекчение по лицата на младежите от първите редове, а после дочу и ентусиазираните думи, които студентите шепнеха на ухото на съседите си.
	— Роден съм в деня на свети Антоний в Минесота. Баща ми решил да установи там седалището на фирмата си за производство на медицински материали „Медик Хелт Груп“, която вие сигурно познавате. По онова време това бе семейна фирма с десетина служители. Но баща ми бил много горд, че я създал, че била негово творение. Той смятал, че го дължи само на себе си. И затова всяка сутрин, когато ме насилваше да ям овесената си каша, ме питаше дали вярвам в Бога. А аз можех да отговоря само по един начин: „Не, татко, не вярвам в Бога“. Той пък винаги ми отговаряше: „Това е добре, защото в такъв случай и ти като мен ще стигнеш далеч“.
	Бизнесменът направи пауза, за да даде възможност на насъбралите се да оспорят шепнешком думите на баща му.
	— Майка ми, която бе учителка по математика, бе вярваща. В началото на брака им баща ми бил силно влюбен и за да я спечели, я накарал да повярва, че и той е вярващ. Докато един ден маската му паднала и той й забранил да ходи на църква, да носи религиозни символи и дори да държи Библия вкъщи. За него вярата в Бог бе загуба на време и признак на глупост. Един ден изненадал майка ми, която слагала малко разпятие в една кутия за бижута. Ударил я и я заплашил, че следващия път ще я разпъне на кръст като Христос.
	Този път Марк не обърна внимание на негодуванието на студентите и надвика шепота им, като повиши глас:
	— Както знаете, вярата е по-силна от страха. Тогава майка ми се престорила, че се отказва от вярата си. Но тайно всяка вечер ме караше да откривам чудесата на Господ Бог. И понеже баща ми бе изхвърлил всички религиозни книги, тя бе научила цели пасажи от Библията наизуст и ми ги рецитираше всяка вечер, преди да заспим, и двамата се молехме баща ми да се спаси от злото. За дванадесетия ми рожден ден моята майка ми подари Библия, която скрих така, че баща ми да не я намери никога.
	Бизнесменът извади от джоба си книжка, не по-голяма от палец и малко по-дебела от книга джобен формат.
	— Майка ми умря при автобусна катастрофа, когато бях на шестнадесет години.
	Неволно Марк изпита вълнение. Овладя треперенето на гласа си и продължи разказа си.
	— В продължение на четири години живях само с баща ми. На двадесет години си тръгнах от дома ни, защото го накарах да повярва, че съм си намерил работа като търговски пътник. Изглеждаше доволен, че започвам трудовия си път с труден занаят. А в действителност аз станах пастор в едно малко селце в Тексас. И това продължи, докато…
	Марк въздъхна и продължи:
	— Докато една вечер след службата, когато се прибирах у дома, на минаване през градската градина се натъкнах на банда негодници, които се канеха да изнасилят една девойка от моята енория. Ще ви излъжа, ако ви кажа, че не се уплаших. Треперех целият, когато им казах да я оставят на мира. Знаех какво ще ми се случи и те ми сториха точно това. Биха ме с железен прът и ме ритаха с подкованите си обувки, но девойката успя да избяга.
	Марк знаеше, че лъже слушателите си в тази част на разказа, но още бе твърде рано да каже истината.
	— В продължение на много дни бях в кома, но Бог пожела да се събудя. В мига, когато отворих очи, бях сигурен в едно: че вместо да моля Бога за помощ, аз трябваше да му помогна да изпълни мисията си на земята. Беше хиляда деветстотин петдесет и шеста година, разгарът на Студената война, и ЦРУ надминаваше себе си в битката срещу руснаците. Знаех, че моето място е там, за да помогна на Бог да защити американския народ.
	Марк се канеше да продължи, когато усети вибрации в гърдите си. Бе сигурен, че е изключил мобилния си телефон.
	— Работих в агенцията двадесет и три години, когато баща ми почина и ми завеща фирмата си. Тя междувременно бе станала двадесет и втората по значимост в Съединените щати. Бог ми показваше пътя. Притежавах богатство, което ми помагаше да разпространявам евангелието сред голям брой хора. Напуснах ЦРУ и поех бащиния факел. Посветих голяма част от печалбите си за…
	За първи път в живота си Марк спря по средата на лекцията си. Телефонът бе започнал отново да вибрира. И изведнъж той осъзна, че вибрациите идваха от левия му джоб. От телефона, чийто номер знаеше само един човек. Видя учудените погледи на студентите, които не разбираха защо лекторът бе замълчал по средата на изречението си.
	Той вдигна ръка, за да се извини, и без да каже дума, напусна сцената.
	Извади телефона от джоба си, мина покрай смаяния си асистент и доайена, вдигна пръст, за да им каже да го оставят на спокойствие, и натисна зелената слушалка.
	— Какво става, Натаниел?


>	23

	Стиснал глава с ръце като в менгеме, Кристофър седеше на ръба на дивана и не помръдваше. Едва бе събрал сили да разкаже на Сара драмата, разиграла се в дома на родителите му. А после бе млъкнал и не помръдваше от мястото си. Сара го наблюдаваше мълчаливо. Нямаше нужда да го разпитва, за да разбере, че все още вижда последния поглед на майка си, преди да бъде убита, и все още чува виковете на отведения насила Симон. И най-вече — че умира от мъка, защото не е могъл да предотврати станалото.
	Седна до него на дивана и сложи ръка върху неговата. Той я стисна силно. Причиняваше й болка, но тя не каза нищо. Не помръдна. Държеше го здраво и искаше да му вдъхне смелост. Защото бе човек, преобърнал целия си живот, за да отглежда дете, което не бе негово. Сега той имаше нужда от нея повече от всеки друг на света. Кристофър пусна ръката й.
	— Имаме седемдесет и един часа — каза тя.
	Той предпазливо хвърли поглед към нея.
	— Ние?
	Тя само кимна леко с глава.
	— А сега ме слушай… Ако искаш да спасиш Симон, трябва да забравиш всичко, което си чул и видял днес. Той се нуждае от цялата ти интелигентност и цялата ти воля.
	Кристофър прехапа устни. Чувстваше се тъй слаб, толкова ненужен.
	Сара погледна раната на челото му, която отново бе започнала да кърви.
	— Къде държаха лекарствата родителите ти?
	— Горе, в банята.
	След минута Сара слезе и почисти сръчно раната.
	— Не знам какво да правя — заекна Кристофър. — Как иска Лазар да открия нещо, което той не е открил двадесет години? Та това е невъзможно! Невъзможно! Баща ми е държал резултатите от всичките си изследвания в колибата, която изгоря. А и не знам къде е този проклет остров!
	— За какъв остров говориш?
	Кристофър си даде сметка, че е изпуснал някои неща по време на разказа си.
	— Баща ми говори с някого по телефона, преди да се озова лице в лице с него в скривалището му. Каза му, че останалата част от документите се намират на острова, където са се състояли експериментите, и че те трябва да се вземат оттам или да се унищожат. Само че кой остров?! Откъде да знам?! Нямам никаква представа…
	В гнева си Кристофър удари стената с юмрук. Сара не помръдна, а продължи да почиства раната. В края на краищата, предпочиташе да го гледа как се гневи, вместо как седи безволев и безсилен.
	— За момента нека памукът остане върху раната. Няма да оставяме никакви следи тук — каза тя и стана.
	— Защо? Къде отиваме?
	— Баща ти е предупредил някого какво става и не го е направил, за да ни осигури спокойствие. Да не говорим за полицията, която ще разследва пожара на колибата. Така че твърде скоро ще ни затрупат огромни грижи. Не трябва да оставаме тук. Отиваме на хотел и там с отпочинали глави ще мислим какво да правим.
	Кристофър прие помощта на Сара да се изправи.
	— У теб ли е всичко необходимо? — попита го тя. — Документите ти, пари? Не знам докъде ще ни доведе всичко това…
	Кристофър кимна с глава.
	— Тогава да вървим.
	Преди да прекрачи прага, Кристофър хвърли последен поглед на хола. В главата му затанцуваха хиляди спомени. Видя майка си с вечната й престилка, щастлива, че сервира хубаво ястие; себе си и брат си като малки, играещи си с колички върху паркета, а малко по-късно и Симон, който отваря сложените под елхата коледни подаръци под доброжелателния поглед на Маргьорит, щастлива, че семейството се е събрало.
	— Кристофър… — обади се Сара.
	Той кимна, за да й покажа, че я е чул, и затвори вратата на къщата. Вътре останаха само спомените му.


>	24

	Марк Дейвисбъри слезе по стълбите на централната сграда с бързи ситни стъпки, а асистентът му Джонас го следваше по петите.
	Като видя шефа си, шофьорът хвърли цигарата и побърза да му отвори вратата. Бизнесменът нахълта в колата и блъсна вратата. Джонас се настани от другата страна на седалката. Бе притеснен от поведението на шефа си, който нямаше навика да реагира така припряно.
	— Става въпрос за „Проект 488“ — каза Дейвисбъри, като разхлаби възела на връзката си.
	Сега вече Джонас долови тревогата му.
	— Мога ли да ви питам какво…
	— Току-що ми се обади Натаниел Евънс — по спешност, от скривалището си — прекъсна го Дейвисбъри. — Преследваше го вторият му син Кристофър — по заповед на Лазар. Той се страхува, че подобно на Адам, Кристофър е попаднал на документи, чрез които може да се локализира островът, където са проведени първите експерименти… И че всичко може да се разкрие, преди да сме приключили.
	— Момент. Защо се страхувате, че ще открият центъра, намиращ се на острова? Та там вече няма нищо. Всичко бе опразнено след официалното прекратяване на програмата.
	Дейвисбъри поклати глава.
	— Евънс току-що ми призна, че не е сигурен дали е унищожил всички доказателства.
	— Какво? Но това…
	— Мълчете, Джонас. Не можете да се поставите на мястото на тези хора. Когато през хиляда деветстотин седемдесет и седма година избухна скандалът около проекта „MK-Ultra“, правителството поиска да се заличат всички доказателства в досието. При това — възможно най-бързо. Евънс и колегите му разбраха горе-долу от днес за утре, че центърът ще бъде затворен. Настана паника. Военните дебаркираха там и им заповядаха да напуснат мястото начаса. Евънс и екипът му взеха всичко каквото можаха, но в бързината вероятно са забравили някои неща.
	— А армията не разчисти ли след тях?
	— Да. Само че Евънс им е показал само горната част на сградата — онази, в която се провеждаха „официалните“ експерименти.
	Сега вече Джонас осъзна каква огромна опасност бе надвиснала над бъдещето им.
	— По дяволите!
	— Имах му доверие, Джонас! Но най-лошото е, че проявявам разбиране защо не е унищожил всичко, когато си е тръгвал. Евънс посвети целия си живот на изследванията си. Не е искал да разрушат оборудването, в чиято изработка бе вложил много време, а е нямало как да го вземе със себе си в суматохата при заминаването. Мисля, че се е надявал да се върне там един ден и да го прибере, когато вестникарските и правителствените вълнения утихнат.
	— Но не се е върнал?
	— Веднага след това островът бе затворен за посещения и поставен под контрола на армията. С оглед на новите директиви на правителството, което искаше на всяка цена да признае грешките си пред широката общественост… Евънс би бил последният човек, на когото биха разрешили да отиде там… Забраната продължи двадесет и шест години. Когато островът отвори отново летището си за туристи, Евънс пожела да се върне, но му бе забранено да пътува със самолет заради инфаркта му. А и дума не можеше да става да изпрати някой друг…
	— Тогава си е казал, че така или иначе, всички са забравили този забутан център на полуобитаем остров и че никой повече няма да отиде там? Така ли?
	— Само той и още няколко човека, които починаха през последните години, знаеха за истинската същност на експериментите и за тайните помещения под базата. А междувременно в „Гаустад“ успяха да изработят отново един от апаратите на Евънс, за да отчитат данните от експериментите върху Пациент 488 и да му ги предават, за да продължи изследванията си. Нямаше повече нужда от старите документи и старите апарати. Разполагаше с всичко необходимо и предпочете да забрави старата база, вместо да кара някой да отиде там и да разчисти, а и да поеме риска тайната ни да бъде разкрита.
	— А това ще рече, че ако вторият син на Евънс намери острова…
	— … потенциално ще разполага с доказателства и ще разбере някои неща. А нашият четиридесет и две годишен опит ще бъде унищожен. Жертвите, които сме направили, за да открием истината, ще бъдат наречени престъпления — изсъска Дейвисбъри със свити устни. — Изследванията ни в името на прогреса ще бъдат отчетени като нечовешки експерименти, а проектът ни в най-добрия случай ще бъде спрян и най-вероятно ще бъде използван от други, които ще го отклонят от целта му, ще изопачат предназначението му и ще оберат всички лаври.
	— А какво смятате да правите?
	Марк Дейвисбъри завъртя пръстена с изображението на свети Михаил. Така правеше винаги, когато размишляваше.
	— Да вървим в седалището.
	После пробяга с очи безброй телефони в смартфона си. Джонас го наблюдаваше заинтригуван. На кого щеше да се обади шефът му?
	Телефонът звъня дълго, преди Марк Дейвисбъри да заговори.
	— Аз съм, Джоана. Ще имам нужда от услугите ти. Бързо е. Обади ми се.
	После затвори.
	— Мислех, че само вие и аз сме в течение на „Проект 488“ — каза колебливо Джонас.
	— Джоана не се стреми да узнае нищо. Само си върши работата, за която й плащам.
	Бизнесменът обърна глава на другата страна, за да покаже на асистента си, че разговорът е приключен. Почука по стъклото и заповяда на шофьора да го закара в седалището на фирмата. Бързо. Джипът потегли и скоро се отдалечи от кампуса на университета „Либърти“, оставяйки доайена и студентите в пълно недоумение.


>	25

	Трудно бе да се каже дали цветята по тапетите са били винаги толкова зеленикави, или годините бяха променили първоначалния им цвят, прибавяйки прахоляк и мръсотия. Върху нощното шкафче имаше жалък абажур с ресни, който осветяваше тъжно покривката на леглото — също с ресни. Бе шест и половина сутринта и стаята все още тънеше в полумрак.
	— Е, поне няма да сме изкушени да спим до късно — подхвърли Сара, като видя интериора на хотелската им стая.
	Кристофър влезе пръв.
	— Ще си взема душ за две минути и идвам.
	Това бяха първите думи, които произнасяше, откакто бяха излезли от къщата на родителите му. До този момент Сара го бе водила като слепец. Тя затвори вратата, след като провери дали няма опашка. После пъхна облегалката на единствения стол в стаята под дръжката на вратата.
	— Не избрах този хотел заради обзавеждането — оправда се тя, допряла буза на вратата на банята, — а защото тук информацията не минава през компютър. Така че ще им е доста трудно да ни открият.
	Отговори й само течащата от душа вода. Сара вдигна рамене и се погледна в огледалото. Реши, че и тя трябва да се изкъпе, за да възстанови малко силите си. С обгорялото си око и раната на ръката, както и с многобройните следи от борба по лицето си, приличаше на човек, оцелял след катастрофа. За момента не искаше да мисли за вида си… Извади документите от сейфа на Адам и ги разстла върху леглото. Запита се как да намери в тях следа за острова. Най-напред трябваше да прочете отново всяка хартийка. След пет минути Кристофър излезе от банята — облечен и с мокри коси. Беше се избръснал. Въпреки че по лицето му още се четеше тревога и под очите му имаше сенки, се бе ободрил и сякаш подмладил. Погледна Сара, която го гледаше втренчено.
	— А двойното легло в стаята? Тази техника ли използвате, за да злоупотребите с падналите духом мъже? — подхвърли Кристофър, като се стараеше да запази малко от характерния си за нормални обстоятелства висок дух.
	Доволна, че полага усилия да дойде на себе си въпреки сполетялата го беда, Сара насърчи поведението му.
	— Толкова зле ли изглеждам, че да използвам подобна хитрост да вкарам мъж в леглото си!
	При нормални обстоятелства Кристофър би й отговорил подобаващо, но безпокойството основателно взе надмощие над промъкналата се искрица безгрижие. Затова се задоволи да поклати глава и да се усмихне с признателност.
	— Благодаря, че си тук, Сара.
	— Чисто професионално. Сега — на работа.
	— Още нещо, Сара… Защо вършиш това? Интелигентна си и знаеш в какво се набъркваш… Сигурно лъжеш началниците си и излагаш живота си на опасност. Просто искам да кажа, че няма никакво разумно обяснение да си тук.
	Сара знаеше, че в един момент щеше да се наложи да отговори на такъв въпрос. Остави върху леглото меморандума на ЦРУ, който държеше в ръка.
	— Да кажем, че го правя за себе си. И по една друга причина, която стои над всички рискове, които ти изреди.
	— И тя стои по-високо от живота ти?
	— Всичко зависи от това какво човек нарича „живот“. Засега не мисля, че е необходимо да знаеш повече. Единственото, което е от значение, е, че ти обещавам да дам всичко от себе си, за да спасим живота на Симон. Окей?
	— Нямам избор. Трябва да се задоволя с този отговор. Да се залавяме…
	После и той на свой ред насочи вниманието си към разпръснатите по леглото документи: доказателството, че LS34 бе доставяно от „Жантикс“ след забраната за продажбата му, бележките на Адам за връзките между „Гаустад“, ЦРУ и фондация „Форд“, снимките на нарисуваните с графити стени от стаята на Пациент 488 и накрая снимката с обгорелите краища на бащата на Кристофър в престилка на учен и на двамата му сътрудници.
	— По дяволите! — прошепна Кристофър.
	— Какво?
	— Не мога да се съсредоточа… Мисля само за Симон. Къде е, как се отнасят с него, за какво мисли, дали плаче, дали…
	Неспособен да завърши изречението си, той сложи ръка върху стомаха си, защото безпокойството отново бе образувало топка там.
	Сара седна до него.
	— Кристофър, ще ти го кажа само веднъж, защото не е лесно човек да го чуе и разбере. Най-добрият начин да спасиш Симон е да не мислиш за него. Нито за миг. А най-добрият начин да го забравиш, е да ангажираш съзнанието си с мисълта как да намериш онова, което Лазар иска.
	— Знам, знам… готов съм да умра, за да го спася…
	— Той ще умре, ако продължаваш да се тревожиш…
	Кристофър я погледна. Бе шокиран от думите й, но тя бе напълно права.
	— Добре — отвърна й. — Ще се съсредоточа. Но това не оправя нещата. Може да е всеки остров по света. А най-лошото е, че баща ми успя да се свърже с хората си по телефона. Ще изпратят някого там, за да унищожи доказателствата на място. А те знаят къде се намира този проклет остров. Ще пристигнат там преди нас, а Симон ще…
	— Сега, когато пак се поддаде на огромното напрежение, не говори повече за това. И без това сме закъснели вече. Нямаме време. А и това не си ти! Ти си силен човек и борец, Кристофър. Нямаше да си жив, ако не беше стабилната ти психика. Нали?
	Сара бе впила в него светлосините си очи, а от погледа й се излъчваше твърдост и увереност. Кристофър се ядоса на себе си, че се оплаква — той, който обикновено бе деен и енергичен. А и се чудеше как Сара бе успяла да разгадае характера му за толкова кратко време.
	— А сега да помислим — каза Сара със спокоен глас, като взе черно-бялата снимка на баща му и колегите му. — И баща ти, и Лазар са ти казали, че това е снимката на хората, стоящи начело на „Проект 488“, нали? Така че има доста голям шанс тя да е направена на острова, където са провеждали експериментите. Разгледай фона на снимката.
	— Да, има някаква планина… Все пак е начало…
	Кристофър се съсредоточи, за да синтезира всичко, което бе научил до този момент. Сара правеше същото, като записваше ключови думи в бележника си.
	— Проект „MK-Ultra“ е бил финансиран от ЦРУ — каза внезапно Кристофър с висок глас. — Само че резултатите са били предназначени за приложение при военните. Адам е стигнал до това, а и баща ми го загатна. Значи е много вероятно по онова време експериментите да са извършвани в база на американската армия. Струва ми се логично: от една страна, така процесът е бил контролиран, а от друга — конфиденциалността му е била осигурена. Нали?!
	Сара се съгласи. Да, в това имаше логика. Набра някакъв номер на телефона си.
	— На кого звъниш? — попита Кристофър, който имаше да й казва още неща.
	— На един човек, който има възможност да получи списъка на всички действащи бази на американската армия през шейсетте и седемдесетте години на миналия век.
	Кристофър се вгледа за миг в Сара, изненадан от подобна мълниеносна реакция.


>	26

	— Четиресет и четири, четиресет и пет, четиресет и шест…
	Лицето му ту се приближаваше, ту се отдалечаваше от земята.
	— Четиресет и седем, четиресет и осем, четиресет и девет… петдесет.
	Челюстите му бяха стиснати заради усилието. Той стана и въздъхна дълбоко, а после раздвижи раменните си мускули. Лицето на татуирания дявол над дясната му лопатка се намръщи. Взе хавлиената кърпа от мивката и избърса ръката си, върху която имаше следи от засъхналата кръв. По време на вечерята бе резнал бузата на един новак с бръснач, а той го бе обсипал със злобни думи и бе изплюл кървавата си слюнка в чинията му. И както винаги, пазачите не бяха видели нищо. Все още се подсмихваше след унизителния урок, който бе дал на младока. Легна на леглото и се втренчи в увисналия дюшек, върху който лежеше съкилийникът му. Този тип прекарваше времето си в легнало положение и непрекъснато бе със слушалки на ушите. Приличаше на аутист. С удоволствие би му разбил челюстта. Само че неслучайно бе оцелял в затвора: знаеше много добре кого не трябва да закача.
	— Хоткинс! — извика един глас от коридора.
	Татуираният затворник смръщи вежди и без да помръдне, се загледа дали надзирателят ще се осмели да отвори решетката сам. Усмихна се, като видя с него още двама пазачи със строги лица и внушителни рамене. Чу се шум в ключалката и решетките на килията се плъзнаха с ужасно скърцане. Главният надзирател влезе с палка в ръка.
	— Стани!
	Мускулестият затворник стана от леглото и застана в дъното на килията с ръце на стената.
	— Прекрасно ме чу, Хоткинс! Тръгваме! Очакваното ти освобождаване за добро поведение току-що бе потвърдено… Влиза в сила веднага. Налага се да вярваме, че ангелите пазители служат и в ада.
	Надзирателят не обърна никакво внимание на татуирания мъж до стената и почука по горното легло с палката си.
	— Не се прави на велик, Уилям Хоткинс! — каза раздразнено той. — След десет години затвор би трябвало да имаш желание да излезеш, нали? Дори в полунощ…
	Едва тогава завивката на горното легло се раздвижи и изплува лицето на плешив мъж на около четиридесет години, чиито черни очи, наподобяващи стъклени топчета, изглеждаха напълно безчувствени. Извади слушалките от ушите си и скочи пъргаво от горното легло. Бе едър и въпреки че нямаше особено развити мускули, излъчваше физическа сила. Взе плейъра си, а също и малка Библия, която държеше под дюшека. После тръгна под недоверчивия поглед на пазачите. Неговият съкилийник изчака решетката да се затвори и чак тогава въздъхна с облекчение.
	Хоткинс се наслади на всяка стъпка към изхода. Вървеше бавно, с презрителна усмивка на устните, отправена към останалите затворници, които за първи път се осмеляваха да го погледнат открито.
	Връчиха му удостоверението за освобождаване, върнаха му портфейла с 56 долара и 75 цента, връзка ключове, документите му за самоличност, метален кръст с големината на длан и дрехите, които носеше в деня на затварянето му — якето, върху което все още бе пришит отличителният знак от флота. Той се облече, подписа се в регистъра на освободените затворници и излезе на свобода. Като обърна гръб на затвора „Стилуотър“, осъзна, че за десет години не се бе променил. Не съжаляваше за убийството, което се бе опитал да извърши, религиозните му убеждения бяха непоклатими както преди, а тялото му, което не бе престанал да тренира през последните години, бе готово за нова битка.
	Тръгна по улица „Пикет“, осветена от уличните лампи, и вървя по нея, докато стигна до 95-а улица и зачака автобуса. Приближи се младо семейство с бебе в количка. Кърмачето втренчи сините си очи в бившия затворник.
	— Тя много ви харесва — заяви гордо майката.
	— Разрешава й се — отвърна Хоткинс, преди да се отдалечи.
	Изненаданата майка не се задълбочи да анализира необичайния отговор на странния мъж.
	Автобусът, почти празен в този час, го отведе до малката църквичка в неговия квартал в северното предградие на Минеаполис. Единствено тя бе отворена ден и нощ, защото свещеникът на енорията бе пожелал Божият дом да бъде постоянно отворен като сърцето на Всевишния. Хоткинс влезе вътре като космонавт, който отново открива кислорода на Земята, след като е бил месеци в космическото пространство. Напълни гърдите си със свежия въздух, примесен с тамян, коленичи, прекръсти се и благодари на Всевишния, че не го е изоставил през всичките години в затвора. Остана почти час в молитва и се закле пред Бог, че ще продължи битката в името Господне. После пое към дома си, който се намираше на два блока разстояние.
	Когато най-сетне влезе в малкия си апартамент на шестия етаж в стара сграда, всичко бе на мястото си: креслото му пред телевизора, уредите му за развиване на мускулатурата, снимката с бившата му съпруга, на която двамата бяха прегърнати, и рисунките му на оръжия, поставени в рамки. Носеше се миризма на застоял въздух и се бе натрупал дебел слой прах. Затвори вратата и за първи път, откакто бе излязъл от затвора, се отпусна. Ето защо усети удара с железния прът по бедрото си още по-силно. Падна на едно коляно и получи още един удар в гърба. Щеше да удари с лакът нападателя си, но студеният допир на оръжието върху слепоочието му го разубеди.
	— За това, което стори на Гласки — избълва нападателят.
	Хоткинс светкавично се завъртя върху коленете си и със смайваща ловкост отблъсна дулото от слепоочието си, измъкна оръжието от ръката на нападателя и натисна спусъка. Чу се изщракване без изстрел.
	— Наистина ли вярваш, че ще заредя оръжие, което можеш да ми отнемеш — подхвърли убиецът, изваждайки втори пистолет.
	Този път Хоткинс бе твърде далеч, за да може да го обезоръжи. Вдигна ръце, за да спечели време. Ако Божията воля бе да умре сега, така да бъде…
	— На колене.
	Хоткинс коленичи.
	— Шефът искаше да го направим тихо и да го заснемем, за да си пуска видеото всяка вечер — заяви убиецът. — Но ще трябва да съкратим втората част.
	Канеше се да натисне спусъка в момента, когато входната врата на апартамента се отвори с трясък. Обърна се, но получи ритник в корема. Жената, която бе нахлула вътре, му нанесе три удара с дръжката на пистолета по ухото, които го парализираха, счупи му носа, а после го хвана за косите и заудря главата му в стената. Когато той се превърна в безжизнена парцалена кукла, го пусна на земята, изправи се и затвори вратата на апартамента.
	Без да разбира нищо, Хоткинс гледаше жената с атлетична фигура, облечена в суитшърт с качулка и спортен панталон. Когато се обърна към него, видя по-ясно лицето й. При други обстоятелства би я сметнал за миловидна с подстриганите й на черта черни коси и личицето й на манекен от модно списание.
	— Имаме един час да разкараме тялото оттук — каза тя и изстреля през заглушителя един куршум в главата на мъжа, когото бе смазала от бой.
	— Коя сте вие?
	— Джоана. Марк Дейвисбъри ме изпрати да те намеря. Иска да ти предложи нещо.
	Бившият морски пехотинец не можеше да забрави името на човека, който му бе осигурил преместването от ужасния затвор „Райкърс Айлънд“ в далеч по-спокойния „Стилуотър“. Вероятно на него дължеше оцеляването си и плащането на всички данъци по време на десетгодишния си престой „на топло“.
	— Познаваш ли Дейвисбъри?
	— Работихме заедно отдавна, когато бе в ЦРУ. За ЦРУ ли работиш?
	— Вече ти казах, за Дейвисбъри — отвърна тя и сочейки трупа, попита: — Имаш ли мазе?
	— Една секунда, принцесо. Каква мисия иска да ми повери Дейвисбъри?
	— Да _ни_ повери.
	— Заедно ли ще работим?
	— Ами ти какво си мислеше? Че съм дошла да поразчистя у вас?
	— И каква е мисията?
	— Доколкото разбрах, трябва да се отървем от два елемента.
	— Не убивам който ми падне.
	Раздразнена, Джоана вдигна едната си вежда. Само че Дейвисбъри я бе предупредил, че бившият морски пехотинец щеше да й изложи този аргумент. Бе й казал и какво да му отговори.
	— Дейвисбъри от много години насам води проект, чиято цел е да създаде религиозно цунами на световно ниво. А онези двамата искат да унищожат делото му. Помогни ми да отнеса тялото във ваната.
	Хоткинс не харесваше начина, по който му говореше тази жена, но това, което му бе разкрила, предизвика у него възбуда, каквато не бе изпитвал от доста години.
	— Ами после какво ще правим?
	Джоана отвори вратата и преди да излезе, се увери, че коридорът е празен. Хоткинс вървеше по петите й и заключи вратата.
	— Ами тялото на този тип?
	— Ако си толкова добър, колкото казва Дейвисбъри, ще си се върнал, преди да започне да вони и да разтревожи съседите.
	По средата на стълбището Джоана му подхвърли един пистолет „Глок“. Той провери пълнителя и го пъхна отзад в панталона си.
	Бог току-що му бе посочил новия път, а Хоткинс никога не е бил по-готов да почете заръките на Всевишния. Каквито и да бяха мишените, които трябваше да повалят, той начаса ги превърна в символ на възраждането си.


>	27

	Сара почти си бе обула джинсите след бързия душ, когато получи документ на телефона си. Помощникът й в управлението Норберт Ганс, както бе предвидила, бе действал бързо. Необходим му бе по-малко от час, за да й отговори.
C>
	Ето документа, който ми поиска. Достъпът до него по националната мрежа е лесен. Списъкът е публичен. Направих ти таблица, за да можеш да засичаш информацията. Само че се иска доста работа. Ако имаш нужда от нещо друго, обади се, без да се притесняваш.
C$
	Сара се облече и излезе от банята с небрежно сресани коси.
	— Вече имам списъка с базите на американската армия! — каза тя и отвори файла с едно докосване на телефона си.
	Кристофър се бе заровил в документите на брат си. Сара седна до него и нагласи екрана така, че и той да може да гледа. Журналистът присви очи, за да вижда по-добре, и се подсмихна.
	— Не може да бъде — прошепна той и отмести погледа си.
	Сара не отговори, но мислеше същото.
	Документът бе озаглавен „Департамент по отбраната. Доклад за структурата на военните бази. Недвижими имоти към военното ведомство — 2011 година“. В него бяха включени сто осемдесет и седем хиляди места, собственост на военните в Съединените щати и извън територията на държавата.
	— Сто осемдесет и седем хиляди възможности — повтори Кристофър. — Ще започнем с подбор и сортиране според годината на създаването им. Построените след хиляда деветстотин и седемдесета година бази не ни интересуват.
	Сара не отговори, но Кристофър забеляза, че тя вече бе започнала селекцията. След тази операция обаче оставаха още пет хиляди шестстотин осемдесет и три бази.
	— А сега — най-големият ни коз. Кои се намират на остров?
	— Ще се наложи да ги гледаме една по една. Няма как да направим автоматичен подбор по таблицата.
	— Прехвърли ми документа на моя телефон. По-добре е двамата да правим едно и също упражнение, за да сме сигурни, че няма да пропуснем нищо от всички тези колони с имена.
	Сара изпълни желанието му и отново се съсредоточи върху екрана. Упражнението бе трудно и изискваше голяма обща култура, за да се определи дали дадено място се намираше на остров, или не. На моменти им се налагаше да се консултират с интернет къде се намира някой град или дадена територия, които им бяха напълно непознати.
	По средата на деня, седнал до останките от набързо погълната храна, Кристофър усети, че очите му парят, а зрението му се замъглява. Бе прегледал три четвърти от списъка и бе отделил четири острова.
	— За момента имам четири острова, но остава да разберем кой е островът, който търсим…
	— Поспи малко — посъветва го Сара.
	— Какво?
	— Трети път минаваш един и същи ред. Не сме спали цяла нощ. Поспи.
	Кристофър трябваше да признае, че изпитваше странно чувство: сърцето му сякаш щеше да спре да бие от изтощение.
	— Баща, който не може да мисли от умора, няма да може да спаси Симон — подхвърли Сара.
	— Истинският му баща нямаше да допусне да го отвлекат — отбеляза Кристофър и поклати глава.
	— Въпреки това е следвал съвестта си. Именно Адам е изложил всички вас на опасност… Ти само наследяваш онова, което той е започнал. А също и дълга да спасиш Симон.
	Кристофър стана и отиде да се наплиска с вода. После се върна, а по лицето му още имаше капчици.
	— След час ще знаем колко са всички острови.
	Тя се вгледа в раненото му лице и сенките под очите. В погледа му все още блестеше живот. Страхът и тревогата го държаха буден. След тридесет минути той вдигна глава.
	— Намерих още три, а това прави всичко седем.
	— Аз също намерих седем острова — каза Сара.
	Кристофър взе от бюрото в стаята пожълтелия лист с правилника на хотела и надраска списъка на седемте острова, където имаше американски бази.
C>
	1 — Остров Уейк*
	[* Коралов атол, състоящ се от три острова в северната част на Тихия океан между Марианските и Хавайските острови. — Бел.прев.]
	2 — Маршалови острови*
	[* Островна държава под името Република Маршалови острови — група от 14 атола и 2 малки изолирани острова в Тихия океан между Хавайските острови и Филипините. — Бел.прев.]
	3 — Доминиканска република
	4 — Остров Възнесение*
	[* Малък остров в централната част на Атлантическия океан, бивша британска колония, днес част от задморската територия Света Елена, Възнесение и Тристан да Куня на Обединеното кралство. — Бел.прев.]
	5 — Американски вирджински острови*
	[* Архипелаг в Карибско море, който се дели на Британски вирджински острови — на изток и север, и Американски вирджински острови — на запад и юг. — Бел.прев.]
	6 — Хавайски острови
	7 — Окинава
C$
	— Може да е всеки от тях — каза той и хвърли химикалката.
	— Можеш да махнеш Окинава. Островът е бил върнат на Япония през седемдесет и втора.
	Кристофър задраска японския остров, а после стана и започна да обикаля стаята.
	— С каква информация разполагаме, за да засечем данните. Знаем за „Жантикс“ и…
	— … за фондация „Форд“ — довърши Сара. — Ако една от тези две организации е имала собственост на някой остров, печелим.
	— Би ми се сторило доста странно, ако „Жантикс“ е свързана по този начин с проекта „MK-Ultra“ — каза замислено Кристофър. — Според това, което знаем, ЦРУ се е свързало с лабораториите, след като е стартирало проекта. Не са имали никакво основание да създадат изследователските си центрове близо до лаборатории, с които са решили да си сътрудничат. Имали са нужда от спокойствие и дискретност, а и да им доставят стоката. Що се отнася до фондация „Форд“, там нещата стоят различно, защото те са финансирали и са покривали една част от операциите на ЦРУ. Трябва да видим дали нямат връзки с някой от тези острови.
	— Едно от седалищата им се намира на Банана Айлънд, малък изкуствен остров в Нигерия — вметна Сара с впити в екрана на телефона си очи. — А имат и управление на Род Айлънд*.
	[* Остров в Атлантическия океан, щата Ню Ингланд. — Бел.прев.]
	— Само че нито един от тези два острова не е в списъка и не прилича на истински остров. А това съсипва единствената ни следа. Мамка му!
	Кристофър удари стената с юмрук. Взе списъка с шестте острова без Окинава и ги проучи още веднъж. Може би се надяваше, че нещо ще му се набие в очите. После отново разгледа снимката на баща си.
	— Почакай, шестте острова с планински релеф ли са?
	Сара направи бързо търсене в интернет и за три минути получи необходимата информация.
	— Не, остров Уейк е малък атол, съвсем плосък, същото е и с Маршаловите острови. Така че можем да елиминираме още два острова.
	— Да, при условие че снимката е направена там. Но не виждам защо ще пази снимка, правена другаде, като се има предвид, че годините на изследванията са били най-важните в живота му. Така че ще следваме тази хипотеза. Остават ни четири острова. Що се отнася до останалото, нещо изпускаме. Нещо, което е под носа ни! Номер 488 например! Може да е свързан с някакво географско разположение или да е код на някой остров? Да, може би е така! — обнадежди се той. — Защо не се сетихме по-рано?!
	— В документа, който ни изпрати Норберт, има много цифри за всяка от американските бази — отговори Сара.
	— Какви например?
	— Ами колко е площта, колко военни има там, такива неща.
	— Покажи ми ги!
	Два чифта очи пробягаха с бясна скорост редовете и колоните цифри, като отделяха статистическите данни за останалите в техния списък четири острова. А навън слънцето вече залязваше и им напомняше за неизбежния срок, който им бе определил Лазар. Кристофър вдигна глава.
	— Не, няма нищо. Прибавих и географските координати, обърнах имената на островите в числа и нищо не отговаря поне приблизително на числото 488.
	Сара бе стигнала до същия извод. Тази следа не ги водеше никъде.
	— А времето минава — прошепна Кристофър, когато установи, че стаята бе почти потънала в мрак.
	Вече бе изтекъл един цял ден, а те не бяха открили нищо, което можеше да спаси Симон.
	— Никога няма да успеем — каза той. — Може би трябва да повикам полицията, да им разкажа всичко… и… и…
	— Почакай — прекъсна го Сара и извади от джоба си една снимка с графитите от стаята на Пациент 488.
	— Какво? — попита я Кристофър.
	— Пациентът 488 от „Гаустад“ е прекарал най-малко две години на този остров. Може графитите му да са нещо като спомен, начин да отбележи къде е бил или да опише острова, където са го държали като пленник — предположи тя, като посочи трите повтарящи се до безкрай символи по стените на стаята му.
	— Искаш да кажеш дърво, риба и… огън. Тези три неща му напомнят за острова, където е изтърпял експериментите?
	— Може би това е значението им… Схематично описание на мястото, където са го държали насила, символи на острова…
	Кристофър смръщи вежди. Идеята й бе добра, но се сблъскваше с един проблем.
	— Ако опитните зайчета са знаели къде се намира островът или името му, то Лазар отдавна щеше да го е открил. Не, опитните зайчета със сигурност не са знаели нищо за мястото, където са били затворени. Те дори не са знаели, че се намират на остров. На погрешен път сме.
	Сара трябваше да признае провала на хипотезата си. Кристофър седна на ръба на леглото и докосна с пръсти раната на челото си.
	— Ще я инфектираш — предупреди го Сара. — Под ноктите ти все още има пръст.
	Кристофър свали ръката си от челото и на Сара й се стори, че я движи доста бавно.
	— Забравихме нещо — каза внезапно Сара.
	— Какво?
	— Първия признак. Това е нещото, което изпуснахме…
	— Но за какво говориш? Какъв признак?
	Сара не му отговори, а грабна телефона си и този път се обади на друг помощник, който щеше да е очарован да й направи услуга.


>	28

	Седнал зад ъгловото си бюро на дванадесетия етаж в най-високия небостъргач на Пета улица в Минеаполис, Марк Дейвисбъри почти бе приключил с диктуването на нарежданията на асистента си.
	— Последно. Проверете дали двестате хиляди долара са преведени по офшорната сметка на Джоана, преди да се видя с нея. Тя няма да се задоволи с обещания. Визите ще дадете на нея.
	— Ще го направя, господине. Само че…
	— Искате да знаете кои са Джоана и Хоткинс, нали?
	— Не от любопитство. Само че колкото повече неща знам, толкова по-лесно ще се нагаждам към желанията им. Още повече че ми изглеждат доста особени…
	Бизнесменът завъртя коженото си кресло към грамадния прозорец, който до този момент бе зад гърба му, и започна да съзерцава събуждащия се в краката му град.
	— Да, те наистина са особени. Работех от пет години в ЦРУ, когато Джоана изкара най-добър успех на приемните изпити. Веднага си дадох сметка, че освен знания, тя притежаваше и друго. Нещо повече от останалите. Желание да успее, да бъде над всички. Включих я в моите екипи и се сближих с нея. Научих как е загубила родителите си по време на обир. Била едва на седемнадесет години. Нещата се объркали и тя ужасно се упрекваше, че не е могла да ги защити. Изслушвах я и я окуражавах, коригирах поведението й, с една дума — заместих баща й. Заедно получихме добри резултати — Джоана на терена, а аз — в управлението. Чакаше я бляскаво бъдеще, но един ден тя, ако мога да се изразя така, показа другото си лице. Уби напълно хладнокръвно един тип, който се бе предал. Когато я попитах защо го е направила, ми отговори, че това било по-силно от нея. Покрих я, като по този начин й спестих процес и присъда, но бях принуден да я накарам да напусне ЦРУ. Проблемът бе, че тя не умееше да върши нищо друго, освен да преследва хора и ако е необходимо — да убива.
	Марк Дейвисбъри отново се обърна към Джонас.
	— И тогава ми хрумна да я направя официален агент за… нашите операции „мръсни ръце“. В тази си роля Джоана се оказа на много високо ниво и винаги сме били напълно удовлетворени от нея.
	— Ами Хоткинс?
	— Неговият профил е различен. Вярващ е, пълна противоположност на Джоана, която не вярва в нищо. През хиляда деветстотин деветдесет и втора година направил опит да убие гинеколога на жена си, който трябвало да й направи аборт. Нахлул в кабинета му с огнестрелно оръжие. После вързал човека и започнал да го изповядва, преди да го убие. Полицията се намесила, преди да изпълни намерението си. По време на процеса пледирал, че е помогнал на човек в опасност, като обяснил, че е действал така, за да спаси живота на зародиша. Като по-млад участвал в екстремистки евангелистки групи, които нападали болници, където се правели аборти. На двадесет и две години отишъл във флота. Излязъл оттам по-силен, още по-набожен и много по-опасен. От типа хора, решени да вървят докрай.
	— Значи го познавате?
	— Когато чух за процеса му, се заинтересувах от него. Хареса ми, че завършва нещата, а също и начинът, по който защитава действията си, всявайки съмнения у съдебните заседатели. Казах си, че нашата религия има нужда от хора като него. Използвах връзките си, за да го преместя от затвора „Райкърс Айлънд“ в „Стилуотър“, като се надявах, че там ще оцелее по-лесно. Винаги ми е казвал, че ще ми бъде вечно признателен.
	Марк Дейвисбъри стана. Облече палтото си и преди да излезе, отново се обърна към асистента си.
	— Бележим успехи, Джонас. Свързвайте се с мен по вътрешната мрежа. През следващите четиридесет и осем часа ще бъда в Судан*.
	[* Градче в щата Минесота, където се е развивало минното дело. Днес повечето от мините там са атракция за туристите. — Бел.прев.]


>	29

	— Тобиас, на телефона е Сара Геринген. Имам нужда от вас. Обадете ми се.
	Инспекторката затвори телефона под въпросителния поглед на Кристофър.
	— Обясни ми сега… Коя е следата, която сме изпуснали?
	— Тялото му.
	— Какво?
	— Тялото на Пациент 488. Този мъж е прекарал доста години от живота си на острова, който търсим. Тялото му положително е запазило… да кажем… следи от околната среда.
	— Как така? Какви следи?
	— Ако анализираме калта, която все още е под ноктите ти — каза Сара и посочи с брадичка мръсните ръце на Кристофър, — може би ще стигнем до къщата на Пакрен.
	— Да, само че след десет години калта ще е изчезнала от ноктите ми, а според информацията ни Пациент 488 е бил приет в „Гаустад“ през седемдесетте години. Та това прави почти четиридесет години… Как искаш тялото му да е запазило… как да ги нарека… елементите, които търсим?
	— Калта наистина изчезва, защото не прониква вътре в тялото, но замърсяване… да кажем… с амиант* или живак, или друга подобна гадост остава в тялото за цял живот. Всичко зависи от това какво е дишал там този човек. Тобиас ще ни каже повече…
	[* Вид азбест. — Бел.прев.]
	— Тобиас?
	— Извинявай, това е съдебният лекар, с когото работих по аутопсията на Пациент 488. Много е добър.
	След две минути телефонът вече звънеше.
	— Благодаря, че се обадихте, Тобиас.
	— Сара? Добре ли сте?
	— Да. Слушайте. Твърде дълго е за обяснение, но казано накратко, стана както мислехме: случаят ни отведе много по-далеч, отколкото предполагахме.
	— Добре, но ако съм разбрал добре, имате нужда от мен. Кога заминаваме?
	— Съжалявам, но са ми необходими само вашите знания.
	— Да, да, така си и мислех, но какво да се прави? На моята възраст заради красива жена като вас човек играе „вабанк“.
	— Тобиас, спешно е.
	— Тогава питайте…
	— Когато правихте аутопсията на 488, намерихте ли следи от замърсители? Или някакъв по-специфичен химичен елемент? Извън огромното количество калций, което го е убило?
	— Един момент, да взема папката. Какво точно търсите? — попита Тобиас, а в това време се чуваше шум от прелистване на листове.
	Сара натисна високоговорителя на телефона си, за да може Кристофър да следи разговора.
	— Тобиас, може ли да говорите на английски, за да може моят сътрудник да следи разговора?
	— Ами ще опитам. Междувременно казвам добър ден на избрания щастливец.
	— Добър ден — отговори Кристофър.
	— Та какво казахте, че търсите?
	— Няма значение. Стига да ни позволи да локализираме мястото, където нещастникът е изтърпял експериментите, преди да пристигне в „Гаустад“ — каза Сара.
	— Аха, вашият случай е доста неясен. Почакайте, намерих папката… Ще я прочета бързо.
	Сара търпеливо чакаше на телефона. Кристофър се питаше как успява да запази спокойствие, докато той се тресеше от напрежение.
	— А, да, нали си спомняте, казах ви, че този човек има начална фаза на силикоза.
	— Да, точно така, сега си спомням: натрупване на фини частици в дробовете. В началото смятахте, че може да е умрял от тази инфекция. А това с какво би могло да ни помогне?
	— Ами ако анализираме тази патология, нещастникът е живял известно време на място, където е имало силициев двуокис.
	— Какво място? Къде има силициев двуокис в големи количества?
	— В мините, в кариерите и по-рядко на места, където има прах от лава.
	— Прах от лава. Това означава, че със сигурност е бил на вулканичен остров — прошепна Кристофър.
	— Какво казвате, Сара?
	— Нищо, аз…
	— А, да, всъщност не сте сама…
	— Няма значение. Какво друго можете да ни кажете?
	— Е, без да помрачавам радостта ви, може да е натрупал силициевия окис в детските или юношеските си години. Не съм казал, че силикозата му непременно датира от зряла възраст.
	— Да, но разполагаме само с това — каза с раздразнение Кристофър.
	— Смятаме, че пациентът е заболял от тази болест на някой остров. Трябва да ни помогнете да разберем на кой…
	— Ами аз не съм геолог… Но кажете ми все пак имената на островите…
	— Вирджинските острови, остров Възнесение, Хавайските острови и Доминиканската република.
	— Можете да задраскате Доминиканската република. Там няма вулкани. Ходя всяка година. Островът, който търсите, е някой от останалите три. Това е всичко, което мога да ви кажа.
	— Благодаря, Тобиас.
	— Сара, каквото и да подготвяте, бъдете предпазлива. Видях ви в действие и познавам репутацията ви. Винаги стигате до края. Но не забравяйте, че имате съпруг и семейство. До скоро.
	— До скоро, Тобиас.
	Сара се направи, че не забелязва намека за Ерик, и бе облекчена, че Кристофър изглеждаше твърде унесен в размисли и не бе обърнал внимание на забележката на Тобиас.
	— Остават ни остров Възнесение, Хавайските и Вирджинските острови — обобщи Кристофър. — Трябват ни географски подробности за всеки от тях.
	Сара написа още веднъж имената на островите в Гугъл и пробяга с поглед географските данни.
	— На Хавайските и Вирджинските острови вали често и почвата е лепкава, така че частиците не са летливи и остават в почвата. Няма никакво основание да ги намерим в нечии дробове. Остава само един — заключи Сара и му подаде телефона си.
	Той започна да чете на висок глас:
	— Остров Възнесение е сух като пустиня. Вулканичните частици са изключително летливи и лесно проникват в дробовете…
	В стаята настана мълчание.
	На свой ред Кристофър написа трескаво името на остров Възнесение на телефона си. Интернет даваше твърде малко данни. Ето защо островът бе почти непознат. Островче на едва деветдесет квадратни километра и с деветстотин жители насред Атлантическия океан на хиляди километри от най-близките африкански и южноамерикански брегове. Точно над Екватора и близо до прочутия остров Света Елена.
	— Един от най-забутаните острови в света — коментира Кристофър.
	— Според това, което чета — добави Сара, като очите й разчитаха скоростно информацията, — там НАСА е заснела симулацията на кацане на Луната през шестдесетте години, тъй като околната среда била много близка до лунния релеф. Но островът е известен най-вече с военната база, управлявана съвместно от американската и английската армия… Построена е през Втората световна война.
	Кристофър усети, че мъчителното му безпокойство преминава в трескавост. Не можеше да повярва, че са открили каквото им трябва.
	— Човек може ли да отиде там, ако не е военен?
	— Да.
	— Как?
	Пръстите на Сара бягаха трескаво по екрана на телефона. Тя вдигна изненадана едната си вежда.
	— Трябва задължително да се мине през Лондон, а после…
	Кристофър дори не забеляза, че Сара не завърши изречението си и веднага влезе в сайта за резервации на „Евростар“, като се надяваше, че ще има влак, който заминава вечерта. Погледна часовника си. Бе двайсет и един часът и трийсет и пет минути.
	— По дяволите! — извика той. — Последният влак е заминал преди двайсет минути. Ще трябва да чакаме до сутринта.
	Започна да попълва формуляра за резервация само в едната посока — до Лондон в осем часа сутринта. Само че бе прекалено нервен и пръстите му не улучваха необходимите знаци. Като го видя, че губи търпение, Сара реши да му помогне.
	— Остави. Аз ще го направя. Почини си или няма да издържиш.
	— Да, но ще загубим още двайсет и четири часа, а всяка минута е от значение!
	— Когато утре се качим във влака, ще имаме още двайсет и осем часа. Ще сме си починали и ще мислим по-добре. Иди си легни.
	— Я почакай! Отиваме в Лондон, ами после? Как ще стигнем до този остров?
	— Остави аз да се занимавам с това. Става ли?
	— Сигурна ли си?
	— Напълно.
	— Как издържаш? — попита той, докато се изтягаше на леглото.
	Сара се канеше да му отговори, че издържа за сметка на нервите си, но това бе последното нещо, което би го успокоило.
	— Такава ми е професията.
	Кристофър бе толкова изтощен, че се задоволи с този слаб аргумент, за да успокои съвестта си. Нагласи алармата на телефона си за шест часа сутринта, изпъна свитото си тяло, подпря глава на възглавницата и затвори очи.
	Сара се осведоми за полетите до остров Възнесение. Всички самолети излитаха от градчето Брайз Нортън — на около два часа път от Лондон. Но истинският проблем бе, че не бе достатъчен паспорт. Визата бе задължителна за всеки, който искаше да отиде на острова. Така че тя нямаше избор. Налагаше се да излъже приятел.
	Излезе от стаята и от коридора на хотела се обади на Стефен Карлстрьом.
	Той вдигна само след две позвънявания.
	— Сара! Къде си?
	— Слушай, сложно е. Наистина е сложно…
	Стефен въздъхна дълбоко и Сара си представи как се отпуска върху облегалката на креслото си.
	— По гласа ти познавам, че ще ме караш да правя нещо, което няма да искам. Така че като начало ще ми кажеш всичко каквото знаеш.
	Сара се съгласи. Очакваше реакцията му и бе подготвила отговора си. Разказа на Стефен малко по-различна версия за хода на разследването, за да не се разтревожи и да й заповяда да се върне веднага. А след това да повери случая на по-голям екип. Не му каза за мъртъвците и за отвличането на Симон. Представи Кристофър като син на Натаниел Евънс, единственият способен да й каже къде се намира базата за експерименти на баща му на остров Възнесение. Откъдето идвала и необходимостта да отиде с нея. И за да мотивира Стефен да й помогне, Сара намекна за огромната полза, която норвежката полиция можеше да извлече от разрешаването на този случай в международен мащаб.
	— И ти смяташ да идеш на онзи остров с този човек?
	— Да.
	— Сара, не мога да поръчителствам за подобна солова операция. Вече не сме в специалните части. Връщаш се в Осло. Ще поверим операцията на екип и ще я ръководим заедно.
	— Стефен, трябва да доведа разследването докрай.
	— Сара, това са глупости! Оставих те на спокойствие досега, но не само че ми казваш едва половината истина за случилото се, но и се каниш да се втурнеш в нещо налудничаво. Това е заповед: връщаш се, ако искаш и с човека ти, но се връщаш и ще работим съвместно с френските власти… Ще ръководим разследването според правилата!
	— Ерик ми изневери и ме напусна в нощта, когато ме повикаха да отида в „Гаустад“. Ако ме спреш сега, няма да се възстановя никога. Не и този път…
	Стефен държеше телефона с полуотворена уста. Завладяха го противоречиви чувства. Някъде дълбоко в себе си винаги се бе надявал бракът между Сара и Ерик да не потръгне, за да има надежда тя да устрои живота си с него. Но сега, като чуваше прекършения й глас, усети единствено страданието на жената, за която винаги бе готов да изложи на риск собствения си живот. Това бе жената, която го бе обичала в продължение на няколко месеца и която освен това му бе спасила живота по време на една мисия в Афганистан. Знаеше колко е крехка, но и колко силна воля притежава.
	Сара избърса набързо сълзата, която не бе могла да сдържи.
	— Стефен, довери ми се.
	— Имам ти доверие, Сара, но твой дълг е да се пазиш!
	— Не разбираш ли?! Не разбираш ли, че ако ме изтеглиш от този случай, ще рухна! Това е единственото нещо, което ми помага да не потъна в бездната, Стефен! Това е единствената сламка, за която се държа!
	— Уморена си, Сара! Знаеш, че като си починеш, ще видиш нещата по друг начин…
	— Не го казвай пак! Не ми повтаряй техните фрази!
	— Какви фрази?
	— Знаеш много добре. Предпочитам да пукна, отколкото да се върна в психиатричната клиника! А ако се върна в Осло дори само за няколко дни и ми залепиш екип, знам, че ще се срина… и че ще се върна там. Само че този път няма да успея да изплувам.
	Сара бе клекнала в коридора, подпряла челото си с ръка, вглъбена в мъката си.
	— Стефен, последния път ти ме измъкна, когато заради армията ме вкараха вътре. Знаеш по-добре от всеки друг в какво състояние ме намери тогава. Ако бях останала още няколко дни, сега нямаше да разговаряме. Умолявам те, ако държиш на мен, не постъпвай така, не позволявай да се върна там… Помогни ми да получа две визи. А ако трябва да загина по време на мисия, поне няма да съм умряла в стая с тапицирани стени…
	В кабинета си в Осло Стефен се проклинаше, че е толкова привързан към тази жена. Какво можеше да стори?
	— Окей. Ще уредя това. За кога?
	— За утре сутринта.
	— Очевидно!
	— Благодаря ти, Стефен.
	— Пази се.
	Когато Сара затвори, чувстваше, че бе изчерпала цялата си енергия. Даде си няколко минути, за да възвърне спокойствието си, и се върна в стаята. За щастие Кристофър вече спеше и не я бе чул. Почувства облекчение, когато успя да запази две места в самолета за остров Възнесение. В дъждовния период имаше малко туристи и няколкото места за цивилни в „Ройъл Еър Форс“ все още не бяха заети.
	За да не губят време на другата сутрин, Сара слезе до скромната рецепция на хотела, за да й разпечатат билетите. Това й струваше десет евро и тя ги даде на дежурния въпреки явната измама. След това се върна в стаята и купи два билета за влака „Евростар“ — Париж-Лондон — в 8 часа и 37 минути. Цялата сума за пътуването възлизаше на две хиляди деветстотин петдесет и четири евро, но тя успя да плати благодарение на служебната си кредитна карта. Стефен се бе погрижил да снабди инспекторите в Осло с такива, за да не се налага даването на служебни аванси по време на разследванията.
	Като приключи и това, Сара си легна с дълбока въздишка. Обърнала гръб на Кристофър, който спеше в другата половина на леглото, с учудване си помисли колко й е близък този мъж, когото преди три дни не познаваше. И въпреки всичко това не й се стори странно, защото усещаше, че е в безопасност. Сложи пистолета си на нощното шкафче, пъхна една възглавница под тила си, затвори очи и побърза да се предаде на съня, преди тревожните мисли да й попречат да заспи.


>	30

	Като чу оживление зад гърба си, Кристофър се обърна рязко и огледа коридора на влака „Евростар“, където Сара и той току-що се бяха качили на път за Лондон. Мъж и жена вървяха бързо към тях.
	— Сара — промълви той с напрегнат глас. — Идват за нас.
	Тя също се обърна на седалката си и видя да минава жена, облечена в тайор, с очи, впити в смартфона, следвана от мъж в костюм с угрижен вид. Създаваше впечатлението, че си говори сам, ако не бе слушалката в ухото му. Двамата побързаха да седнат на местата си. Кристофър отпусна глава назад и въздъхна дълбоко.
	Сара затвори очи и се приготви да поспи.
	— Никой не знае, че сме тук — прошепна тя. — Използвай двата часа пътуване, за да се отпуснеш. Годините, които си прекарал като журналист авантюрист, може би ти помагат да понесеш шока засега. Боя се обаче, че скоро няма да сме в състояние дори да си поемем дъх. Така че — възползвай се…
	После облегна главата си на седалката, обърна се и като че ли потъна веднага във възстановителен сън. Кристофър, макар и против волята си, провери още веднъж какво правеха двамата закъснели пътници и се опита да се отпусне. Сара бе права. Имаше риск следващата част от пътуването да бъде доста ужасна.
	Веднага щом пристигнеха в Лондон, трябваше да бързат за Брайз Нортън, на стотина километра от английската столица. Оттам трябваше да се качат на един от самолетите на „Ройъл Еър Форс“ — единствената оторизирана компания за достъп до острова. А да изпуснат полета си, предвид дадения от Лазар срок от седемдесет и два часа, би било равнозначно на провал. Ако не успееха да се качат на борда на този самолет, трябваше да чакат двадесет и четири часа за следващия. И нямаше да могат да спасят Симон.
	— Съседите на родителите ми може би са чули нещо — каза неочаквано Кристофър, без да е сигурен, че Сара го чува. — Със сигурност ще разберат, че майка ми и баща ми ги няма. А и че Симон е изчезнал. Все някой ще види и превърнатата в пепел колиба. Ще се опитат да се свържат с мен и ще разберат, че не могат. Съвсем логично е да ме заподозрат и полицията ще започне да ме търси по всички възможни начини.
	— Да, но ще започнат от Франция. А ние ще сме далеч. Отпусни се и си почини!
	Вибрациите, предизвикани от разминаването с друг влак, изтръгнаха Кристофър от полусъненото му състояние. Той се стресна, а сърцето му биеше до пръсване… В градината на родителите му Симон бе паднал в дупка, потънала в кал. Кристофър все не успяваше да стигне до него, за да му помогне, защото краката му затъваха в калта и не можеше да помръдне… Кристофър разтърка очи, за да проясни погледа си. Бе изминал вече час от тръгването им от Гар дю Нор. Вагонът бе тих — предимно бизнесмени, заети с таблетите си или с четене на вестници.
	Сара дишаше спокойно, леко отпуснала глава настрани. Кристофър се загледа в луничките и изящно извитите й устни. Намираше я красива и спокойна. И все пак, като се вгледаше по-внимателно, лицето й не излъчваше спокойствие. От време на време присвиваше очи като при мъчително изживяване. Кристофър отклони вниманието си от Сара и се загледа в зелено-бежовите пространства в северната част на Па дьо Кале, които влакът прекосяваше с голяма скорост. В далечината полята бяха осеяни със селища, наподобяващи островчета. Насред всяко населено място неизбежно се издигаше камбанария на църква. И точно в този момент Кристофър бе осенен от една мисъл, която го накара да се изправи, да грабне молива от джоба си и да откъсне страница от рекламната брошура в джоба на седалката пред него.
	— Господине? — Един барман се бе приближил и гледаше въпросително Кристофър в очакване на отговор.
	— Едно кафе — обади се Сара, която току-що се бе събудила, — а за мен чай.
	Стюардът с широка усмивка им подаде две чаши и отиде на съседната редица.
	— Какво правиш? — попита Сара, докато пиеше бавно чая си.
	Кристофър пишеше накриво върху едно от малкото места по брошурата, където нямаше текст или снимка. Сара наклони глава и видя много надраскани бележки до схематичните рисунки на дърво, риба и пламък.
	— Хрумна ти какво може да означават тези символи?
	— Може би… Хрумна ми нещо, докато гледах камбанариите на църквите. Само хипотеза е…
	Откакто бе започнал да разсъждава на глас, Сара бе забелязала у Кристофър същите движения и същата енергия като по време на лекцията му в Сорбоната. Като че ли единствено разходът на интелектуална енергия му позволяваше да излезе от тревожното си състояние.
	Кристофър отпи глътка кафе.
	— Виждаш ли — каза тихо, след като се увери, че никой не ги слуша. — Рибата, дървото и огънят вероятно са трите най-важни християнски символа. В първите християнски общности рибата е символизирала самия Христос. На гръцки думата за риба е „ichtus“ — а това са първите букви на думите „Исус Христос, син Божи, спасител“. Намерени са много изображения на риби, които датират от християнските събрания през първи и втори век. Дори са ги използвали като таен код при оповестяването на тези събрания, за да не бъдат разобличени от римляните. Това е първа точка.
	— Да, това наистина има смисъл — потвърди Сара, нетърпелива да чуе извода от разсъждението му.
	— Дървото — продължи Кристофър — е сърцето на християнската символика, заради дървото на живота в Райската градина, засадено от самия Творец Господ Бог.
	Сара кимна.
	— И накрая, огънят винаги е бил символът на Светия дух, който се носи над тялото. Представи си сега: чувала си да се говори за онази сцена в евангелията, където Светият дух идва като огнени езици* над главите на апостолите. Накратко, чрез дървото и рибата имаме Христос и самия Бог, а накрая и Светия дух. Отец, Син и Светият дух. Ето какво най-вероятно е рисувал пациентът в „Гаустад“ по стените на стаята си.
	[* В самото начало на Новия завет Светият дух се асоциира с огъня. Йоан Кръстител предсказва, че Исус ще бъде Онзи, който „ще ви кръсти със Светия дух и огън“ (Матей 3:11). Когато Светият дух започнал своето служение в ранната църква, избрал да се появи като „огнени езици“ върху всеки от вярващите. — Бел.прев.]
	— Пациент 488 е халюцинирал за Троицата? Чрез символични форми?
	— Мога да кажа само, че баща ми, или по-скоро Натаниел Евънс, бе много вярващ, така че все знам нещичко…
	Влакът „Евростар“ потъна в тунела под Ламанш и вагонът се осветяваше само от плафониерите. Сара видя отражението на тревожното си лице в стъклото. Никога не е била вярваща, но колкото и странно да бе, хипотезата на Кристофър й се стори логична и смислена.
	— Смяташ, че баща ти и неговите сътрудници са искали да провокират състояния на мистичен транс?
	Кристофър разтри слепоочията си. Струваше му се, че е близо до разгадаването на амбициозните търсения на баща си. Трябваше само да продължи с разсъжденията, като поне за кратко загърби повелите на картезианския* дух. Само че заради постоянния си страх за Симон и насилията, на които бе станал жертва през последните дни, не успяваше да се съсредоточи.
	[* Картезианство — учение на Рене Декарт, проповядващо, че философията трябва да стига до достоверните истини, подлагайки на съмнение всяко знание, защото то е получено чрез сетивата, а те мамят. — Бел.прев.]
	— Не зная. Но какъв е този проект, който може да оправдае тридесет години жертви и пазене в тайна?
	Въздъхна и обърна глава към отраженията в стъклото на вагона. Даде си сметка, че вероятно и Сара се сблъскваше с границите, очертани от своя начин на приемане на света.


>	31

	Марк Дейвисбъри обичаше спокойствието на малката църквичка „Сейнт Пол“ в градчето. Всъщност в този малък дървен параклис се чувстваше най-близо до Създателя. Коленичил, с ръце върху банката за молитва, той се молеше, когато чу зад гърба си детски глас.
	В църквата току-що бе влязло момиченце с кестенява коса, най-много на пет години, което баща му водеше за ръка. То се оглеждаше с широко отворени очи. Бащата коленичи и накара детето да направи същото. Момиченцето се подчини и се вгледа в статуята на разпънатия Христос над олтара.
	— Татко, защо Исус е толкова тъжен и е прикован към кръст?
	Бащата смръщи вежди, очевидно хванат натясно от въпроса на дъщеря си. Марк Дейвисбъри наостри уши. Бе любопитен какво ще отговори бащата.
	— Ами… защото страда, за да изкупи греховете на хората.
	— А ще умре ли?
	— Ами… да.
	— Тогава сигурно много го боли и се страхува?
	— Не, защото знае, че ще възкръсне.
	— Какво значи „ще възкръсне“?
	— Значи, че ще се завърне жив, след като е умрял.
	Малкото момиченце се замисли дълбоко, сякаш в момента думите на баща му си прокарваха път до мозъка му.
	— А аз ще възкръсна ли, като умра?
	— Разбира се, че ще възкръснеш, защото вярваш в Бога.
	— А ако човек не вярва в Бога, умира наистина и не възкръсва, така ли?
	— Ами… не, не възкръсва…
	— И къде отива?
	— Никъде. Престава да съществува. Само вярата осигурява вечен живот. А сега се моли и поискай прошка за всички глупости, които си направила…
	— Ами ако не се моля? Какво ще стори Бог?
	— Ще те накаже и няма да ти позволи вечен живот. Няма да бъдеш нищо след смъртта си. Ей така… Хоп! И изчезваш завинаги.
	— Това не е хубаво. Плаши ме този Господ…
	— Ами ти какво си мислиш, дъще? Че можеш да имаш всичко, без да дадеш нищо?
	Момиченцето въздъхна и впери очи в земята, като подражаваше на разкаянието на вглъбения в молитвата си баща.
	Дейвисбъри излезе от църквата успокоен, че някои родители все още се стремят да държат децата си в правия път.
	Качи се в колата си, за да измине километъра, който го делеше от входа на мината.


	Допотопната машинария размотаваше въжето под съпровода на ужасни металически скърцания. Марк Дейвисбъри никога не бе харесвал този осемдесетгодишен асансьор, който го смъкваше на повече от седемстотин метра под земята. За щастие в този късен час групите посетители отдавна си бяха отишли и той можеше да го използва сам.
	През деня туристите бързаха да посетят тунелите на „Судан Ъндърграунд Майн Стейт Парк“ — най-старата и най-дълбока мина за добив на желязна руда в Минесота, разположена в недрата на жълто-кафявите скали в окръг Сейнт Луис. Сложили на главите си задължителните жълти каски, те смутени, но и очаровани откриваха лабиринта от галерии, издълбани преди повече от сто години от мъже, които в по-голямата си част бяха заплатили за това с живота си. Излизаха от посещението с чувството, че са изживели миг, достъпен за малцина привилегировани. Развълнувани, че са участвали в забравен период от американската история, и щастливи, че са отново на чист въздух. Само че не знаеха покрай какво бяха минали по време на посещението си…
	Асансьорът забави движението си и Дейвисбъри, прозявайки се, сложи каската на главата си. Започваше да се уморява. Денят му бе започнал в 5 часа сутринта, а вече бе почти 23 часът. Разумно бе да си почине, но за нищо на света не би изпуснал пускането на новия модул, за който бяха изхарчени петдесет и шест милиона долара — смешна инвестиция предвид факта в какво щеше да се превърне най-главозамайващото откритие, направено от човечеството. Асансьорът спря с глух шум. Металната врата се плъзна и мощен прожектор, монтиран в самата скала, заслепи бизнесмена. В контражур се открои силуетът на един служител.
	— Добър вечер, господине — каза той и гласът му отекна под скалистия свод.
	Марк Дейвисбъри му отговори с леко кимване и вдигна яката на сакото си. Мина покрай табелата, която поздравяваше посетителите, че са оцелели при слизане под земята на дълбочина, един път и половина по-голяма от височината на Емпайър Стейт Билдинг. После се настани в една от вагонетките на малкото влакче. Служителят подкара композицията, която се разклати върху разкривените релси. В продължение на десетина минути те се движеха по маршрута за туристи, осветен от мощни прожектори и осеян с обяснителни табели и възстановки на сцени, където манекени с почернени лица чукаха по скалата с кирки, а други бутаха вагонетка, натоварена с хематит*. После стана по-студено, светлината от туристическия сегмент на тунела изчезна и настана мрак.
	[* Минерал със сив цвят, съдържащ железен окис. — Бел.прев.]
	Чуваше се само бръмченето на електрическия мотор, а фаровете на локомотива осветяваха долната част от стените на тунела, докато повечето от скалистите сводове тънеха в мрак. Студеният въздух принуди Марк Дейвисбъри да скръсти ръце пред гърдите си и да се свие. В този момент влакчето намали скоростта си и бавно се отклони по друг коловоз. Галерията стана по-тясна, но като че ли на това място Марк Дейвисбъри се чувстваше най-добре. Сам, далеч от погледи, на стотици метри под земята. В крайна сметка сделките и свързаното с тях оживление бяха само задължение. Той му се подчиняваше, за да доведе до успешен завършек проекта, който щеше да разтърси света. Проект, започнат рамо до рамо с Натаниел Евънс, когото бе срещнал при постъпването си в ЦРУ. Двамата мъже бяха открили голямо сходство в убежденията си и бяха решили да работят заедно. Натаниел Евънс бе учен, а Дейвисбъри му бе предоставил знанията си по логистика, а и финансовата си подкрепа, щом това стана възможно. Удобният случай дойде със стартирането на програмата „MK-Ultra“. Дейвисбъри помогна да бъде осигурено възможно най-доброто финансиране на проекта, който той и Натаниел започнаха, и в продължение на много години съюзът им даваше чудесни резултати. Някои биха помислили, че той няма да оцелее след внезапното прекратяване на програмата по нареждане на правителството, но благодарение на изградената мрежа, влиянието им и специфичните условия на времето, двамата мъже намериха начин да продължат тайно изследванията си.
	След няколко години първата фаза на проекта им приключи и както бе предвидено, те можаха да стартират втората. Точно тогава Дейвисбъри стана най-щедрият дарител на Училището по физика и астрономия, което държеше лабораторията за изследвания, намираща се под мината в Судан. За да не привлича много вниманието на обществеността към връзката си точно с това училище, той финансира и редица други университети, чиято дейност държеше да подкрепи. Като университета „Либърти“. Стратегията действаше отлично и той стана влиятелна личност в тези институции.
	Влакчето се раздруса, спирачките изскърцаха и то спря. Марк слезе и направи няколко крачки в тъмнината. Подметките му мачкаха пръст и едър пясък.
	— Имате ли още нужда от мен? — попита машинистът.
	— Ще ви повикам да ме върнете.
	— Добре, господине.
	Машинистът се качи пак на влака и подкара композицията в обратна посока. Скоро светлите отражения на фаровете му върху скалистите стени вече не се виждаха. Дейвисбъри направи още няколко широки крачки. Светна автоматичен прожектор. Намираше се в малка вдлъбнатина, в дъното на която имаше кръгла метална врата като на банков трезор. Бизнесменът дръпна лоста, отвори вратата и влезе в малко помещение, чиито стени и таван бяха облицовани с метални плочи. Мястото бе слабо осветено от малка блещукаща червена лампа. Тежката врата зад него се затвори. Чу се шум на автоматично заключване и дърпане на резета.
	Дейвисбъри набра шестцифрен код върху цифровата клавиатура срещу себе си, после вдигна очи към срещуположната камера, чрез която агентите по сигурността сканираха лицето и фигурата му.
	— Добър вечер, господин Дейвисбъри — каза един глас във високоговорителя. — Отварям ви.
	Марк Дейвисбъри мина под криптирания надпис с главни букви МИНОС и влезе.


>	32

	Във вторник, на 23 февруари, двадесет минути преди влакът да пристигне на гара Сейнт Панкрас, Кристофър и Сара стояха пред вратите на вагона. Бяха изпреварили дори най-припрените бизнесмени. Бе 10 часът и 30 минути, а самолетът им излиташе чак в 19 часа и 15 минути от военното летище на Брайз Нортън, но не искаха да рискуват. Още повече че най-напред трябваше да стигнат с такси до гара Падингтън и да вземат първия влак за Оксфорд, а оттам да наемат кола, за да стигнат до Брайз Нортън. Влакът едва бе спрял, когато Кристофър и Сара скочиха на перона и тръгнаха един до друг с бързината на спринтьори.
	Скоро излязоха от перона и бяха сред първите, качили се в едно от легендарните черни таксита на Лондон в посока Падингтън. В бързината не забелязаха двата силуета, които ги следяха. Джоана и Хоткинс бяха запомнили лицето на Кристофър и го познаха — още повече че той вървеше пред тълпата пътници. Те също взеха такси и казаха на шофьора да следва мишената им. Пътуването до Падингтън трая по-дълго от предвиденото заради безкрайните лондонски задръствания. Така че, вместо да пътуват десетина минути, както се надяваха, им бе необходим половин час, за да стигнат гарата.
	Сара и Кристофър побързаха да си купят билети и установиха с облекчение, че на всеки десет минути тръгва влак за Оксфорд. Щяха да пристигнат в университетския град към обяд. Джоана и Хоткинс незабележимо заеха местата си в другия край на вагона. Целта им бе да обезвредят Кристофър и Сара, преди да се качат на самолета за остров Възнесение. А единственото място, където можеха да действат незабелязано, бе междуселищният път, дълъг едва пет километра, между магистрала А40 и първите къщи на Брайз Нортън.
	В Оксфорд изгубиха цял час да намерят мястото, откъдето трябваше да наемат кола. Клиентите бяха много, а персоналът — недостатъчен. Към 1 часа и 15 минути, след като бяха пътували около десетина минути по магистрала А40, която приличаше на второстепенно френско шосе, движението се забави и накрая напълно спря. В началото двамата помислиха, че става въпрос за обикновено забавяне, но задръстването обезпокояващо блокира всички превозни средства. Далеч напред над магистралата се издигаше черен пушек. Шофьорите започнаха да излизат от колите си, за да разберат какво става, и накрая научиха, че цистерна се е обърнала в стремежа си да избегне някакво животно. В момента лежала насред пътя и блокирала движението. С други думи, щели да постоят там доста време. Още повече че покрай шосето имало храсти и дървета, които пречели колите да обърнат и да минат по друг път. Сара и Кристофър изчислиха, че ако вървят пеша, ще им трябват приблизително шест часа, за да стигнат до военното летище в Брайз Нортън. И то при условие че не спират никъде и се придвижват с темпо, на което бе способна само Сара. С други думи, шансовете им да стигнат до летището бяха нищожни, почти нулеви. Като видяха, че на помощ идва хеликоптер, решиха да изчакат. Може би до час пътят щеше да бъде разчистен. Под сивото небе светлината ставаше все по-слаба, въпреки че бе едва 2 часът следобед.
	— Никога няма да пристигнем! — възкликна Кристофър. — Висим тук вече час и половина!
	— Имаме още време…
	Кристофър се бе вторачил в хеликоптера, който маневрираше на километър пред тях в опити да изправи излязлата от строя цистерна.
	— Дори да успеем да откраднем хеликоптера — заяви Сара, отгатвайки налудничавите мисли на Кристофър, — как си представяш да слезем насред полето до военната база, без никой да ни забележи, и да се качим безпрепятствено в самолета, все едно че нищо не е било. Без полицията или армията да ни заловят?
	— Знам, че изглежда абсурдно — призна Кристофър, — но какво ще правим, ако останем заклещени тук още час?
	— Този въпрос вече не е на дневен ред. Придвижваме се.
	Полицията действително бе успяла да възстанови движението в средата между двете платна и редицата коли започна да се движи. Кристофър толкова бързаше да потегли, че удари бронята на волвото пред тях. От него изскочи плешив мъж и започна да ругае Кристофър. А зад тях други напълно изгубили търпение пътници надуваха клаксоните. Кристофър взе да ругае на свой ред.
	— Аз ще карам — реши Сара и без да чака Кристофър да отговори, слезе от колата и зае мястото му.
	Зад тях, на една кола разстояние, бяха Джоана и Хоткинс. Прекалено нетърпелив да пристъпи към действие, бившият морски пехотинец отвори вратата на колата си и се приготви да слезе, от страх, че мишените им ще изчезнат. С периферното си зрение Сара го забеляза, но си каза, че сигурно е някой изгубил търпение шофьор. Седна зад волана и настигна редицата коли пред тях. След час излязоха от А40 и поеха по отклонението за Брайз Нортън. Минаха по мост над магистралата и поеха по очукан и тесен междуселски път, който криволичеше между горички и поля. Сара включи фаровете. Все още не се бе стъмнило, но здрачът затрудняваше видимостта в този участък от пътя без осветление и с дървета от двете страни.
	— Мисля, че имаме проблем — прошепна Сара.
	— Какво?!
	— Колата зад нас бе в задръстването на една кола разстояние. И единствено тя се отклони за Брайз Нортън…
	— Може би и те отиват към летището.
	— Мъжът, който кара колата, реагира доста странно, когато слязох, за да се преместя на шофьорското място.
	Сара бе нащрек и предпазливо поглеждаше в огледалото за обратно виждане. Ето защо не бе особено изненадана, когато колата грубо се залепи за тях. Натисна газта и скоростта принуди Кристофър да се залепи за седалката.
	— Дръж се здраво! — заповяда тя.
	Двете коли се докосваха при скорост 110 километра в час, а в този участък имаше ограничение 70 километра. Най-малкото невнимание щеше да предизвика падане в канавката с фатален изход. Джоана се опита да пресече пътя на Сара, но Сара успя да запази малката си преднина. Предоставяйки цялата си мощ, моторът почти виеше.
	— Кои са тези? — изкрещя Кристофър.
	Сара погледна джипиес устройството. Оставаха им два километра до базата. А тяхната кола не бе толкова мощна, колкото тази на преследвачите им.
	— Ако ни спрат — умираме! Дръж се здраво!
	Кристофър се вкопчи в дръжката над главата си и притисна стъпалата си към пода. Сара удари спирачка. Този път колата хвърли Кристофър напред, а коланът преряза гърдите му. Гумите изквичаха, сякаш щяха да подпалят асфалта.
	Колата на преследвачите им забави ход на няколко метра от тях. Сара даде заден и отклони колата към живия плет от дървета и храсти.
	— Щом спра, пресичаш горичката и тичаш, докато стигнеш летището!
	Кристофър нямаше време да поиска обяснение, защото Сара блъсна колата в растителността покрай пътя и откачи колана му.
	— Върви! Ще те настигна!
	Кристофър изскочи от колата и се хвърли в шубрака, пазейки лицето си с ръце. Джоана и Хоткинс видяха как Сара излиза от колата и изчезва в храстите. Зад тях се простираха обширни ливади, които под слънцето за миг проблясваха като езеро.
	Като излезе на открито, Сара видя в далечината Кристофър, който тичаше право напред. Втурна се след него, но след няколко метра отново се скри в горичката.
	Джоана и Хоткинс изскочиха едновременно от храсталака и като видяха силуета на Кристофър, го подгониха начаса. Приклекнала в гъсталака, Сара ги изчака да минат. Хоткинс тичаше пръв, Джоана го следваше по петите. Сара се измъкна внимателно от укритието си и хукна след тях. Догони бързо Джоана, която, чувайки стъпки зад гърба си, се обърна. Без да й даде време да реагира, Сара я ритна силно в кръста и я събори на земята. Хоткинс се обърна, но остави партньорката си да се оправя сама, за да се заеме с втората им мишена. Сара яхна Джоана и се опита да й нанесе няколко удара по лицето, но убийцата с демонстративно майсторство отбиваше всеки един. Накрая се завъртя по неподражаем начин и събори Сара по гръб.
	Кристофър бе вече далеч напред и скоро видя на стотина метра пред себе си светлини. Летището! Почти бе стигнал! Но след ентусиазма последва паника, когато чу на няколко метра зад гърба си учестено дишане. Хвърли поглед назад и в полумрака пред очите му изплува заплашителното лице на Хоткинс.
	— Няма да стигнеш! — извика бившият морски пехотинец. Имаше акцент на американец, жител на Средния Запад.
	Този път Кристофър не можеше да разчита Сара да го спаси. С последна надежда да изненада противника си, неочаквано смени посоката и хукна към храстите, за да излезе отново на пътя. А на няколкостотин метра по-назад, прикована към земята, Сара се защитаваше, но не успяваше да пречупи противничката си, която я стискаше за гърлото. С края на пръстите си успя да вземе един камък и удари Джоана. Но тя забеляза опасността и притъпи удара с рамото си. Това движение обаче я принуди да наведе глава и Сара използва случая, за да забие палеца си в окото й. Джоана извика от болка, пусна Сара, загуби равновесие и политна назад. Гъвкавата Сара се изправи живо и я ритна в главата, от което Джоана загуби съзнание.
	Без да губи време и без дори да си поеме въздух, Сара се втренчи в мрака, като се надяваше да види, че Кристофър вече е на сигурно място.
	— Чакайте, чакайте! Не пускайте самолета — започна да крещи Кристофър, като видя вече съвсем наблизо светлините на летището.
	Хоткинс, който си спомни заръките да действа, без да го забележат, пусна Кристофър. За миг объркан, Кристофър се овладя и продължи пътя си.
	— Имам билет за полета до остров Възнесение! За тази вечер! Чакайте!
	Кристофър тича още няколко метра и се озова пред решетката на военната база. Двама войници наблюдаваха новопристигащите с ръка върху автоматите.
	— Стой! — каза единият войник.
	— Съжалявам — каза Кристофър на английски, докато приведен, с ръце върху коленете, се опитваше да си поеме въздух. — Забавиха ни чудовищни задръствания по магистрала… А40 и трябваше да завършим пътуването си пеша и… да се… надяваме, че ще пристигнем навреме…
	Войникът, който бе казал „стой“, направи знак на Кристофър да се приближи и му поиска билета.
	— У жена ми са… На смартфона… — успя да каже Кристофър между две поемания на въздух и сочейки потъналото в полумрак поле, добави: — Идва след мен…
	— Заедно ли сте? — осведоми се военният, като видя приближаващия се със ситни крачки Хоткинс.
	Кристофър реши да отговори пръв, за да не събужда подозренията на войника.
	— И да, и не. Пътувахме в един и същи автобус насам и после вървяхме пеша, нали така?
	Хоткинс кимна с глава.
	— Билета ви? — обърна се войникът към Хоткинс.
	Морският пехотинец взе да рови в джобовете си и подаде някаква хартия на войника, който му направи знак да чака. Бе забелязал приближаващ се силует на жена. Хоткинс и Кристофър се обърнаха едновременно. Сара, също задъхана, идваше към тях. С бегъл поглед тя прецени деликатното положение.
	— Съжалявам за закъснението, но не съм толкова издръжлива, колкото партньорът ми — каза тя на войника.
	Кристофър оцени иронията й.
	— А на всичко отгоре и паднах — добави Сара, за да оправдае следите от кал върху сакото и джинсите си.
	Военният се задоволи да кимне с брадичка.
	— Билетите, паспортите и визите ви.
	Сара и Кристофър подадоха паспортите и билетите си под изпитателния поглед на Хоткинс, който непрекъснато се обръщаше с надежда да види Джоана.
	— А визите? — настоя войникът.
	— Би трябвало да сте получили специално разрешение за нас двамата. По електронен път.
	Подозрителният военен се консултира чрез уоки-токито си с някакъв колега, който потвърди, че имал разрешение на името на пътниците Кристофър Кларънс и Сара Геринген.
	— Всичко е наред. Минавайте. Ами вие? — попита войникът, кимайки към Хоткинс.
	Бившият морски пехотинец огледа още веднъж пътя, но не видя партньорката си. А за нещастие визите бяха поверени на нея.
	— Ще ида да видя къде е съпругата ми. Сега се връщам — каза Хоткинс и хукна по пътя.
	Сара и Кристофър вървяха рамо до рамо.
	— Какво направи с нея?
	— Да говорим за това по-късно.
	— Мъртва ли е?
	— Не. Не забравяй, че трябва и да се върнем през Брайз Нортън. Ако открият труп в околностите, непременно ще направят връзка с нас и ще ни задържат.
	— Това означава ли, че ще се качат в самолета с нас?
	— Бих се учудила.
	Кристофър недоумяващо погледна Сара. Тя извади от джоба си две карти, върху чиято пластика имаше надпис „Виза“, със снимките на Джоана и Хоткинс.
	— Ще им отнеме доста време, докато се снабдят с други…
	Кристофър бе прекалено изтощен и разтревожен, за да покаже макар и малко радостта си, но в дъното на душата си благодари на невидимата сила, че Сара бе до него. Двамата влязоха в малката зала на летището и там провериха за последен път паспортите и визите им.
	— Приятно пътуване — каза служителят. — Самолетът ви ще излети навреме. Изход А, ако обичате.
	За собствено успокоение Сара погледна дали някой не ги следи. На пистата духаше леден вятър, който проникна в тялото на Сара през разкъсаните й дрехи. Все още цялата в пот, тя пристегна колана на якето си и се качи по стълбичката на самолета, който чакаше само тях, за да започне почти десетчасовия си нощен полет.
	Когато влязоха в самолета, и двамата изпитаха странно чувство. Не ги посрещна нито една стюардеса. В самолета седяха трима души: двама в униформи спяха, изтегнали се на редици от по три места, а един цивилен мъж разсеяно гледаше през илюминатора. В самолета цареше мълчание. Сара погледна билета си и посочи две седалки по средата. После седна на мястото към пътеката.
	— Не предпочиташ ли илюминатора? — попита Кристофър.
	— Ще се разведриш, ако гледаш навън — отговори Сара и изпъна краката си.
	Една стюардеса излезе от кабината, заключи вратата и мина по пътеката, за да провери дали петимата пътници бяха затегнали коланите си.
	Кристофър облегна глава на илюминатора, търсещ с очи убийцата и партньора й. Видя само пустото черно поле. Самолетът се разклати и криволичейки, се придвижи напред към пистата, а след няколкостотин метра се откъсна от земята.
	Кристофър въздъхна дълбоко.
	— Кои бяха тези двамата?
	— Освен че със сигурност са били наети от човека, с когото баща ти е разговарял, преди да се самоубие… не знам нищо друго — прошепна Сара.
	— Ще вземат следващия самолет. С други думи, когато стъпим на острова, ще имаме само петнадесет часа преднина, за да намерим базата, където са се провеждали експериментите. А дори не знаем къде е тя!
	Кристофър потърка челото си, което почервеня, а после опря ръка в бедрото си, за да не трепери.
	— Успокой се — посъветва го Сара. — Погледни натам. Има туристически справочници за остров Света Елена и за остров Възнесение… Вземи два.
	Кристофър разкопча колана си и прескочи Сара. Върна се с две книжки.
	— Знаех си, че са ви подготвили добре в норвежката полиция. Но не мога да повярвам как един инспектор от полицията би могъл да направи това, което направи ти, откакто се познаваме. Е, искам да кажа, че не всеки умее да се справя толкова успешно с насилие от страна на противника…
	Сара отвори един от справочниците, които й бе дал Кристофър, и го прелисти.
	— Бях три месеца в норвежките специални части и четири години в армията. Отидох в полицията едва преди четири години.
	— Значи си започнала в армията? — изумено попита Кристофър.
	— Ами…
	— Знам, че не е моментът да говорим по този въпрос, но за да съм напълно откровен, ще кажа, че това ми помага да не рухна… А всъщност имам и един въпрос…
	— Слушам те.
	— Какво може да подтикне една жена да отиде при военните?
	Сара вдигна глава.
	— Същото, което може да подтикне един мъж да стане военен кореспондент… Ако това ще ти помогне да разбереш.
	— Добре. Знам, че звучи сексистки, но честно казано, подобен избор е странен, нали?
	Сара отвори масичката и остави там справочника. После отметна косите си назад и облегна глава на седалката.
	— Наистина ли ти помага, като говорим?
	Кристофър вдигна рамене.
	— Добре… Баща ми имаше същата професия като теб, преди да се заемеш с по-леките теми… — започна Сара и се усмихна, за да покаже, че се шегува. — Беше военен репортер и също като теб — французин. Често не си бе у дома, но като се върнеше, забравяше да остави ужасиите пред прага… Той смяташе, че така ни информира — мама, сестра ми и мен, за онова, на което е станал свидетел. Никога не заключваше бюрото си и естествено, любопитството ме накара да видя снимките. Най-вече тези на жени. За разлика от много други деца, аз израснах, знаейки, че ужасът не щади нито децата, нито невинните и че се повтаря, докато някоя висша сила не сложи край.
	Кристофър поклати глава, защото не разбираше за какво намеква Сара. Вече нищо не му се струваше толкова болезнено, колкото трагедията, която изживяваше.
	— Като станах на възраст да си избирам професия — поде Сара, — родителите ми не бяха доволни, че сестра ми се насочи към хуманитарните науки, така че настояха аз да си осигуря бъдещето, като завърша авторитетно училище. Отговорих им, че искам да отида в армията, за да помогна физически на хората, които живеят в потисничество. Те настояваха да се запиша в училище по търговия. Заявих им, че животът ми би изгубил смисъл, ако не помагам на жените, които се нуждаят от помощ, и не би имал никаква стойност, ако продавам козметични продукти за разхубавяване, рекламирани от манекените по модните списания, които създават комплекси за малоценност у нежния пол.
	При други обстоятелства на Кристофър щеше да му е забавно, но сега нямаше сърце за това.
	— Ето защо и една жена може да избере армията — заключи Сара. — За да не се налага да се гримира например. Това е сексистки отговор, нали?
	Сара обърна глава към пътеката. Кристофър осъзна, че тя не е жена, която търси лесното в живота. Очевидно вече бе направила много неща, за да го „разнообрази“. Но въпреки това в главата му се въртеше още един въпрос. А отговорът му се струваше важен, за да й се довери напълно. С риск да изглежда досаден, той все пак попита:
	— А защо напусна армията?
	Сара погледна Кристофър в очите. Почти предизвикателно.
	— Неслучайно си журналист! Продължаваш да задаваш въпроси, макар да си наясно, че трябва да оставиш събеседника си на мира.
	Смутен от откровеността на Сара, Кристофър не знаеше как да реагира. Сара го наблюдава дълго, а после, без да мигне, зае предишната си поза с лице към пътеката. Той прояви уважение към мълчанието й. Всъщност нямаше нужда от още доказателства. Присъствието й бе успокояващо. Въпреки че не му го показа, Сара му даде да разбере, че не трябва да настоява повече.
	Не. Тя нямаше да му разкаже какво се бе случило на североизток от Кандахар в деня на онова проклето патрулиране край житните поля. Нямаше да му опише ежедневния страх, когато минаваше край афганските фермери, които на вид бяха безобидни — мъже, които искаха само едно: да нахранят семействата си и да ги спасят от неизбежния тормоз от страна на талибаните, пристигащи нощно време и каращи ги да си платят, задето не са стреляли по „западняците“. Не, нямаше да му каже всичко това. А още по-малко пък би споделила с него своята грешка. Благодарение на опита си като военен журналист, Кристофър щеше да я разбере, но тя нямаше да понесе презрителния блясък, който неизбежно щеше да прочете в очите му.
	Сара отвори туристическия справочник за остров Възнесение и подобно на Кристофър се зае да търси и най-малката подробност, която би могла да им помогне да намерят центъра за експерименти. След един час лампите на тавана угаснаха и пътниците се приготвиха да прекарат нощния полет в сън. С изключение на Сара и Кристофър, които бяха забили нос в справочниците.
	Остров Възнесение имаше доста богата история за обикновен вулканичен риф насред Атлантическия океан, брулен от вятъра и изгарян от безмилостното слънце. Най-напред го превзема отряд английски войски, за да попречи французите да го използват като база за настъпление по времето, когато са хукнали да освобождават Наполеон от заточението му на остров Света Елена. Най-бурна е историята на острова по време на Втората световна война. Използван е като секретна база за връзка между Съединените щати и Европа. Тогава е построена и дългата писта, която по-късно е предназначена за аварийно кацане на прочутите космически совалки. За НАСА този остров става идеално място за проучванията й, защото е далеч от света. Дори използват скалистата му почва, за да изпробват първия луноход. Някои дори твърдят, че първата стъпка на Луната е режисиран спектакъл, състоял се на остров Възнесение.
	Кристофър затвори очи. Бе угрижен. Боеше се да не би лабораторията за изследвания по „Проект 488“ да се е намирала в сърцето на англо-американската военна база, която все още функционираше. Защото при това положение тяхната задача ставаше невъзможна. С парещи от умора очи той подпря глава на облегалката и се обърна към Сара. Не бе поглеждал към нея повече от час. Стори му се, че и нейните очи бяха малко зачервени. Сигурно и тя бе изтощена.
	— Как си? — попита той.
	— Снимката на баща ти…
	— Какво?
	— Снимката на баща ти — повтори тя — е единственото нещо, което може да ни помогне да локализираме мястото, което търсим.
	„Трудно е да следваш мислите на тази жена…“ — помисли Кристофър и каза гласно:
	— Да, ще трябва да сравним планинския релеф на острова с релефа на снимката… И да се надяваме, че мястото не е точно там, където е днешната военна база…
	— И аз си помислих същото — призна Сара. — Но бих се учудила, ако армията е направила ново вложение в местата, където са ставали експериментите. Защото правителството е искало на всяка цена хората да ги забравят завинаги.
	Успокоен от тези разумни думи, Кристофър се отпусна малко.
	— Разполагаме със седем часа да съберем последните си сили — уточни Сара, преди да се завие с едно одеяло и да се обърне настрани.
	Кристофър кимна. В мрака и в мълчаливото очакване всичко му се струваше още по-нереално. Но въпреки това огромната му тревога не изчезваше. А когато Сара най-сетне затвори очи, военният самолет току-що се бе наклонил над Атлантическия океан, за да се отдалечи от бреговете на африканския континент и да поеме посока на югоизток към далечния остров Възнесение.


>	33

	Кристофър бе буден вече два часа, когато самолетът започна да се спуска към остров Възнесение. Наведе се към илюминатора. Бе нетърпелив да види как изглежда това островче, за чието съществуване не бе и чувал до предишната вечер. Самолетът потъна в буреносни облаци, но скоро излезе под чисто небе, което се сливаше в безкрая с накацалите върху лазура на океана бели облачета. Островът приличаше на щръкнала над огромното водно пространство скала с площ няколко десетки квадратни километра*1, отстояща на повече от хиляда и шестстотин километра от най-близкия континент*2. Формата му бе гротескна — приличаше на неравностранен триъгълник. Вулканичният му произход*3 се отгатваше по заспалия кратер, на чийто връх се закачаха малобройни ниски облаци. Виждаха се на стотици километри. По склоновете на угасналия вулкан имаше жалка зеленина — единствената върху това проядено от нестихващите ветрове парче земя. Останалата му част се състоеше от прах и скали, преливащи от охра до антрацитночерно. Панорамата създаваше у човек впечатлението, че се приближава до огромна изоставена мина на открито. Не се виждаше почти никаква къща, а само няколко бараки до късата тясна писта, върху която се канеше да кацне самолетът.
	[*1 88, а според някои справочници — 91 кв.км. — Бел.прев.]
	[*2 Африка. — Бел.прев.]
	[*3 На острова има 30 угаснали вулкана. — Бел.прев.]
	Сара се събуди, когато колелата на самолета се удариха в песъчливия асфалт. Присви очи, заслепена от първите слънчеви лъчи. Самолетът намали скоростта си, тя видя пустинен пейзаж без дървета. Имаше потискащото усещане, че са я свалили някъде насред нищото, на планета, която напомня повече на Марс, отколкото на Земята.
	— Има само едно място, което прилича на планината, виждаща се зад гърба на баща ми и сътрудниците му — обясни Кристофър. — Близо е до вулкана и е единственият релеф, който забелязах отвисоко. Непременно трябва да търсим там.
	Сара се съгласи и двамата с Кристофър станаха от местата си преди останалите трима пътници. Стюардесата отключи вратата и застана пред нея. Каза им „довиждане“ и ги посъветва да пазят лицата си. Още на първото стъпало на стълбата Кристофър разбра причината: шибна го студен вятър, придружен с дъжд от пръските на разбиващите се в брега вълни. Вятърът помиташе и въртеше като вихър праха от песъчливия асфалт. С ръка пред очите Кристофър успя да слезе на земята. В далечината се чуваше прибоят, чийто мощен тътен едва-едва се заглушаваше от поривите на вятъра. С разпилени във всички посоки коси, Сара и Кристофър се добраха до скромната и почти изоставена постройка, където се намираше митницата. След като приключиха с проверката, която се извършваше само от един сякаш болен от безсилие полицай, двамата излязоха от бараката и откриха пред себе си призрачното пристанище Джорджтаун. Пътят им препречваше само една широка улица без тротоари. Отсреща тъжна бяла постройка с плосък покрив и затворени капаци дремеше до друга, на чийто покрив се вееше английското знаме. Нямаше коли. На пътя стоеше само едно кафяво магаре, което бе вдигнало един от задните си крака.
	— Ама че място! — прошепна Кристофър.
	Сара и Кристофър бяха единствените човешки същества покрай пустия път, където вятърът вдигаше сводове пушилка. Нямаше нужда да разговарят, за да си кажат, че разбират защо баща му и двамата му сътрудници са избрали острова за експериментите си. На този риф извън времето и света животът им в Париж и Осло принадлежеше сякаш само на спомените им.
	— Четири и петнайсет е… Във Франция е пет и петнайсет. Остават ни по-малко от осем часа до изтичането на ултиматума на Лазар — отбеляза Кристофър, като си гледаше часовника.
	— Ей там, вдясно, има магазин, откъдето вероятно могат да се наемат коли. Видях това в справочника.
	Кристофър с изненада установи, че му се иска да хване Сара за ръка, но промени намерението си. Запита се дали тя е забелязала спонтанното му движение. Под привидното си безразличие тя бе забелязала колебанието му и въпреки че трябваше да бързат, имаше желание той да се осмели да й хване ръката. Ама че абсурдна мисъл! Отдаде желанието си на неприятното място, адреналина и може би — на нуждата да се утеши и забрави мъката си. Без да издаде ни най-малко мислите си, Сара изруга, като видя затворената врата на магазина. Все пак потропа, докато Кристофър обикаляше малката постройка. Видя хлопнатите капаци и почука с длан, като извика на английски, че иска да наеме кола. Накрая единият капак се отвори и на прозореца се показа някакъв мъж с толкова руси коси, че изглеждаха почти бели. После каза на Кристофър да кротува и затвори капака. След няколко секунди пусна ранните си клиенти да влязат в магазина, като шепнеше полугласно не особено мили думи по адрес на туристите. Десет минути по-късно Сара и Кристофър имаха пикап, нает за цял ден срещу 30 паунда. Използваха случая, за да си купят плодове, сандвичи и вода, две фенерчета и нов, по-пълен туристически справочник.
	— Слушай — Сара се обърна към Кристофър, който търсеше откъде да минат, за да стигнат до склоновете на вулкана, и започна да чете като скоропоговорка. — „“Гардън котидж" се намира в планината Грийн. Това е най-старата постройка на остров Възнесение. Издигната е през хиляда осемстотин и двайсета година и въплъщава… дрън-дрън… Ще оцените тази къща за гости, която се управлява от преки потомци на първите португалски заселници, открили острова през хиляда петстотин и първа година*. Те ще ви разкрият всички тайни на планината Грийн и околностите й."
	[* Откривателят на острова е Жоау да Нова Кастела (1460–1509). Две години по-късно го преоткрива друг португалски пътешественик — адмирал Алфонсу да Албукерке (1453–1515). Това се случва в деня на Възнесение Господне, откъдето идва и името на острова. — Бел.прев.]
	— Типична реклама за туристи. Но нямаме какво да губим — бе коментарът на Кристофър. — Може пък и да знаят нещо, което ще ни спести време.
	Двамата скочиха в пикапа, чиято кабина миришеше на застояло, настроиха джипиес устройството за планината Грийн и бясно потеглиха на запад към главния път.


	След десет минути пейзажът с червеникавия прах започна изненадващо да се променя. Пустинните равнини, където се гърчеха парчета от паднали сякаш от небето скали, отстъпиха място на палми, гигантски папрати и флора, наподобяваща по гъстота и височина тропическа гора. Поеха по тесен неравен път, криволичещ по склона на планината, и въздухът се насити с влага. Скоро потънаха в облаците, които Кристофър бе видял от самолета. Той включи фаровете, а очите му бяха непрекъснато върху часовника в колата. Загрижен да не губят време, намали съвсем малко скоростта. Светлината на фаровете, приглушена от мъглата, стигаше колкото да отгатват очертанията на тесния път.
	След като Кристофър се пребори успешно с пет криволичещи завоя, видяха табела и разбраха, че скоро щяха да стигнат до върха на планината Грийн. Кристофър увеличи скоростта, като за пореден път погледна часовника. Ето защо не видя дупката, която запрати пикапа към ръба на пътя. Сара сграбчи волана, който се бе изплъзнал от ръцете му, и го завъртя в обратна посока. За щастие Кристофър, с рефлекса на опитен шофьор, натисна педала за газта, а не спирачките. Дъното на колата задра пътя, тя поднесе и лявото й колело хлътна в горния край на канавката.
	Сара се наведе надясно за противовес и в продължение на две безкрайни секунди колата се оказа във въздуха, а после отново беше в центъра на пътя. Кристофър спря. Бе доста блед. Размени поглед със Сара, която прояви благоразумието да не го упреква. Тя въздъхна дълбоко с облекчение и посочи към изплувалата от мъглата табела под формата на стрелка: ГАРДЪН КОТИДЖ. СТАИ ЗА ГОСТИ. ОТВОРЕНО ПРЕЗ ЦЯЛАТА ГОДИНА. Той кимна с глава и подкара бавно колата в указаната посока.
	Поеха по тесния стръмен път. От двете страни клоните бършеха прозорците на пикапа и стесняваха още повече пътя.
	— Там е — прошепна Кристофър, когато пътят се разшири и навлезе в тучна морава, в центъра на която се очертаваше силуетът на потънала в мъглата сграда. — Как смяташ да им поискаш информация за това, което търсим? — попита Сара.
	Кристофър даде газ и паркира колата насред градината. На излизане от колата погледна още веднъж часовника и тръгна бързо към сградата, без да й отговори.
	— Полека — подхвърли му Сара.
	Кристофър прекоси моравата пред хижата и едва когато застана пред вратата, отдели пет секунди да си поеме дъх. После дръпна едно въженце и камбанката пред входа изкънтя. Почака малко, като се питаше дали вътре има някой. Чу, че вратата се отваря, и на прага се появи прегърбен възрастен мъж с матов тен и тънки мустачки. Като видя непознатия, присви уморените си очи, като че ли не бе сигурен дали вижда човек, или призрак.
	— Добър ден — започна Кристофър, като направи всичко възможно да не прилича на припрян психопат. — Аз съм посетител на острова и бих искал да ви помоля за съвет.
	— Доста смел сте, щом сте се изкачили дотук в такова време — отбеляза мъжът и погледна навън. — А и като че ли няма намерение да се оправи. Дошли сте да отседнете в хижата ли?
	— Всъщност дойдох, за да питам нещо — отвърна Кристофър.
	— Хм… Кажете.
	— Най-напред да се представя: казвам се Кристофър и работя като журналист в едно френско списание, а това е Сара, моята… фотографка — каза Кристофър, докато Сара се приближаваше.
	— Добър ден, госпожо — възпитано кимна мъжът. — Аз съм Едмундо Саргал.
	— Приятно ми е — отвърна Сара и се насили да му стисне ръката.
	Кристофър пресече любезностите.
	— Правим репортаж на тема „Забравените кътчета от историята“. Вече посетихме фортовете Хейс и Бедфорт* и там ни обясниха, че в планината Грийн имало останки от Втората световна война и дори от по-рано. Издирваме такива места, а разправят, че живеете отдавна тук и можете да ни помогнете.
	[* Построени съответно през 1860 и 1903 г., днес — музеи. — Бел.прев.]
	Старият човек ги огледа, като спря погледа си по-дълго на Сара и половината й лице без мигли и вежда. После им направи знак да влязат вътре.
	— Ще проверя дали паметта ми ще помогне да открия нещо интересно, но не гарантирам.
	После тръгна пред гостите си към салона. Вътре къщата приличаше на колониално жилище. Имаше макети на кораби и препарирани птици.
	— Странен въпрос, дори се питам дали не ми го задават за първи път. Обикновено ме питат дали е вярно, че тази тропическа гора е изцяло дело на хората и дали наистина е засадена през шестнайсети век с цел на острова да вали — започна старецът, — или защо тук, на върха на планината, има верига с котва и каква роля е играл самият Дарвин при разпространяването на нови животински видове тук. На тези въпроси мога да отговоря, но вие, журналистите, винаги търсите неща, които не съществуват!
	После седна в един люлеещ се стол до голям прозорец, гледащ към градина, над която като корона се спускаше мъгла. Ако махалото на големия часовник не отмерваше ценните секунди, времето тук може би щеше да спре.
	— Ако ви помогна, надявам се, че ще имате любезността да ме споменете във вестника си. Малко реклама няма да ми се отрази зле…
	— Ще намерим начин да ви върнем услугата. Обещаваме ви — отвърна Кристофър.
	— Добре, а сега ми кажете какво точно искате да знаете.
	— Всичко, което е било построено в планината Грийн, преди… да кажем… повече от тридесет години.
	Старият мъж се намръщи и поглади мустачките си.
	— Ами най-напред… старите бараки. Те би трябвало да ви интересуват…
	— Какво представляват?
	— Нещо като каменно укритие, построено от английската кралска флота от страх да не би островът да послужи като база на французите за освобождаване на нашественика Наполеон. Това станало през хиляда осемстотин и петнайсета година.
	— А оттогава използвани ли са за нещо? — нетърпеливо го прекъсна Кристофър.
	— Известно време служеха за кошара, но сега са изоставени.
	— А къде точно се намират? — попита Кристофър малко възбуден.
	— Точно на върха на планината. Не е толкова трудно… Ще вървите по пътеката за разходка и после…
	— Не, не, не! — извика Кристофър. — Не ни върши работа… Отзад трябва да се вижда планината. Ако мястото е на върха, то…
	Сара постави ръка върху неговата ръка, за да дойде на себе си.
	— Извинете ме — каза Кристофър, забелязвайки тревожния поглед на собственика на хижата. — Грешката е моя. Лошо се изразих. Всъщност търся стара постройка — на заден план се вижда планината.
	Старецът изсумтя нещо от рода, че го разбира, и се замисли за миг.
	— Странен въпрос, но мога да посоча само едно място, което не ви препоръчвам да посетите…
	— Кое е то? — извика Кристофър.
	Старият Едмундо пак се намръщи и изглеждаше доста смутен.
	— Защо търсите точно това място? — попита той.
	— Защото искаме да покажем, че този остров има богата многовековна история, много по-богата, отколкото сме предполагали. Така че не се тревожете, а ни разкажете всичко, което ще ни помогне да направим хубав материал.
	Едмундо отново поглади мустачките си.
	— Става въпрос за нещо, което бе построено през шестдесетте години, след като англичаните си тръгнаха и американците отново проявиха интерес към острова. Един ден видяхме как три товарни самолета на Американските военновъздушни сили се приземяват на острова. На другия ден мъже, натоварени като мулета, се изкачиха по планината, като си пробиваха път през гъстата растителност. Стигнаха до едно малко по-равно място върху склона на вулкана. Там разтовариха всичко. Имаше лопати, кирки, метални плоскости, тръби, дъски, накратко — всичко необходимо за строеж.
	— Какво точно искаха да построят? — притисна го Кристофър.
	— Ами не знам точно. Видях всичко това отдалеч. И ако сега мога да ви кажа нещо по този въпрос, то е благодарение на музиката. Сигурно съм бил на осемнадесет години тогава и помагах на баща ми да построи къщата, след като бяхме емигрирали от Португалия. Военните по цял ден слушаха музика с непознат ритъм. Обожавах го. Затова, щом имах малко свободно време, се скривах в джунглата около местата, където си бяха наумили да копаят, и слушах как радиоапаратите и транзисторите им бълваха песни на „Бийтълс“, „Лед Цепелин“, „Дийп Пърпъл“, „Доорс“ и други подобни групи… Беше страхотно!
	— И какво видяхте?
	— Ами… за пет месеца построиха хубави бараки. После дойде още един самолет и разтовари бая електроника. Големи апарати с бутони, кабели и екрани с надписи върху тях НАСА. Не бях виждал подобно нещо през живота си. Но всички си отидоха, а седмица по-късно цъфнаха едни други типове. Трима-четирима млади мъже, не повече. За разлика от първите, повече приличаха на интелектуалци, отколкото на бачкатори. Настаниха се там и не знам какви ги вършеха. И понеже не слушаха музика навън, вече не ходех много често нататък… Само два-три пъти, от любопитство. От време на време виждах двама да излизат и да пушат навън, нещо си говореха. Но нищо повече.
	Сара се намеси и попита с най-нежен глас:
	— А спомняте ли си за какво си говореха?
	— Ами малко, защото всеки път разговорът им бе един и същ. Казваха, че изчисленията били сложни и че трябвало да внимават да не сгрешат. А и се ядосваха, защото „другите“ вдигали много шум и им пречели да се съсредоточат. Веднъж пък единият мъж рече, че направо изпадал в депресия.
	Сара и Кристофър се спогледаха за миг.
	— А какво стана после? — попита Кристофър.
	— Сигурно всичко това продължи осем или десет години и си заминаха. Ей така, на юруш. Никога не узнахме какви ги вършеха тук, нито пък защо избягаха като същински крадци.
	Кристофър тропаше с крака от нетърпение. А до него Сара гледаше съсредоточено Едмундо и се мъчеше да разбере дали поне мъничко не ги лъже.
	— А защо казахте, че не ни препоръчвате това място?
	— Ами защото тези мъже бяха дошли на този клет остров и не искаха това да се знае. А и имаше слухове, че са поставили капани там. Но не е сигурно, нали? Ако искате мнението ми, като знам как се ометоха, не са имали време за подобни неща…
	— И никога не сте отишли да видите какво има вътре?
	— Те затвориха вратите с вериги.
	— Веригата е нещо, което се чупи… — опипа почвата Кристофър.
	— Вижте, подобни неща не са в стила ми. Не обичам да си търся белята. Още повече с военната база долу… Рекох си, че не трябва да поемам рискове. Сигурно сте забелязали, че тук не сме много хора. Така че всичко се разчува…
	Собственикът на хижата въздъхна и вдигна рамене.
	— А как се стига дотам? — попита Кристофър.
	— Не е много лесно. Трябва да се мине по пътека, която сигурно здравата е обрасла, а после — ако си спомням добре — се налага да се заобиколи едно блато, ако то още съществува… А имаше и малко дефиле между дърветата, през което минавах, за да стигна до бараките. Може и да е останало нещо от тях…
	— Ще ни придружите ли? — попита Сара.
	Кристофър погледна спътничката си, сякаш искаше да й каже: „Видя ли на колко години е човекът?“.
	— Наистина ли сте готови да рискувате?
	Сара кимна.
	— Ще бъдем предпазливи. И двамата сме били военни репортери. И ако се съди по обувките и бастуна отвън, вие все още обичате да се катерите…
	— Аха, неслучайно сте фотографка… Имате набито око. Е, добре, ще дойда с вас докъдето мога…
	— Защо ще го правите?
	Въпросът се изплъзна от устата на Кристофър по-язвително, отколкото бе желал.
	— Ами мъглата? Все едно да вървиш без очи!
	— Кога ще се вдигне?
	Старият човек вдигна рамене.
	— Облаците са надвиснали над върха на планината, значи всичко зависи от вятъра. По това време на годината може да мине цял ден. Искате ли чай?
	Кристофър стисна юмруци.
	— Слушайте, сигурен съм, че знаете пътя наизуст. Ще го намерите дори в мъгла.
	— Винаги ли е толкова припрян? — осведоми се Едмундо от Сара.
	Тя направи с глава знак „да“ и доби нещастен вид, като че ли бе винаги жертва на нетърпеливия си колега.
	— Идеята да отидем там в тази мъгла не е толкова лоша. Това ще роди някой анекдот, който ще разкажем в нашия материал, а и ще бъде повод да ви споменем като най-страхотния водач в областта. „Едмундо Саргал се придвижва на острова със затворени очи. Доказателството? Той ни отведе до това тайно място през растителност като в джунглата и в гъста като памук мъгла…“
	Собственикът на хижата като че ли оцени споменаването на името му по такъв ласкателен начин. Сара го убеди с още един последен аргумент.
	— Между нас казано, заснемането на такова място, потънало в мъгла, ни гарантира, че главният редактор ще си падне по снимката и ще публикува статията веднага. А вие бързо ще спечелите от медийния отглас…
	— А с какъв апарат ще снимате?
	За миг Сара бе хваната натясно. Очевидно не носеше със себе си фотографско оборудване.
	— Това, което казвате, е доста забавно — намеси се Кристофър. — И аз си помислих същото, като я видях да идва с ръце в джобовете. Обаче сега, когато вече познавам апарата, мога да ви кажа, че айфон 6S наистина е голяма работа: притежава чувствителността на двеста обикновени фотоапарата. Направо удря в земята професионалните машинки и те изглеждат напълно демоде…
	Сара потвърди казаното от Кристофър и извади телефона от джоба си, сякаш искаше да каже: „Ето тайната“.
	— Вече всички от занаята работим с такива.
	Едмундо се съгласи да ги придружи. Въздъхна и се измъкна от люлеещия се стол. Кристофър поздрави тайно Сара, като вдигна палеца си, а тя му отговори с бегла усмивка.
	— В нормално време, за да се стигне до мястото, е необходим поне час, а в тази мъгла ще ни отнеме час и половина.
	Едмундо най-сетне завърза алпийските си обувки с дълбоки грайфери, навлече яке с камуфлажен цвят и сграбчи бастуна си.
	— Искам да ви предупредя, че не ни предстои туристическа разходка. Вървете неотлъчно до мен.


>	34

	Веднага щом излязоха от къщата, потънаха в заслепяващата белота на облаците. Хладният въздух проникваше под дрехите им. Начело вървеше Едмундо, следваше го Кристофър, а след тях идваше Сара. Слязоха по наклона в градината и поеха по обраслата с растителност и потънала в мъгла пътека. Маршрутът им смени посоката си много пъти и Сара си даде сметка, че способностите на Едмундо като водач не бяха далече от изречените от нея хвалби, за да му се хареса. Старият човек се ориентираше в мъглата и лабиринта на джунглата със смущаваща лекота. Вдигнали ръце пред лицето си, за да избегнат клоните, Сара и Кристофър го следваха с усещането, че потъват в гора, чийто изход никога няма да намерят.
	Времето бе влажно и задушно. След час катерене по склона потта се стичаше по вратовете и гърбовете им. Цялата мокра, Сара съблече якето си, завърза пуловера си около кръста и продължи да се катери само по изрязан на деколтето корсаж без ръкави. Кристофър последва примера й и остана по тениска, на която бе изписано _beLIVE_.
	— Добре ли сте? — осведоми се Едмундо.
	На Сара й бе топло, но не бе нито задъхана, нито пък бе забавила ход.
	— Аз съм добре — каза иронично тя и посочи с брадичка Кристофър.
	Партньорът й бе плувнал в пот и бършеше лицето си с долната част на тениската си. Канеше се да затапи Сара, да й каже, че от потта корсажът й бе станал прозрачен и се виждаха гърдите й. Погледът му каза достатъчно и от неудобство тя закри гърдите си с ръце.
	— Оставете ме да си отдъхна две минути — помоли ги Кристофър, — иначе няма да издържа.
	Клекна и се отпусна на земята, но му бе неудобно заради стърчащите корени. Хванал с две ръце главата си, той бавно си поемаше дъх.
	Сара се облегна на дънера на едно дърво и попита Едмундо:
	— Как се ориентирате след толкова години? Като се има предвид, че и растителността сигурно се е променила доста, откакто сте идвали тук…
	— Листата са се променили, но не и дънерите. Те са си същите. Всъщност спомням си всяко дърво. Всички са различни. Едно прилича на дракон, друго — на октопод. Всичко е тук, в главата ми, и спи там от години. Необходимо ми е само малко усилие, за да си спомня.
	Сара забеляза, че Кристофър вдига глава, а после и ръка — като че ли искаше да каже нещо. Може би му бе хрумнало нещо след думите на Едмундо. Бързо си проби път, като раздалечи няколко гигантски листа, и седна до него.
	— Давам ви пет минути почивка. Отивам да проверя дали сме на прав път и се връщам — каза Едмундо.
	— Добре, Едмундо — отвърна Сара. — Не се бавете.
	После се обърна към Кристофър и попита:
	— Какво има?
	Умората сякаш бе изчезнала от лицето на Кристофър и по изражението му личеше, че мисли усилено.
	— Пациент 488 и неговите рисунки с трите символа — започна той, като бършеше потта от очите и челото си.
	— Е?
	— Ами ако те не са били плод на халюцинация, а спомен?
	В далечината се чу викът на птица. Отговори му мелодична песен, която отекна под свода растителност.
	— Спомен ли? — попита Сара.
	— Спомни си какво ти е казал Олин Вингерен: Пациент 488 не е умрял от халюцинация, а от спомен. Чрез въздействието на LS34 си е спомнил нещо и това го е убило.
	— Искаш да кажеш, че 488 е имал привилегията в определен момент от живота си да види Светата Троица, но е забравил това и че експериментите на баща ти са съживили спомена му?
	— Това, което ти казвам, може и да ти се струва глупаво, но какво ще стане, ако махнем думите „в определен момент от живота си“ от изречението ти?
	Сара призна, че нейният рационален ум не бе способен да изследва нещата така дълбоко като Кристофър. Бе любопитна до какви изводи още ще стигне спътникът й. Той навлажни устните си. Самата мисъл за това, което бе казал, го изнервяше.
	— Както знаеш, и баща ми, и Пакрен бяха много религиозни. Те не поставяха под съмнение съществуването на Бог… Ами ако са изхождали от постулата, че всеки човек е Божие творение и че всеки е виждал Господ, преди да го забрави… Ами ако са имали амбицията да открият спомена за Бога в човешкото съзнание?
	Сара усети тръпки по гърба. Може би й ставаше студено, защото не се движеше? Или причината за това бе страхът?
	— На прав път сме! — оповести Едмундо, изскачайки от високата папрат. — Готови ли сте?
	Кристофър и Сара се спогледаха смутено, но и съзаклятнически. Щяха да поговорят за това по-късно. Ако имаха време. Останалата част от маршрута изминаха в дълбоко мълчание, като всеки разсъждаваше върху обезпокоителната хипотеза на Кристофър. Както бе предвидил Едмундо, половин час по-късно пътеката стана по-видима и пред тях се откри мъничка полянка, в центъра на която потрепваше малко блато, заобиколено от бамбук.
	— Тук идвах да слушам музиката на американските войници. Пристигнахме.
	При тези думи Кристофър се изправи и прогони религиозните си асоциации в името на животинския прагматизъм. Като опипваше мястото с върха на бастуна си, Едмундо заобиколи водата и затърси проход сред високите клонаци.
	— Природата е възстановила правата си, така че ще трябва да си пробиваме път. Не е трудно. Старата база се намираше на десетина метра зад тази стена от растителност. Ако паметта не ме лъже, дотам има само ниска растителност, а не дървета. С малко усилия ще стигнете бързо.
	— Няма ли да дойдете с нас?
	— Въпреки че компанията ви е очарователна, госпожо, ще ви оставя да отидете там сами. Не искам неприятности. Както вече ви казах, казармата на „Ройял Еър Форс“ е по-надолу. И така… Надявам се, че ще намерите каквото търсите и че няма да ме забравите. Минете през хижата, след като свършите.
	Сара го повика малко преди да тръгне обратно.
	— А как ще намерим пътя?
	— Ще ви бележа дърветата.
	Сара кимна за довиждане на Едмундо и отиде при Кристофър. Видя, че той вече се промъква през гъстата растителност, която ги отделяше от целта им. Тя веднага тръгна след него, за да се възползва от следите му. Въпреки гъстотата на масива, той напредваше бързо, без да го е грижа за бодливите листа, които удряха лицето, заплитайки се в косите му, и завиващите се около ръцете му паяжини, които влизаха чак в устата му. Щом наближи целта, той тръгна със сляпа решителност, като че ли необходимостта да бърза бе закалила тялото му.
	На Сара дори й бе трудно да го следва, а когато и тя навлезе в лабиринта от растителност, Кристофър й бе обърнал гръб и гледаше право пред себе си. Върху плато, обрасло с буйни диви треви и високи дървета, на самия склон на вулкана, бе долепена някаква постройка — не по-висока от обикновена колиба. Белите й каменни стени, на места покрити с черни петна, отчасти бяха скрити зад лиани и папрати. Отгоре, над това, което някога е било врата, висеше ръждясала табела, по която все още можеше да се прочетат думите „Център на НАСА. Опасно. Не влизай“.
	Сара направи знак на Кристофър, че ще влезе първа. Пристъпи с невероятна предпазливост, а преди да направи следващата стъпка, погледът й сканираше всеки сантиметър от обраслата с буйна трева земя. Съмняваше се, че теренът е миниран, но все пак бе по-добре да не поема излишни рискове. Усещаше нетърпеливото дишане на Кристофър зад гърба си. Той едва се сдържаше да не хукне към постройката.
	— Почакай — спря я той неочаквано.
	Сара замръзна, като че ли й бе казал, че е стъпила върху мина. Само че той бе вдигнал очи към планината. Отстъпи няколко крачки, а погледът му блестеше от възбуда.
	— Снимката на баща ми е направена тук. Сигурен съм. Виж!
	Сара потвърди думите му, разпознавайки и мястото, откъдето вероятно бе направена снимката. Побърза да задуши радостта си, за да не се разсейва.
	— Да не губим време. Остават ни само пет часа, докато изтече ултиматумът на Лазар.
	Кристофър потрепери от напомнянето и начаса последва Сара, дълбоко смутен, че стъпва там, където преди четиридесет години е стъпвал палачът, който му бе баща. Като стигна до стъпалата, които водеха към входа, Сара се поуспокои. Лек бриз огъваше тревата, а листата на дърветата наоколо шумяха. Двамата потръпнаха. След усилията да стигнат дотук, телата им бяха изстинали и потта по тях вледеняваше кожата им. Облякоха си пуловерите и връхните дрехи и се изкачиха до прага на сградата. Верига, придържана от катинар, затваряше вратата.
	— Катинарът не е много голям — каза Сара. — С един по-тежък камък би трябвало да се справим с него.
	Необходим им бе половин час да намерят подходящ камък. Малките камъчета, които се търкаляха наоколо, бяха твърде леки, за да счупят катинара. При всеки удар на Кристофър по катинара шумът ехтеше по склона на планината и будеше тревога у Сара, която се молеше да не ги чуят във военната база…
	Накрая, след като се смениха три пъти, металната халка на катинара се огъна и се счупи, освобождавайки веригата, която падна на земята. Сара направи знак на Кристофър и двамата бутнаха по едно крило на вратата. Първата крачка навътре направи тя. Кристофър затвори вратата отвътре и двамата потънаха в мрак.


	Сара запали фенерчето си. Пред тях се простираше тесен коридор, който се губеше в мрака. На оскъдната светлина се виждаха четири врати. Първата вляво бе полуотворена. Както и първата вдясно, върху която се виждаше емблемата на НАСА. По средата на коридора имаше още една открехната врата. Коридорът завършваше с двукрила врата. По покрития с напукан сив линолеум неравен под се търкаляха прашасали документи и част от тениска. Плочите от полистирол, с които бе покрит тавана, бяха проядени и през зеещите дупки се виждаха електрически кабели, някои от които висяха надолу. Въздухът бе отровен от миризма на мухъл. Кристофър взе някои от смачканите документи, които се търкаляха по земята, и помоли Сара да ги освети. Всички бяха запълнени с колони от наполовина изтрити от времето цифри. Навсякъде се виждаше емблемата на НАСА.
	— Надявам се всичко, което намерим тук, да не засяга само НАСА…
	Хвърли документите на земята и като видя на стената един ключ, го натисна. Както и очакваше, не стана нищо. Ритна някакъв кабел и влезе в първата стая вдясно. Бе облицована с плочки баня с две мивки, зацапани от ръжда, която бе текла от кранчетата, и душ с черна завеса от мухъл. В една ниша друга врата водеше към тоалетна, чиято тоалетна чиния бе суха. На земята имаше много американски списания от 1968 година. Най-отгоре на купчината бе един брой на „Лайф“, оплакващ убийството на Мартин Лутер Кинг, и един екземпляр на списание „Ролинг Стоунс“ с Джон Ленън и съпругата му Йоко — голи и заснети в гръб. След като осветиха цялото помещение и не видяха нищо интересно, излязоха от банята и влязоха в помещението отсреща. То очевидно е било използвано за стая. От мебелите бяха останали само пружина за легло и скрин от шперплат с отворени чекмеджета, пълни с проядени от молци мъжки дрехи, с изключение на една риза с емблемата на НАСА. Привлечена от нещо, което й се бе мярнало на светлината на фенерчето, Сара клекна и вдигна от земята броя на „Ню Йорк Таймс“ от 12 октомври 1968 година. Първата страница бе разделена между две събития — церемонията по откриването на Олимпийските игри и студентските протести срещу войната във Виетнам. Тя го разтвори и измежду страниците изпадна малък предмет — златна верижка, върху която висеше фигурка на Исус Христос на кръста.
	— Те наистина са си тръгнали като крадци, за да забравят и такива ценни предмети — бе коментарът на Кристофър. — Остава ни надеждата, че баща ми и колегите му са зарязали и важни резултати от изследванията си.
	Излязоха и от тази стая и тръгнаха по-навътре в коридора. Подът под краката им скърцаше, защото вероятно стъпваха по парченца стъкло. Влязоха в трето помещение, разположено от дясната страна на коридора. И то бе служило за стая. Вътре имаше същата пружина, но бяха останали и дюшекът, чаршафите и една завивка. Върху един шкаф бе залепен плакат на „В очакване на слънцето“ на група „Доорс“. В чекмеджето на малкото нощно шкафче намериха около четиридесет долара в банкноти и дребни монети, както и Библия, калкулатор, почти пълен пакет цигари „Бенсън Ходжис“, кутия кибрит и малка папка, от която се показваха листове. Кристофър я грабна и веднага на светлината на фенера се вдигна облак прах, от който двамата започнаха да кашлят. Сара сви ръката си в лакътя и я сложи пред носа и устата си, после веднага насочи светлината към документите. Върху титулната страница бе написано „“Аполо 1" — доклад за разследването на катастрофата*".
	[* „Аполо 1“ е първият кораб от програма „Аполо“ на НАСА. Тримата астронавти загиват на 27 януари 1967 г. при пожар, възникнал на борда, по време на тренировка в стартовия комплекс в Космически център „Джон Ф. Кенеди“. — Бел.прев.]
	— Доклад за катастрофата на „Аполо-1“ — каза Кристофър. — Той няма нищо общо с информацията, която търсим. По дяволите!
	Кристофър вдигна дюшека, извади чекмеджето, за да изпразни съдържанието му, и скъса плаката на „Доорс“. Не намираше нищо полезно и стомахът му започваше да се свива.
	— Да идем в края на коридора — предложи Сара, която знаеше, че няма право да се поддава на нервността му.
	Кристофър бе минал напред и бутна двете крила на вратата. Този път пред тях се появи обширна зала, която не можеше да бъде осветена цялата само с фенерчето. Докато се придвижваха внимателно, установиха, че стените й са осеяни с контакти. Сара освети помещението и на слабата светлина двамата видяха единствената мебел: маса, върху която имаше команден пулт с радарен екран, различни бутони и лостове за управление и уреди с прашасали стъкла.
	Приближиха се. Кристофър ритна някакъв предмет, който се търкаляше по пода. Бе шлемофон, все още свързан към командния пулт. Кабелът му минаваше точно покрай завинтената към масата метална пластинка с емблемата на НАСА.
	— Виж — каза Сара, посочвайки пространството зад пулта, — започнали са да демонтират апаратурата, но не са имали време да завършат започнатото.
	От командния пулт бяха изтръгнати метални пластини, по земята се търкаляха части от изоставено оборудване.
	Кристофър запали своето фенерче и огледа залата, а после я обиколи, за да изследва всяко ъгълче. Сара чуваше все по-учестеното му дишане.
	— Едмундо правилно каза, че онези типове от НАСА са се вбесявали, защото другите им пречели да работят, вдигайки твърде много шум.
	Като видя, че Кристофър идва към нея, Сара кимна в знак на съгласие.
	— „Другите“ са били баща ми и сътрудниците му, които са извършвали експериментите си с онези нещастници, които са виели от ужас… Значи това са правили! Само че къде?! И тук има само неща на НАСА!
	Погледна часовника си и прехапа устни.
	— Трябва да обърнем това проклето място с краката нагоре, да проверим дали стените не са кухи, както и всеки сантиметър по пода, и да търсим скривалище или бог знае какво!
	Новото им търсене продължи два часа. Разместиха всички мебели, за да стигнат до стените, прегледаха подробно всеки документ, дори онези, които бяха потънали в слоеве прах. Няколко пъти излизаха на чист въздух и обиколиха многократно цялата постройка в търсене на друг вход или дори проход насред растителността, който би ги отвел към друга скрита сграда. Надеждата ги осени отново за кратко, когато откриха шкаф в една от външните стени, но там имаше само ръждясала лопата, кирка и кутия с инструменти. Пет минути преди да изтече ултиматумът на Лазар, с разкъсана от тръните и бодлите в гората тениска, със сърце, едва биещо от изтощение и страх, Кристофър се захвана да разглоби контролния пулт. С мъка командваше движенията на ръцете си, които отново бяха започнали да треперят. Сара бе обзета от немощ и чувстваше, че тревогата започва да я души за гърлото. Усещаше, че няма да може да запази дори привидно спокойствието си още дълго.
	— Кристофър… ти трябва… да поискаш още време от Лазар — прошепна тя.
	Само че той не я чуваше. Бе обзет от паника и кръвта бучеше в ушите му.
	Внезапно телефонът иззвъня.


>	35

	Звънът в мрака сякаш бе зов за погребална равносметка. Застанал на едно коляно, Кристофър гледаше телефона, но бе неспособен да натисне зелената слушалка. Сара го направи вместо него, включи високоговорителя и му подаде телефона, като му прошепна в ухото да поиска още време от Лазар.
	— Времето… времето… изтече. Открихте ли… нещо?
	Веднага познаха провлачения говор на Лазар, който прокънтя заплашително в голямата зала. Минаха няколко секунди, преди Кристофър да събере сили и да проговори.
	— Открихме мястото, където сте били подложен на експериментите. И дори успяхме да отидем там… Искам да кажа, че в момента сме на остров Възнесение, насред Атлантическия океан. Намерихме изоставена станция на НАСА и имаме доказателство, че именно тук баща ми и неговият екип са… извършвали експериментите с… вас…
	— Открихте ли целта на експериментите? — невъзмутимо попита Лазар, като дишаше с мъка.
	Сара наблюдаваше Кристофър като отговорник по безопасността в цирк, който бди над готвещ се за смъртоносен скок акробат.
	— Въпрос на минути… Дайте ми да говоря със Симон…
	Лазар не отговори веднага.
	— Значи нищо не сте открили — промълви той след дълъг размисъл.
	— Не е вярно!
	— Сергей, заеми се с момчето — нареди Лазар.
	Сара поиска да вземе телефона от ръката на Кристофър, за да води преговорите вместо него, но той светкавично скочи на крака.
	— Не, не правете това! Никога не сте били по-близо до истината! Никога! Никой освен мен не може да ви помогне! А ако сторите каквото и да било на Симон, кълна ви се, че ще прекратя всичко… и ще си умрете в неведение!
	Сара се чудеше как се бе осмелил да изрече тези думи. Тя не би се справила по-добре. Само че Лазар не се остави да го отклонят от решението му.
	— Само че и хлапакът ви ще ме последва!
	Кристофър затвори очи, а когато ги отвори отново, в обикновено нежния му поглед блестеше зла искра.
	— Знаете ли, този хлапак не е мой син, а син на брат ми. Аз не исках да го гледам. Отрови ми живота. Така че, ако го убиете, ще тъгувам известно време, но ще се оправя! Ще си върна предишния живот. Но вие… вие имате само мен, а и ви остава твърде малко време. Така че помислете добре. Ако Симон умре, ще изгоря всичко, което открия тук!
	Кристофър пое дълбоко въздух. На светлината на фенерчето очите му блестяха от гняв. Бе изиграл толкова добре ролята си, че дори Сара не бе сигурна дали не бе казал истината.
	— Ако съм разбрал добре, ви трябва още време…
	— Да!
	— Добре, давам ви още дванадесет часа!
	Кристофър вдигна очи към небето и прехапа устни. Миг по-късно двамата чуха ужасен вик, който раздра високоговорителя. Последваха плачът и хълцанията на детето.
	— Симон! Симон! Какво му направихте, мръснико?!
	— Всяка ръка на момчето струва дванадесет часа! — съобщи Лазар. — А викът, който чухте, е нищо в сравнение с онзи, който ще чуете, като му отрежем едната ръка. Всичко зависи само от вас. Помнете: искам да узная всичко! Защо, как, какво са открили и кой е бил мозъкът на програмата! Времето тече както за мен, така и за вас.
	Затвориха телефоните едновременно. След малко Кристофър получи видеоматериал. Отвори го с треперещи ръце. Руснакът Сергей бе хванал ръката на момчето, което го гледаше уплашено, и я притискаше към масата. Държеше месарски нож и го бе насочил към китката му. Нежното и мечтателно лице на Симон се бе разкривило от страх, а в погледа му се четеше непоносимо отчаяние. „Ако баща ти направи каквото му казваме, ще запазиш ръката си!“ — му каза Сергей. После записът спря.
	Сара усети, че стомахът й се обръща, и се подпря на стената, за да не припадне. Кристофър се вцепени от ужас. Представи си мъките на детето и прибави към тях чувството си за вина, непоносимата си безпомощност и разкъсващия го гняв. Сара бе учила за тези реакции и дори ги бе изпитвала, познаваше разрушителната сила на човешкия ум в подобни случаи… Особено когато бяха замесени деца. Невинността им отключваше емоционални реакции, които обезсилваха засегнатите хора дотам, че шансът жертвите да бъдат спасени силно намаляваше…
	— Слушай, слушай — заповтаря Сара, като стискаше Кристофър за раменете. — Погледни реалността в очите! Не са убили Симон. А и ти бе невероятен! Благодарение на теб той е още жив… За момента само това има значение! Чуваш ли?! Имаме дванадесет часа, ще намерим каквото трябва.
	Кой би бил подготвен за такъв шок?! Кой би могъл да стои спокойно, когато чува как мъчат дете?! Кристофър потъна в кошмарни мисли и безплодието на страха пилееше силите му. Сара го разтърси и не спираше да повтаря името му. Кристофър рязко се обърна и я заудря като слепец. Тя отбиваше ударите му, като се стараеше да не го нарани. А той се бореше с нея и крещеше от ярост. Тя го остави да излее гнева си, да рита нападалите по земята инструменти, да хвърля на пода металните пластини, докато се изтощи. Задъхан и с наведена глава, Кристофър започна да издава дрезгави ридания. Трябваха му пет минути, за да се успокои и да нормализира дишането си.
	— Добре ли си? — пое риска да го попита Сара, като търсеше погледа му.
	Той прекара ръка през сгърченото си разстроено лице и се обърна към нея.
	— Съжалявам… не знам какво ме прихвана… Като че ли… изпитвах нужда да намеря виновник…
	— Разбирам… А аз те излъгах, като ти казах, че се страхувам и че ми причиняваш болка — отвърна тя и почти се усмихна.
	Вместо отговор Кристофър си пое дълбоко въздух, а в погледа му се четеше ирония. Странно нещо са животът и човешкият дух. Изведнъж го обзе неудържимо желание да целуне тази жена. Погледите им трескаво се срещнаха. Кристофър желаеше всичко у Сара, желаеше я цялата. Сочните устни, с които тя изричаше винаги най-точните думи, ледения поглед, от който той черпеше спокойствие, бялата кожа на тила, изваяната й шия, ханша, зовящ го да сплете тяло с нейното, но най-вече — желаеше душата й, едновременно дистанцирана и щедра.
	— Имаме дванадесет часа. Това е много и малко — заяви тя, след като няколко мига двамата плаваха в облаците.
	Кристофър отвърна поглед, засрамен, че бе изпитал такова желание и особено — че го бе показал. Макар че беше сигурен, че е забелязал същото желание и у нея. А Сара се опитваше да убеди себе си, че просто е жертва на химическа реакция, която размътва ума й.
	— Търсихме навсякъде — каза Кристофър, докато си възвръщаше самообладанието. — Какво още можем да направим?!
	— Не знам. Но ми се струва, че и двамата имаме нужда да вземем малко въздух.
	Сара освети пътя им към изхода. Навън бе паднала нощта. Вятърът люлееше листата в джунглата, а те двамата, привилегировани наблюдатели на Млечния път, отделиха няколко мига да успокоят духа си. Сара седна на входа, а ръката й докосваше тази на Кристофър. Облегна се на фасадата и вдигна глава към небесния свод. После незабелязано плъзна ръка по корема си. Ако оживееше след тази история, какво щеше да прави в Осло? Копнежът и плановете й за дете бяха подхранвали до този момент желанието й за живот. Този копнеж не си беше отишъл, но плановете й се бяха провалили… Не толкова, защото Ерик я бе напуснал. В края на краищата, тя със сигурност можеше да намери някой друг. Само че това, което изживяваше през последните дни, й показа, че раните й от войната не бяха заздравели. Че призраците все още бродеха в душата й. Можеха да я завлекат отново в най-тъмните и най-отчайващи кътчета на живота и дори да я превърнат в слабо, умоляващо и гърчещо се същество до края на дните й. Как би могла да стане майка, когато лудостта я заплашваше при най-малкия удар? И с какво право щеше да наложи на едно дете живот в страх?! И въпреки това, о, боже, колко искаше да чуе детски гласец, който я нарича „мамо“! Прехапа устните си, за да си наложи да не трепери.
	Седналият до нея Кристофър усети треперенето й. Без да знае какво я измъчва, той я обгърна с ръка и я притисна до себе си. Странната трескавост бе изчезнала и бе отстъпила място на обичайната за него сериозност. За първи път, откакто бяха напуснали Париж, се замисли за майка си. Тя вярваше толкова много в рая, бе правила толкова добрини… Къде ли бе сега? И дали изобщо беше някъде?! Той бе агностик. Никога не бе отричал възможното съществуване на възвишена форма на живот, особено в моменти като този — под звездите, насред поклащащата се от вятъра джунгла, когато природата сякаш придаваше смисъл и на най-абсурдните неща. Само че циничният му дух не преставаше да му нашепва, че няма право да се отдава на вяра без доказателства. Дори в страданието си не можеше да се отрече от принципите и убежденията си. В този миг мъката отново го стисна в клещите си.
	Сара облегна глава на рамото му, без да изпуска от погледа си звездите, които й пращаха малко от спокойствието си.
	— Дай ми фенерчето — прошепна Кристофър.
	— Къде искаш да отидеш?
	Той насочи фенерчето към малко възвишение, надвиснало над постройката.
	— Ще те следвам.
	Като си помагаха взаимно да отстраняват клоните по пътя си и да не се хлъзгат надолу, двамата изкачиха баирчето. Тънкият сърп на луната им позволи единствено да видят, че джунглата, която покриваше склоновете на вулкана, в основата си отстъпваше място на характерните за острова безводни и скалисти пространства. В далечината се долавяха сребристите отражения на луната в морето. В тази пустиня от камъни, заобиколена от вода, единствено светлините на военната база, намираща се на около осемстотин метра по-надолу, обезпокояваха едва забележимо мрака.
	Кристофър насочи цялото си внимание към постройката в краката им, като се опита да визуализира помещенията в нея. Клекнала до него, Сара скубеше шепа след шепа трева, докато накрая докосна мократа пръст и я почисти. После с върха на една пръчка нарисува контурите на сградата върху гладката почва. Получи се почти правилен правоъгълник. Вътре очерта с тънки бразди помещенията, които бяха разгледали: най-напред коридора, който се простираше по дължината на цялата сграда, първата квадратна стая вляво от входа, банята отсреща, до нея другата стая в центъра на коридора и накрая, в дъното — голямата зала, където се намираше командният пулт. След като планът на сградата бе начертан, едно нещо се набиваше в очите.
	— Да, видях — каза Сара, преди Кристофър да успее да отвори уста и да освети с фенерчето чертежа й. — Дясната част на постройката е заета от две помещения, които, поставени едно до друго, изпълват почти цялото застроено пространство от тази страна. Това е логично… За сметка на това от лявата страна има само една стая, а после следва голямо празно пространство.
	Кристофър довърши разсъжденията й на висок глас:
	— Като се вземат предвид трудностите, които сигурно са имали да докарат дотук строителен материал, а после — да построят и сградата, би било абсурдно една част да не служи за нищо.
	Двамата слязоха от възвишението. Тръгнаха към вътрешността на постройката и влязоха отново в първата стая вляво.
	— Странно е и че отляво се намира и единственото празно помещение в постройката, а също така и единственото, на което няма емблема на НАСА на вратата — каза Кристофър.
	Сара потвърди правотата на разсъждението му, а после, както бе застанала на прага, посочи една по една всяка от стените.
	— Ако има скрит проход, той не би могъл да бъде в дясната стена, защото тя е заета от две помещения, които имат излаз в коридора. По същата причина не може да бъде и в стената срещу нас — там е залата с командния пулт. Може да бъде само в лявата стена.
	После излезе от стаята и след минута се върна с кирката, която бяха намерили в шкафа отвън. Подаде я на Кристофър, отстъпи няколко крачки и насочи фенерчето към стената. Кристофър взе инструмента и удари косо стената. Още при първия удар оттам падна парче гипс. Удари стената втори, а после и трети път, като дишаше тежко. След петия удар стената се пропука и под мазилката й се показа част от бетонен блок. Кристофър си пое дъх.
	— Няма да е лесно, но пък ти вече направи хубав разрез — окуражи го Сара, като посочи пукнатината в средата на стената. — Цели се тук.
	Кристофър вдигна кирката над главата си и с всички сили удари точно в средата. Върхът на кирката се заби малко повече. Удари още десетина пъти и изведнъж върхът на кирката проби стената и потъна чак до сапа. От устата на Кристофър излезе хрип от усилието, но успя да използва кирката като лост. Стената бавно се напука. По земята се посипа гипс. Кристофър не отпусна натиска си и изведнъж стената поддаде. Сара насочи светлината към образувалата се дупка.
	— Светлината минава. Човек би казал, че от другата страна има празно пространство. Само че отворът е още много малък, за да се види добре.
	— Пази се! — предупреди я Кристофър.
	Той продължи да нанася успешни удари с кирката, докато направи достатъчно широк отвор, за да може да доразбие стената с ритници, а после хвърли инструмента на земята. Докато белият гипсов прах падаше в осветената част от помещението, се откри вдлъбнатина с големина най-много един квадратен метър. И тя изглеждаше празна. Но когато Сара насочи светлината към пода, Кристофър потрепери. Видяха очертанието на потънала в мрака стълба, която водеше под земята.


>	36

	Кристофър погледна със задоволство Сара и й направи знак, че този път ще мине пръв. Взе фенерчето и стъпи на първото стъпало. Усети влага, миризма на мухъл, а и студ, от който космите на ръцете му настръхнаха. Сара го следваше по петите.
	Когато стъпи на последното стъпало, Кристофър размаха фенерчето пред себе си и забеляза електрически ключ върху отсрещната стена.
	— Нямаме какво да губим — каза повече на себе си, отколкото на Сара, докато осветяваше тавана, където се виждаше проводник, съединяващ съзвездия от лампи.
	Кристофър щракна ключа. Чуха се няколко глухи експлозии и двамата подскочиха. Повечето от крушките не светнаха, някои гръмнаха, а една кръгла лампа освети в червена светлина белосан коридор.
	— Възможно ли е крушка да работи след четиридесет години? — учуди се Сара.
	Кристофър вече бе тръгнал предпазливо по най-осветената част на коридора.
	— Това е класически пример за паранормални явления. Често съм цитирал подобни неща в книгите си… — отвърна той, като видя някаква сянка насред коридора.
	— Тоест?
	— Ами, в една казарма за пожарникари в Калифорния, по-точно в Ливмор, има лампа, която свети непрекъснато от хиляда деветстотин и първа година. Значи е възможно и тук още да светят крушки. Вместо да изгорят, с времето някои крушки стават по-здрави. Закон на физиката. Що се отнася до факта, че още има електрозахранване, виждам едно-единствено обяснение: тази част от сградата вероятно е била свързана с въздушната база в подножието на вулкана. Мамка му, какво е това?!
	Кристофър заобиколи една носилка на колела с доста протрити кожени каишки и с дюшек, обсипан с избледнели от времето петна. Сара го последва, като внимаваше да не се допира до носилката, и спря зад гърба на Кристофър.
	— Виж това…
	В светлината на фенерчето видяха три врати с шпионки. Сара отвори първата. Пантите проплакаха и слабата светлина на фенерчето проникна в помещението, което представляваше стая само с легло и тоалетна, без никакъв прозорец. Стандартна килия. Само че тук стените бяха черни. Всъщност бяха почернели от графити. С един поглед Сара и Кристофър различиха безброй повторения на трите образа: дърво, риба и пламъци.
	— Всичко е започнало тук — прошепна Кристофър, едновременно смаян и ужасен.
	Сара направи серия от снимки на стените, за да предостави на Лазар доказателства, които той не би пропуснал да поиска. Стените на другите две килии бяха покрити със същите графити. Многократното повторение и нервността на ръката издаваха хистерична лудост.
	— Нека намерим обяснение за тези неща… Нека успеем — пожела си шепнешком Кристофър, докато правеше още снимки.
	Тук коридорът свършваше.
	Поеха обратно, минаха покрай стълбата и отидоха в другата част на подземието. Тук също бе оцеляла само една крушка. Кристофър вървеше бързо и се блъсна в метален предмет, който проскърца. На светлината на фенерчето се показа странен стол на колела с прикрепен към него железен корсет, най-вероятно предназначен да придържа торса и врата.
	— Ей там има светлина — прошепна Сара, която предпочете да не коментира предназначението на стола.
	Коридорът свършваше с двойна врата, но на няколко метра пред тях в чупка на лявата стена зееше отвор. Двамата предпазливо влязоха в помещение с размер около петнадесет квадратни метра.
	Надясно, върху подиум, имаше бюро от светъл метал, върху което бе поставена лампа със зелен абажур, която пръскаше слаба светлина. Светлият ореол едва-едва осветяваше библиотека. Три четвърти от рафтовете й бяха празни. От двете й страни стояха малки масички. Върху едната забелязаха предмет, който някога сигурно е бил аквариум, а върху другата — човешки череп.
	Кристофър побърза да претърси бюрото, а Сара вдигна черепа.
	— По него има знаци — промълви тя.
	Кристофър с раздразнение затвори и последното чекмедже на бюрото. С изключение на няколко забравени листове и молив, там нямаше нищо.
	Отиде при Сара и разгледа черепа. Повърхността му бе прорязана и разделена на много зони, всяка от които бе надписана.
	— Това е почеркът на баща ми… — промълви Кристофър.
	Виждаха се думите „моторна област на езика“ (Брока*1), „ъглова извивка“, „предфронтален кортекс“, а после и имената на редица зони, които Кристофър изобщо не познаваше. Забеляза, че три от петнадесетте белязани зони са оградени с дебели кръгове. Отговаряха на париеталния, темпоралния и окципиталния*2 лоб.
	[*1 Пол Брока (1824–1880) — фр. лекар и патоанатом, открил речево-двигателния център в мозъка. — Бел.прев.]
	[*2 Теменен, на слепоочията и тилов лоб (или дял). Липсва само фронталният лоб. — Бел.прев.]
	— Доколкото си спомням от курсовете по криминална психология — вметна Сара, — баща ти се е интересувал от трите лоба, които приютяват паметта.
	Кристофър отиде при библиотеката, а Сара разгледа аквариума. Всъщност това бе вивариум — в него имаше пясък и клонки. Върху тях лежеше скелет на влечуго, най-вероятно змия, защото липсваха крайници. Кристофър прегледа заглавията на книгите. Най-напред забеляза две биографии на Мария Антоанета и една на Томас Мор. Запита се дали са ги използвали за забавление, или са свързани с изследванията на баща му. До тях бе „Голата маймуна“ на Дезмънд Морис*1. Добре познаваше творбата. В нея авторът анализираше човешкия род със същия подход и същия речник, с които се характеризира поведението на животните. На последния рафт забеляза книга за викингите и една със спомените на войници от Първата световна война. Между корицата и първата страница бе пъхнат ламиниран лист хартия. Представляваше напречен разрез на човешкия мозък, а отгоре стоеше надпис „Триединният мозък“ според Пол Маклийн*2.
	[*1 Дезмънд Морис, р. 1928 г. — зоолог, етолог, художник сюрреалист, автор на книги в областта на социобиологията. Най-известна е книгата му „Голата маймуна“, написаната през 1967 г., където безпристрастно и дори безсрамно разглежда човешката анатомия. Преведена е на бълг. език. — Бел.прев.]
	[*2 Пол Маклийн (1913–2007) — амер. лекар невролог и учен със значителен принос във физиологията, психиатрията и изучаването на мозъка. — Бел.прев.]
	— Остават ни единадесет часа, за да разберем какво е търсел баща ти. Започни да преглеждаш внимателно книгите, а аз ще продължа с огледа на помещенията — предложи Сара.
	— Съгласен — отвърна Кристофър.
	Сара излезе и зави наляво. Искаше да види какво има зад двойната врата в дъното на коридора.


	Една-единствена примигваща лампа над вратата осветяваше помещение, което някога е било операционна зала. По средата, под операционната лампа на тавана, бе разположена метална маса без дюшек, но с каиши. Около нея бяха подредени три носилки на колела. Върху едната имаше празна спринцовка. А встрани, до ръба на масата, се бе търкулнала колба. Сара я вдигна на височината на очите си, разгледа я и я сложи обратно на масата.
	Нямаше никакво съмнение, че са дошли на точното място. Върху стъклото на колбата бе написано LS34. Сара продължи да оглежда залата. Видя два празни стъклени шкафа, мивка и някакъв апарат, поставен върху ниска масичка. Апаратът й напомни за приспособлението, което бе видяла в подземието на „Гаустад“, преди директорът да взриви клиниката. Приличаше на радиоприемник. Отпред имаше два кръгли циферблата, две гнезда за куплунги и бутон с надпис „Включи“. Сара избърса с ръкава си прахта от циферблатите. Първият бе разграфен на мерни единици, наречени HR, и стрелките му можеха да се движат от 0 до 220. Сара тутакси си спомни, че бе видяла това съкращение върху апаратурата на пациентите или свидетелите, които бе посещавала в болниците по време на разследванията си. HR означаваше сърдечен ритъм. Обозначенията върху втория циферблат обаче й бяха непознати. Той бе по-голям от първия и отляво надясно бе разграфен от буквата „X“ до буквата „P“. Показваше стойностите на нещо, което бе обозначено със съкращението „T“. Освети горната част на апарата и откри широк процеп — повече от двадесет сантиметра, откъдето излизаше перфорирана по краищата хартия, подобна на хартията от първите принтери.
	Натисна бутона „Включи“. Двата циферблата светнаха. Стрелката на първия застана на 0, а стрелката на втория се поклати насам-натам и замръзна в центъра. Тъй като не последва нищо, Сара разгледа стените и задната част на приспособлението. Намери захранващ кабел, свързан с контакт в стената, и още два кабела. Единият завършваше с щепсел, а другият — с кръгла пластинка, която можеше да се фиксира върху кожата. Докато се опитваше да ги издърпа към себе си, забеляза нещо на пода.


>	37

	Кристофър бе започнал да преглежда книгите от библиотеката, като се надяваше да разбере същността на експериментите, извършени от баща му върху Лазар и останалите „опитни зайчета“. Бе започнал с наглед най-простия документ — ламинирания лист хартия, върху който бе изобразен разрез на човешки мозък. Органът бе разделен на три зони. Най-горната част бе означена с „дял на хуманоидите“, вторият — „лимбичен мозък*1“, а третият, най-малък и най-навътре в черепа — бе кръстен „рептилен мозък*2“.
	[*1 Лимбичният мозък е мозъкът на бозайниците. — Бел.прев.]
	[*2 На влечугите. — Бел.прев.]
	Кристофър забеляза, че мястото върху листа, където бе обозначен последният дял, бе най-протрито, защото често го бяха пипали. Обърна листа и намери резюме на теорията на Пол Маклийн, която, както изглежда, е била публикувана през 1969 г. Невробиологът обясняваше, че в хода на еволюцията си човешкият мозък не се е сформирал изведнъж, а е съвместил три мозъка, които са се наслагвали един върху друг в течение на милиони години. Най-старият бе най-дълбоко в черепа и най-близо до гръбначния мозък. Това е рептилният мозък, който осигурява рефлексите на дишането, биенето на сърцето, както и примитивните рефлекси и емоции като възпроизвеждането, страха, инстинкта за самосъхранение. Тази част от текста бе подчертана и отговаряше на най-проучвания дял от разреза върху обратната страна на листа. След това Маклийн описваше лимбичния мозък, според него „най-ангажиран“ във функционирането на паметта. И накрая последния — на бозайниците, който контролира езика, логическите разсъждения или, казано най-общо, интелигентността. Кристофър вече се канеше да се заеме с четенето на книгата, когато Сара връхлетя при него.
	— В дъното има операционна зала. Намерих две неща, които със сигурност ще ни послужат. Най-напред — апарат, от който не разбирам нищо и — ето това! — И тя му подаде стар диктофон.
	— Кажи ми, че вътре има касета и диктофонът още работи — помоли Кристофър.
	— Вътре има касета, но исках заедно да разберем дали все още може да я прослушаме…
	Сара натисна бутона и двамата не се изненадаха, когато не се чу нищо. Тогава тя извади старите батерии и ги смени с батериите от фенерчето. Въздъхна облекчено, когато видя, че са съвместими със стария диктофон. Кристофър се приближи, за да не изпусне нищо. Сара отново натисна „Play“. Чу се размит и неясен звук и тя изключи апарата.
	— Ама какво правиш?! — възкликна Кристофър.
	— Този звук показва, че лентата се е усукала и ще се скъса.
	— Покажи ми диктофона!
	— Трябва да оправим лентата, а после да опитаме да я навием на ръка. Изискват се търпение, старание и точност! Не съм сигурна дали си в състояние…
	— Права си…
	Сара се качи отново горе, взе от кутията с инструменти една отвертка и се върна при Кристофър. После седна зад бюрото, извади касетата, развинти винтчетата по краищата й и я отвори. Кристофър седна на земята до купа книги и запреглежда с интерес някакъв учебник по невробиология. Бе толкова подробен, точен и пълен с термини, че той не знаеше откъде да започне. Реши да се занимае с него по-късно и посвети вниманието си на книгата за викингите. С облекчение констатира, че някои пасажи бяха подчертани. Всички бяха посветени на начините, чрез които викингите са измъчвали враговете си. Авторът обясняваше как още от най-млада възраст внушавали на децата си, че страхът е слабост и грешка, а не естествен инстинкт за самосъхранение. Чрез повторение и наказания превръщали потомците си в истински бойни машини.
	Кристофър вдигна очи от книгата. Стори му се, че започва да разбира темата на бащините изследвания. А Сара бе изцяло погълната от ремонта на касетата. Оправяше заплетената лента с прецизната точност на хирург. Бе взела молива, който все още се търкаляше по бюрото, и навиваше с него лентата, за да не я цапа с пръстите си. Кристофър въздъхна, разтри тила си, а после погледна часовника си. Лазар щеше да се обади след шест часа и половина…
	— Докъде стигна? — притисна той Сара.
	Тя стана, за да си почине няколко секунди. Лентата се бе оказала много по-усукана, отколкото предполагаше. Не бе сигурна дали ще успее да я изправи и навие отново.
	— Дай ми още малко време — отвърна и попита: — А ти какво откри?
	— Вече добивам някаква представа, но трябва да чета още.
	Кристофър отново се захвана за работа и се зае с „Голата маймуна“ на зоолога Дезмънд Морис. Бе изненадан, че е подчертан един-единствен пасаж. Той обясняваше някои фобии у човека като страха от паяжини или змии, които според него се дължаха на сложния еволюционен процес и бяха характерни за всички хора. С други думи, бяха унаследени от предците ни, които все още не са били човеци. Докато четеше, Кристофър разбра, че интуицията му не го бе подвела. Остави настрана „Голата маймуна“ и отвори сборника със спомени на войниците от Първата световна война.
	Нужни му бяха още два часа, за да прочете всичко. Когато свърши с последния подчертан пасаж, сърцето му биеше малко по-бързо. Преди да съобщи извода си на Сара, поиска да се увери, че не е изпуснал нищо. А след онова, което научи от биографиите на Мария Антоанета и Томас Мор, едва се въздържа да не закрещи от радост. В двете биографии бе подчертан само по един пасаж и в тях се разказваше за изживяния от двамата осъдени на смърт ужас през последната нощ, когато видели с очите си как косите им са побелели.
	Кристофър затвори книгите и се обърна към Сара.
	— Мисля, че разбрах…
	Сара бавно вдигна очи от магнетофонната лента и го погледна въпросително.
	— Изследванията им са се отнасяли главно за страха. С малко или голямо „С“, това е темата, подчертана във всяка книга…
	— А Пациент 488 в „Гаустад“ е умрял от страх.
	Кристофър стана. Приличаше на човек, направил важно откритие и почти забравил сериозността на положението.
	— Значи баща ми и помощниците му са изучавали механизмите на страха у човека. Но са се интересували предимно от дела на рептилния мозък, защото са искали да разкрият не видовете страх, а страха в универсалния смисъл на думата, който е кодиран в мозъка на целия човешкия род. Страхът, който още от произхода на човека е вдълбан в колективната ни памет, независимо дали искаме, или не. С други думи — страхът, срещу който не можем да се борим.
	Сара одобри заключението на Кристофър и добави:
	— С основание можем да предположим, че ЦРУ е било замесено в това и че брат ти е заподозрял прилагането на разработката при военните. В изследването си баща ти и сътрудниците му са целели създаване на психологическо оръжие, способно да отприщи неконтролируем страх у всеки противник.
	— Точно така — съгласи се Кристофър, очарован, че Сара стига до същото заключение. — В такъв случай остават три въпроса: как са процедирали при опитите си да открият този страх, открили ли са го и на какво прилича той.
	— Ако страхът, който е изпитал Пациент 488, е могъл да го убие, можем да предположим, че отговорът на втория въпрос е „да“ — отговори Сара. — „Опитните зайчета“, които са използвани при експериментите на баща ти, са изпитали абсолютния страх.
	Изглеждаше смутена, но моментът не бе подходящ за разсъждения.
	— Що се отнася до другите два въпроса, все още ни липсват елементи от пъзела. Единствените осезаеми елементи на наше разположение са странният измервателен апарат в операционната зала и тази магнетофонна лента.
	Кристофър погледна часовника си. Оставаха им четири часа и двадесет и две минути, за да намерят искания от Лазар отговор.
	— Довърши работата си върху касетата, а аз ще отида да разгледам онази машина.
	Бързо излезе от помещението и отиде в операционната зала. С помощта на фенерчето веднага намери апарата. И той като Сара бе неспособен да обясни смисъла на втория циферблат, разграфен от буквата „X“ до буквата „P“, нито пък смисъла на съкращението „T“.
	Хрумнаха му много хипотези, но нито една не изглеждаше достоверна. С безкрайно старание и педантичност отново разгледа апарата. Напразно… Търсеше някакъв надпис, бутон. Не намери нищо. Стараеше се да открие какъвто и да е знак, чрез който да стигне до мистерията на тази кутия. Едва при повторния оглед на машината се сети да я вдигне и тогава забеляза закована към нея метална пластинка. Намери скалпел, с който развинти четирите винтчета, извади малката пластинка и откри две копчета. На първото пишеше „Нулиране“, а на второто „Памет“.
	Кристофър се приближи към един от остъклените шкафове и отвори чекмеджетата. Повечето съдържаха остатъци от бинтове, найлонови пликчета и дори няколко медицински инструмента. Едва в кутия на дъното откри канцеларско оборудване, включително и неизползвани ленти за печатащо устройство. Разкъса опаковката, върна се при печатащото устройство и замени старите изсъхнали ленти с нови. След като прецени, че всичко е готово, натисна бутона „Памет“, като предполагаше, че ще възстанови последните записани данни. После зачака, затаил дъх и вперил очи в апарата. Изведнъж устройството помръдна, сякаш се готвеше да разпечата нещо.
	Кристофър стисна юмрук и го допря до устните си.
	— Тръгвай! Хайде, тръгвай, мамка ти! — прогърмя гласът му в голямата зала.
	Наведе се над апарата, за да види дали някъде нещо не притиска механизма, когато писецът започна да удря по лентата и се чу силно щракане. След като първият лист се изниза сантиметър по сантиметър, му бе необходимо време, за да осъзнае какво вижда. Докато се печаташе вторият обаче, разбра всичко. А когато печатното устройство изхвърли третия лист, мъжът нададе вик на удивление. Взе трите документа и тичешком се върна при Сара.


	Сара бе изтощена. Най-сетне бе успяла да навие лентата върху една от главите на касетата. Завъртя за последен път молива и уморено вдигна глава. Въздъхна. Бе приключила. В този миг връхлетя Кристофър, размахвайки листовете. Сара му направи знак да не вдига шум.
	— Свърших с лентата. Слушай.
	Кристофър замръзна, когато инспекторката натисна „Play“. Чу се звук, механичен шум, а после глас. Кристофър настръхна. Позна гласа на баща си.
	— _12 септември 1968 година. Две години и четиридесет и шест дни изследвания. Натаниел Евънс. LS34 е много добър акселератор на регресията под хипноза при трима пациенти. Тази сутрин стигнахме до третия времеви етап, в който смятахме, че ще преминем само след петнадесетина дни. Графортекстът* работи по-добре, отколкото предполагахме, и ни предоставя смущаващо разчитане на най-ярко отразените емоционални образи, генерирани в съзнанието на нашите обекти под хипноза. Визуално разпечатаните данни са… сходни… с най-големите еволюционни етапи от развитието на човешкия род… Въпреки това е необходимо да предизвикаме по-нататъшна регресия, за да получим искания резултат и да предоставим на Департамента по отбраната годни за приложение елементи._
	[* Очевадно апарат, способен да записва образите в съзнанието. По-нататък става ясно, че той е изобретение на екипа на Евънс. — Бел.прев.]
	Следваха нови шумове и записът секна. Кристофър и Сара чуха края на записа и се надяваха да има още изповеди, но последва тишина. Сара остави магнетофона да се върти, за да не изпуснат нещо. Без да каже и дума, Кристофър й подаде трите листа, които бе разпечатал, и зачака реакция. Бе неин ред да се учуди. Върху всеки лист имаше схематично разпечатана рисунка, но формата й бе разпознаваема: риба, дърво, пламъци.
	— Къде намери тези неща?
	— Бяха в паметта на апарата… Свързаното с него печатащо устройство ги разпечата — прошепна Кристофър. — Доколкото разбрах, тези образи идват от мозъка на „опитните зайчета“. Машината е имала функцията да ги записва и възпроизвежда.
	И на двамата им бе трудно да асимилират откритието.
	— Тези картинки са образите, които „опитните зайчета“ са виждали по време на хипнотичен сеанс и които впоследствие неуморно са възпроизвеждали върху стените на килиите си.
	Кристофър все още не можеше да повярва на очите си. Сара взе листовете и отново ги разгледа.
	— И така, да обобщим. Изследванията на баща ти са имали за цел да идентифицират абсолютния страх, който е общ за целия човешки род. За целта са изобретили апарат, способен да регистрира и да разпечатва образите в съзнанието на „опитните зайчета“. Те, както изглежда, са били подложени на хипноза, квалифицирана като „регресивна“. Тоест, която се връща назад във времето, ако не се лъжа. А трите символа — риба, дърво и огън, се появяват в резултат на регресията всеки път, независимо кое е „опитното зайче“…
	— В записа баща ми говори за определен момент, в който са достигнали третото ниво — каза Кристофър и отиде да вземе ламинирания лист, представящ разреза на човешкия мозък.
	— С други думи, смяташ, че са накарали „опитните си зайчета“ да се върнат чрез регресията чак до несъзнателните спомени, съдържащи се в онази част на мозъка, наречена рептилен дял. Да си спомнят за емоции, които не са изживели те, а целият човешки род… Там, където се намират неконтролируемите рефлекси като страха в най-чистия му вид. Добре, да приемем, че разсъждаваме правилно, но тогава какво е значението на трите символа… Изобразяват универсалния страх ли?
	Кристофър не отговори веднага. Грабна учебника по невробиология, който бе прегледал преди няколко часа, без нищо да разбере. Намери главата, разглеждаща триединния мозък. Прочете няколко реда на глас и изведнъж млъкна.
	— Излиза, че това не са символите на страха — промълви едва-едва.
	— Тогава какво са? — попита с тревога Сара.
	— Аз…
	— Какво? Какво прочете?
	Кристофър погледна недоумяващо Сара и препрочете същия пасаж. Четеше отчетливо, като наблягаше на всяка дума.


>	38

	— _Рептилният мозък е приблизително на четиристотин милиона години, а това води към епохата, когато първите живеещи в океана сложни живи организми (в случая рибите) излизат от водата и развиват способности, даващи им възможност да живеят на сушата._
	Спря четенето, навлажни устните си и продължи.
	— _Лимбичният мозък се е образувал преди шестдесет и пет милиона години в момента, когато се появяват първите двуноги, които живеели в продължение на много години по дърветата. Те не само се движели и спели по тях, за да се пазят от хищниците, но също така дърветата са били основен източник на прехраната им._
	На Сара й бе трудно да повярва на ушите си, но всичко изглеждаше съвсем логично. Кристофър завърши четенето с пасажа:
	— _И накрая, третият мозък — на хуманоидите*, е само на три милиона и шестстотин хиляди години, а това съответства на появата на първите австралопитеци и откриването на огъня, който променя радикално еволюцията на това, което ще бъде наречено „човешки вид“._
	[* Третият мозък — неокортексът — е най-младият и само той може да извършва дейност като мисленето. — Бел.прев.]
	Затвори книгата и се обърна към Сара, която гледаше, без да вярва на очите си, разпечатаните листове с рибата, дървото и огъня — трите символа, дълбоко вкоренени във всекиго от нас.
	— Вторият измервателен уред към апарата обозначава времето — допълни Кристофър, който вече имаше доста натрупана информация, за да разбере смисъла. — Буквата „T“ означа „Time“, буквата „P“ — „Present“ (сегашно време), а буквата „X“ отговаря на крайната дата, до която са смятали да предизвикат спомени у пациентите си.
	Настана мълчание, което скоро бе нарушено от друг кънтящ глас. Той идваше от диктофона, който Сара бе оставила да работи. Говореше бащата на Кристофър, но гласът бе по-уморен и по-неспокоен от преди.
	— _Трети февруари хиляда деветстотин шейсет и девета година… Три години и тридесет и шест дни изследвания… Един от нашите обекти умря вчера през нощта. През деня бе подложен на експеримент, който го потопи в новия времеви етап на регресия и се справи горе-долу добре. Бе преминал границата на два милиарда и половина години. При събуждането си не разпозна мястото, където се намира. Отново потъна в дълбок сън и в ранното утро го намерихме мъртъв, с отворена уста, сякаш готов да нададе вик. Днес подлагаме на същия експеримент обект номер две, за да разберем какво се е случило. Мислим, че обектите, които устояват на този експеримент, се срещат доста рядко и че при тях общото е изключителната им способност да посрещнат страха. Психопатите биха били чудесни обекти за проучване. Само че на наше разположение са само десетина обекта, между които двама руски шпиони, а те се оказват доста интересни. Възлагаме им големи надежди. Затова ги изолирахме и белязахме видимо по челото, за да избегнем загубата на време. Това вече се случи, когато всички наши жертви избягаха от килиите си и се смесиха с останалите с надеждата всички да се вдигнат на бунт. Учим се от грешките си и може би сме на път да открием това, което търсим от самото начало._
	Гласът на бащата изчезна.
	— Можеш ли да превъртиш напред? Сигурно по-нататък е говорил за резултатите…
	— Лентата е крехка — отвърна Сара. — Ако се скъса — край…
	— Колко време трае записът?
	— Според мен два или три часа.
	— Ще бъде късно! Надскача времето, дадено ни от Лазар… Ще ни се обади след два часа и четиридесет и шест минути.
	— Да, но ако скъсаме лентата, няма да мога да я оправя…
	Кристофър започна да се разхожда нервно в кабинета, като дебнеше за най-малкия шум в записа. Шестдесет непоносими минути изтекоха в мълчание. Кристофър не издържаше повече и поиска да превърти лентата, но Сара не му позволи. В дъното на душата си се надяваше тя да постъпи точно така, което не му попречи да опита. Очите му бяха хлътнали и блестяха от умора и безпокойство. Бе страшно да го гледа човек.
	— Още час — каза Сара.
	Кристофър поднови разходките си, а Сара чувстваше, че я завладява трескава тревога. Не знаеше още колко ще издържи. И двамата бяха пред срив. Изведнъж се чу някакъв шум…
	Сара подскочи и застана нащрек, а Кристофър, който най-сетне бе седнал на земята, рязко се изправи. Доловиха далечни гласове, които сякаш се приближаваха към диктофона. В записа се разнесе суматоха. Някакъв глас раздаваше заповеди.
	— _Ще го убием, докторе!_
	— _Дръжте го, мамка му, и му инжектирайте дозата!_
	За пореден път Кристофър позна гласа на баща си.
	— _Той е поне на пет милиарда, господине, ще го убием!_ — обади се непознат глас. — _Твърде опасно е…_
	— _Я ми дайте това!_
	(Чуха се хрипове, които ставаха все по-силни и заглушаваха гласа на баща му.)
	— _Сърдечният ритъм е над двеста и двайсет, господине! От три минути… Няма да издържи!_
	— _Дръжте го, а аз ще инжектирам дозата след… броя… пет, четири, три, две, едно. Инжектирам._
	(Чуваше се само острият звук на медицинската апаратура.)
	— _Сърцето издържа. Жив е._
	— _Е, добре… Какво показва графортекстът?_ — попита Евънс.
	(Не последва отговор.)
	— _Саландър? Какво показва графортекстът?_
	— _Господине…_ — започна помощникът, очевидно медицинско лице. Гласът му трепереше.
	— _Какво?_
	— _Случи се нещо…_
	— _Говорете, мамка му!_
	— _Това е безсмислено. Писецът трябваше да спре тук… Ние сме отвъд рептилния мозък, но той продължава да се движи назад във времето…_
	(Човекът млъкна, сякаш не можеше да изрази мисълта си.)
	— _Господине, мисля, че току-що открихме нещо… друг, още по-стар мозък…_
	Кристофър и Сара се бяха втренчили във високоговорителя.
	— _Вече не помръдва, господине…_ — каза един глас. — _Скоро сърцето му ще спре._
	— _На колко години сме, Саландър?_ — попита Евънс.
	— _Току-що минахме около…_
	(Помощникът прекъсна изречението си, защото се чу странен стряскащ звук.)
	— _Какво става?_ — попита Евънс. — _Защо опитното зайче крещи?_
	— _Не знам, господине… Боже мой, какъв е този шум?! Нетърпимо е!_
	Звукът бе оглушителен. Нещо като „юууууу“, но произнесено с нарастващата сила на излитащ самолет. Кристофър и Сара се почувстваха зле, безпокойството ги стисна за гърлото и започна да ги души.
	— _Накарайте го да млъкне!_ — изрева Евънс.
	Чуха се падане на метални предмети и панически викове. Кристофър и Сара се бяха свили в един ъгъл в позата на зародиши с ръце върху ушите. Бе ги обхванал неконтролируем страх. Времето бе спряло. Сграбчи ги безкраен ужас, който свиваше сърцата и разтърсваше телата им. Изведнъж звукът изчезна. Когато дойдоха на себе си, и двамата несъзнателно плачеха. Знаеха със сигурност само едно: че са изживели нечовешки експеримент. Изведнъж отново се разнесе гласът на Натаниел Евънс, този път извънредно припрян и насечен.
	— _Двайсет и пети февруари хиляда деветстотин шейсет и девета година. Три години и петдесет и шест дни изследвания. Проучването на това, което вече наричаме „Викът“, ни отне повече време от предвиденото. Част от екипа и дори аз почивахме няколко дни, за да се съвземем от… инцидента… Записът бе предоставен на Министерството на отбраната. Оттам ни съобщиха, че ефектите от експеримента са значими и дори надвишават очакванията им. И че за тях нашата работа е приключила. Подложихме този вик на анализ. Изследванията ни показаха доста смущаващи резултати, по-смущаващи от очакваните. Като начало ще посоча, че издаденият от нашия обект звук бе споделен с мнозина музиковеди, с екип лекари и дори с антрополози. Изводът им е категоричен: подобен звук не може да бъде издаден от човешко същество. Задълбочихме изследванията си и направихме откритие. Викът, излязъл от устата на нашия обект, е подобен на звука_ (бащата на Кристофър си пое дъх)… _на изначалния звук на Вселената, уловен от нашите сателити. Още по-точно, честота му е същата като на космическото микровълново фоново излъчване* на звука, произведен от Големия взрив._
	[* Космическото микровълново фоново излъчване е ехото на Големия взрив (космологична теория за зараждането и ранното развитие на Вселената). Открито е през 1964 г. от амер. физици Арно Пензиас и д-р Робърт Удроу Уилсън, за което всеки от тях получава по една четвърт Нобелова награда през 1978 г. — Бел.прев.]
	(Чу се ясно как Натаниел Евънс с мъка преглъща слюнката си.)
	_С други думи, нашият обект нададе вик, според който регресията е била поне на петнадесет милиарда години. Или датата на сътворението на Вселената._
	Вцепенен, Кристофър бе хванал главата си с две ръце и стоеше с отворена уста. Сара се опитваше да запази разсъдъка си трезв.
	— Имаме това, което искаше Лазар — каза тя, гонейки мислите, които се блъскаха в съзнанието й. — Вече знаем в какво се е състоял „Проект 488“. Да се качим горе, за да не пропуснем обаждането на Лазар.
	Кристофър кимна.
	Беше 2 часът и 58 минути сутринта. Канеха се да излязат от кабинета на баща му, нетърпеливи да съобщят на Лазар магическите думи, които щяха да спасят Симон, когато от диктофона се чу пращене.
	(Изхриптя гласът на Натаниел Евънс, свеж и изпълнен със задоволство.)
	— _Дръж, стари ми приятелю, ето храната ти…_
	(Чу се животински крясък, а после гласът поде…)
	— _Като се имат предвид резултатите от експеримента „Павор“, можем да преминем към… „Проект 488“._
	(Чу се звук, обозначаващ спирането на апарата, а после търкане.)
	Записът прекъсна. Кристофър потърси в погледа на Сара потвърждение, че е чул правилно. Но вече бе късно за размишления. Лазар щеше да бъде точен. И дума не можеше да става да го карат да чака. Въпреки че последните думи на Евънс унищожаваха стойността на откритието им.
	— Излъжи! — нареди Сара, като се хвърли към стълбата, водеща към партера.
	Имаха време точно колкото да стигнат горе, и телефонът иззвъня. Кристофър си пое дъх, нормализира дишането си и натисна зелената слушалка.
	— Дванадесетте часа изтекоха. Слушам ви — прошепна Лазар.


>	39

	Джоана простена в съня си. Седнал до нея, Хоткинс я наблюдаваше, откакто бе заспала — час след излитането на самолета им. Много му се искаше да узнае какви бяха сънищата на една наемна убийца. Джоана се събуди внезапно и хвърли на съекипника си подозрителен поглед.
	— Като че ли сънят ти бе мъчителен — каза Хоткинс, а поведението му я окуражаваше да му се довери.
	Джоана обаче нямаше никакво желание да му разкрие интимния свят на страховете си. Бе сънувала кошмар. Тя бе още в юношеските си години. Бе сама вкъщи, когато един приятел звънна на вратата. Отначало бе любезен, мил, но после започна да я разпитва къде са родителите й. Тя му отговори, че са мъртви, убити от крадци. Младежът не й повярва и започна да претърсва къщата, опразваше шкафовете, обръщаше леглата, докато тя не му извика да престане. После поведението му стана заплашително и обвини Джоана, че го лъже. Цялата в сълзи, тя отново му каза, че са мъртви. Тогава приятелят й поиска да узнае къде отива човек, когато умре. Разговорът им можеше да продължи с часове, но Джоана се хвърли от стълбите надолу, за да сложи край на мъчението. И точно на това място от съня се събуди.
	— Вчера онези двамата имаха късмет — каза Джоана, без да обърне внимание на въпроса на Хоткинс. — Но на острова ще са сами.
	Хоткинс я погледна насмешливо.
	— Ядосана си, защото онази инспекторка те победи. И че трябваше да искаш отново визи от Дейвисбъри, като така го принуди да задейства старите си връзки в ЦРУ. Прав ли съм?
	Джоана наистина бе раздразнена от провала си и не му отговори.
	— Защо вършиш тази работа? — поде отново Хоткинс.
	Убийцата смръщи вежди.
	— Питам те — продължи Хоткинс, — защото си мисля, че я вършиш от доста време и сигурно си заделила пари настрана. Защо не спреш и не си живееш спокойно живота, вместо да рискуваш да те пребиват всеки ден?
	Джоана го прониза с поглед.
	— Защото обичам тази работа. Харесва ли ти този отговор?
	Бе му отговорила така, без да й мигне окото, но всъщност истината бе съвсем друга. Упражняваше този занаят, защото не умееше да върши нищо друго. Не можеше да си признае, че на практика си мечтаеше за спокоен живот. А и никой нямаше да повярва, че тя бе способна да живее другояче, освен като убива.
	— Никога ли не си изпитвала страх да упражняваш този занаят? — настоя Хоткинс и изпи чаша сода.
	Джоана въздъхна.
	— Един бивш морски пехотинец ли ми задава този въпрос?
	— Аз мога да ти отговоря… Да, страхувал съм се, при това — много пъти. Само че аз имам вяра и знам къде ще отида после, когато всичко свърши.
	Джоана кимна с глава и се престори, че му вярва.
	— Не вярваш в нищо, така ли?
	— Вярвам само в това, което виждам…
	— Не знам как го правите това… Не разбирам как вие, атеистите, не се страхувате от смъртта. Ако е така, както казвате — че не вярвате в нищо, се питам как успявате да живеете ден след ден, без да ви завладеят страхът и паниката.
	Думите на Хоткинс раздразниха Джоана и тя загуби търпение.
	— За момента трябва да се страхуват моите мишени, не аз. А и престани да си въобразяваш, че си ми изповедник, защото това ме нервира. Нямам намерение да умра толкова скоро.
	Хоткинс вдигна рамене и изпи остатъка от содата си.
	— Имаш ли представа какво точно иска да запази в тайна Дейвисбъри, като ни изпраща там?
	— Не ми влиза в работата, следователно — не влиза и в твоята.
	За да прикрие смущението си, Джоана стана и отиде да потърси нещо за пиене в дъното на самолета. Все по-малко понасяше факта, че Дейвисбъри й даваше заповеди и я изпращаше някъде, без да я информира за причините. Казваше, че постъпва така, за да я запази, но тя започна да възприема подхода му като липса на доверие и уважение. Когато се върна при спътника си след десетина минути, Уилям Хоткинс бе забравил въпроса си и бе разгънал картата на остров Възнесение. На нея беше отбелязано къде трябва да търсят — върху склона на вулкана. Джоана разтвори друг план, който все още лежеше сгънат до Хоткинс. Това бе планът на постройката, където бе отбелязано мястото на стълбището, водещо към подземието. Бяха получили заповед да изгорят всичко там.
	— Ще действаме с голи ръце. Аз ще се заема със сина на Евънс, а ти — с инспекторката. Тъй като тя вече знае как се бия, ти ще я изненадаш. Внимавай, доста я бива.
	— Окей.
	После и двамата се заеха да проучват различните възможности как да действат на място, за да не оставят никакъв шанс на мишените си да се измъкнат живи от острова.


>	40

	На Кристофър му се виеше свят.
	— Е, намерихте ли каквото искам? — чу се настойчивият нетърпелив глас на Лазар.
	Кристофър видя поставения на масата диктофон.
	Сара мълчаливо го предупреди да не издава онова, което бе чул. За всеки случай, защото се боеше, че е изгубил присъствие на духа.
	— Да, открихме това, което търсите от толкова години — подхвърли Кристофър.
	— Мисля, че знаете какво ще стане, ако ме излъжете.
	— Искам да говоря със Симон. Дайте ми го.
	След няколко секунди Кристофър чу слабо дишане в слушалката.
	— Симон, миличък, чуваш ли ме?
	— Да — отговори детето със задавен глас.
	— Скоро всичко ще свърши и ще дойда да те взема. Както ти обещах. Разбрахме ли се?
	— Хм…
	— Кажи ми, миличък, боли ли те някъде?
	— Студено ми е.
	Кристофър прехапа устните си. Като чу тънкия треперещ глас на Симон, вълна от сълзи опари очите му. Нещо го стегна за гърлото и вече не бе в състояние да говори. Представи си как зъзнещият Симон със зачервени от сълзи очи гледа в земята, докато му държат телефона до ухото. Бе ужасно разстроен, но погледът на Сара му вдъхна смелост. Обърна глава към нея, събра сили и запази самообладание.
	— Знаеш ли, миличък, никога не съм виждал по-смело и по-силно момче от теб! Никога! Когато разкажем за това на Алис, ще има да се чуди… Аз…
	— Стига! — прекъсна го Лазар. — Отговорът.
	— Кога и как ще си взема Симон? — отвърна сухо Кристофър.
	Лазар въздъхна от досада.
	— Сергей…
	Кристофър пребледня.
	— Окей. Окей. Ето какво открихме. Оставете Симон на мира, разбрахме ли се?
	— Той не рискува нищо, докато говорите истината…
	— Добре. Слушайте внимателно. Натаниел Евънс и екипът му са искали да открият абсолютния човешки страх и да направят от него оръжие, което да се ползва от военните. Послужили са си с вас, за да изследват най-дълбоките зони на мозъка чрез серия от експерименти под хипноза и чрез приемане на наркотичното вещество LS34, производно на LSD.
	Лазар мълчеше. Кристофър продължи и му разказа за изследването на рептилния мозък и за значението на трите символа — рибата, дървото и пламъка, а накрая му каза и за изначалния вик, наподобяващ ехо от дълбините на Вселената. Когато завърши, зачака с разтуптяно сърце реакцията на Лазар, която се бавеше.
	— Сега знаете всичко — заключи той.
	— А защо проектът се е наричал „488“?
	Гласът на Лазар проряза мълчанието като острие на гилотина.
	Погледът на Кристофър за момент се замъгли. Сара прехапа долната си устна.
	— Не знам, но какво значение има? Сега знаете всичко: какво са правили и с каква цел — заекна Кристофър. — Освободете Симон.
	— Току-що ми разказахте за проекта „Павор“, нали?
	— Не — излъга Кристофър и пребледня като мъртвец. — За „Проект 488“.
	— В началото те непрекъснато говореха за проекта „Павор“, което значи страх на латински. Да, така беше… Но накрая, помежду си, говореха за „Проект 488“. Всеки път, когато ни завличаха в залата за експерименти, а после ни връщаха в килиите ни, вече не споменаваха „Павор“, а говореха само за „488“. Така че става въпрос за различни неща.
	— Не. Едно и също е — настоя Кристофър. — Просто са две различни наименования. Преровихме всичко тук… Няма нищо повече. Кълна ви се, че знаете всичко, което може да се научи…
	— Не вярвам. Мисля, че сте свършили само половината работа.
	— Не можем да направим нищо повече. Чувате ли?! Искате от мен нещо невъзможно! Та тук всичко е в руини. Цяло чудо е, че успяхме да открием това, което вече ви разказах. Истинско чудо! Документите няма да се появят отново, като сторите зло на Симон… Изпълних моята част от договора, сега вие изпълнете вашата. Освободете Симон и ми кажете къде е!
	Чуваше се само болезненото дишане на Лазар. Дишане на болен.
	— Понеже сте работили добре, няма да отрежа ръката на хлапака ви веднага. Но съм убеден, че щом сте открили остатъци от проекта „Павор“, ще намерите и следи от „Проект 488“.
	— Но тук няма нищо повече!
	— Само че този път — продължи невъзмутимо Лазар — ви давам един час, преди да заповядам на Сергей да продължи работата си по ръката на малкия…
	— Не!
	— Шестдесет минути.
	Лазар затвори, а Кристофър се свлече до стената.
	— Непременно има следи, които съдържат отговора. Ще ги намерим! — каза Сара.
	— Дори да е така, необходими ни бяха почти осем часа да възстановим първия проект. А сега имаме един час. Само един нищо и никакъв час.
	Сара не изчака Кристофър да завърши изречението си, а изтича бързо в кабинета на Натаниел Евънс. Обгърна с поглед помещението, в което бяха прекарали много часове. Огледа отново библиотеката, вивариума, бюрото и интуицията й подсказа нещо.
	— В записа, който чухме, баща ти като че ли хранеше някакво животно, което нарече „стари ми приятелю“, нали? И точно тогава се чува някакъв трясък…
	Кристофър насочи погледа си към вивариума.
	— Да — каза Сара, — бил е в тази стая, когато е правил записа. Може би не си обърнал внимание, но точно след като каза, че вече могат да се заемат с „Проект 488“, чухме някакво тракане, а после — шум от търкане по земята.
	— Друг таен проход?
	— Твърде е възможно…
	Кристофър начаса погледна към библиотеката. Двамата заедно я отместиха малко, но зад нея имаше само стена.
	— Сигурно има някакъв механизъм. И най-логично е той да е под бюрото.
	— Побързай! — извика му Сара. — Скоро ще се появят и двамата ни преследвачи.
	Кристофър се хвърли към бюрото. Пъхна ръка отдолу и не след дълго намери копчето. Натисна го. Стената, която бяха оголили, изскърца и леко се отмести.
	— Браво! — извика Кристофър. — Ти си гений, Сара!
	Скочи към стената, но след триумфалното му възклицание, последва жестоко разочарование. Стената не помръдна повече.
	— Не, не! — провикна се Кристофър, като я натисна с всички сили. Сара му помогна, но механизмът бе счупен и стената не помръдна и на милиметър.
	Кристофър удари с юмрук по стената.
	— Отивам за кирката.
	Хвърли се към изхода и изведнъж замръзна на мястото си. Бе забелязал сноп светлина в коридора. Върна се обратно и уплашено прошепна на Сара.
	— Това са те…
	— Възможно е… Самолетът им се е приземил преди тридесетина минути. Прави каквото ти кажа.
	Кристофър се помъчи да се успокои, но паниката му растеше.
	— Най-напред, не изхождай от принципа, че са по-силни от нас — прошепна Сара. — Можем да се справим, нали?
	Кристофър кимна в знак на съгласие, но си даваше сметка, че и тя се страхува.
	— Ще привлека вниманието им.
	— Но ти не можеш да се изправиш срещу тях сама.
	— Нямаме избор. Това са професионалисти. Така че ти нямаш никакъв шанс срещу тях. А междувременно вземи диктофона. Това е доказателство за Лазар, в случай че… Накратко, вземи го и ми подай някаква книга.
	— Какво?
	— Книга!
	Кристофър не разбираше как щяха да излязат живи от тази дупка, нито пък какво щеше да прави Сара с книгата, но изпълни искането й. В това време Сара взе лампата, която бе върху бюрото, и откъсна със зъби парче плат от абажура. След това издърпа една от четирите метални пръчици, които придържаха плата. Без да се обръща, взе книгата, която й подаваше Кристофър, притисна пръчицата между страниците й, като я остави да стърчи, и с рязко движение я пъхна в контакта. Поради късото съединение от контакта изскочи пламък и от коридора се дочу гърменето на много крушки.
	— Тъмнината ще е предимство за нас. Ще ти дам време да ги заобиколиш…
	— Сара — прошепна Кристофър и сложи ръката си върху нейната: — Ако не успея… заклевам те… спаси Симон!
	Тя мразеше да дава обещания, които може би нямаше да удържи. Но дълбоко в душата си се закле да стори всичко по силите си. Трябваше да успокои Кристофър.
	— Та това са само човешки същества! А и няма как да са въоръжени… Не забравяй това. Щом изляза, легни на земята и се плъзгай по корем. Гледай да се качиш горе, на партера. А после не ме чакай, а тичай към военната база. Ще се намерим там.
	Кристофър мълчаливо се съгласи. Сара му хвърли последен поглед, в който той видя блясъка на една неизказана дума, но тя не промълви нищо, а се приближи до вратата.


	Хоткинс се приближаваше с приглушени стъпки по подземния коридор, осветяван само от едно фенерче. Джоана го следваше, като вървеше заднешком и пазеше гърба им. Двамата слязоха по водещата в подземието стълба и завиха веднага наляво. Хоткинс докосна Джоана по гърба, за да й каже да спре. Тя обърна глава и той й посочи вратата на кабинета. Едва бе забелязала, че е открехната, когато оттам изскочи женски силует, който се втурна към операционната зала.
	— Излез оттам! Идват! — изрева Сара, като че ли се обръщаше към някого вътре.
	Хоткинс и Джоана осветиха бегълката с фенерчетата си и Хоткинс хукна след нея. Джоана го следваше по петите. Бе проучила плана на постройката и не бе логично инспекторката да крещи на партньора си да излезе, защото единственият изход бе към коридора, където бяха двамата с Хоткинс. Защо щеше да го кара да се хвърля в устата на вълка?! С бързо кръгообразно движение на ръката насочи светлината към вратата на помещението и се приближи с котешки стъпки.


	Кристофър замръзна на мястото си. Бе последвал съвета на Сара и бе легнал по корем на земята, а и се бе възползвал от нейната маневра, за да пропълзи покрай стената с надеждата да стигне до стълбата. Напредваше бавно, като при всяко движение се молеше да не вдига много шум. А когато лъчът светлина мина над главата му, реши, че всичко е свършено. Сгушен в мрака, спря да си поеме дъх.
	От операционната зала се чу силен металически шум. Убийцата се обърна живо към източника на шума, а после отново се съсредоточи върху целта си. С бавни стъпки мина точно над Кристофър. Фенерчето и вниманието й бяха насочени изцяло към двойната врата и не можеше да го види. Предпазливо се спря на по-малко от метър от краката на Кристофър, който бе застинал, прилепен към пода. После Джоана бутна вратата с пръсти и почака скърцането да спре, за да проникне прегърбена в кабинета на Натаниел Евънс. Без да вдига шум, Кристофър се надигна и продължи да се придвижва клекнал още по-предпазливо. Надяваше се, че лудото биене на сърцето му не се чува. Стигна до стълбата и се заизкачва към горния етаж.
	Джоана бързо установи, че помещението, откъдето бе излязла инспекторката, бе празно. Бяха ги изиграли. Изскочи от кабинета тичешком и за миг стигна до стълбата. Видя гърба на Кристофър и хукна нагоре, като прескачаше половината стъпала.


>	41

	Сара тичаше като сляпа в операционната зала. Блъсна се в някаква количка, която се обърна с оглушителен шум на пода. Едва успя да се скрие зад носилка на колела, когато Хоткинс нахлу в залата с гръм и трясък. Застана нащрек, огледа внимателно наоколо и влезе внимателно навътре. Сара замръзна на мястото си и си даде сметка, че си има работа с по-силен от нея противник и че за да има някакъв шанс, трябва да удари първа. Хоткинс започна да претърсва помещението, готов да нападне във всеки миг. Докато минаваше покрай носилката, зад която се бе скрила Сара, тя я бутна и го удари с всичка сила в корема. Добрата му физическа форма му помогна да посрещне удара. Реагира по-бързо, отколкото Сара очакваше. Сграбчи я за ръката и я дръпна с рязко движение. Сара се оказа на земята с ръка, извита зад гърба й. Всичко бе станало толкова бързо, че тя не бе имала време да се защити. След всички положени усилия тази нощ бе в ръцете му и той щеше да я убие. Вместо да остави Хоткинс да продължи да извива ръката й, тя с всички сили дръпна ръката си в обратна посока. Рамото й се завъртя. Чу се щракане на кост и силен вик, издаващ неописуема болка. Когато тя се обърна, Хоткинс бе хванат натясно и не можа да избегне ритника й. Загуби равновесие и се хвана за стената. Сара го удари с ръка по главата, а после му нанесе удар с коляно в чатала. Приготви се да го удари още веднъж, но той блокира движението й и я обърна като кукла, залепи я до стената и започна да я души. Сара се опита да се измъкне, но не успя да разхлаби хватката на противника си. Пръстите на Хоткинс стискаха здраво врата й и всеки момент щяха да счупят подезичната й кост. Сара вече не бе в състояние да диша и се бореше като риба на сухо. Последната й мисъл бе за Кристофър. Би искала да му поиска прошка. Прошка, загдето се бе провалила.


	Кристофър тичаше, обладан от страха на преследвано животно. Успя да се изкачи до стаята, където започваше тайната стълба за подземието, излезе от нея и с всички сили хукна към изхода на постройката. Зад гърба си чуваше тичане. Дробовете му пламнаха от напрежение, но успя да достигне до входната врата. Твърде късно разбра, че тя е заключена с катинар и верига. Противниците им бяха предвидили всичко. Кристофър се обърна. Джоана бе само на десет метра от него. Той искаше да се свие на земята и да чака смъртта, но инстинктът му го отведе в една от изоставените стаи — първата. Клекна зад един скрин. Целият трепереше. Беше в клопка, без оръжие. Не притежаваше умения да се бие, а го преследваше жена, чийто занаят бе да убива. Потърси някакъв предмет, с който да я удари, но наоколо нямаше нищо. Дори пъхна ръка в джоба си, надявайки се да намери нещо там. И в този момент вратата се отвори с трясък…


	Джоана ритна вратата. Действаше предпазливо, въпреки уязвимостта на мишената си. Старият дюшек се търкаляше по пода. Нощната лампа бе покрита с прах. Разнебитеният скрин си бе на мястото. Всичко бе такова, каквото го бяха заварили при първия си оглед. Но журналистът не се виждаше. Промъкна се внимателно и изведнъж й се стори, че зад скрина се чува шушукане. Безмълвно насочи фенера си към скрина и видя клекналия зад страничната му стена Кристофър. Приличаше на уплашено животно. Бе поставил ръце върху ушите си, сякаш предпочиташе да не разбере кога ще го покоси смъртта. Джоана не обърна внимание на шушуканията, чийто произход така и не можа да разбере, и го хвана за косата. Кристофър се пребори с рефлекса си да я удари и продължи да държи ръцете си върху ушите. Джоана дръпна главата му назад и го събори до скрина, когато изведнъж пронизителен вик я покоси с такава сила, че тя загуби всякакъв контрол над тялото си. Пусна главата на жертвата си, залитна и започна да удря на сляпо, улучвайки поставената върху скрина нощна лампа. После падна на колене, разтърсвана от безумна тревога, с увиснали ръце и завладяна от страх, от който не бе в състояние да се отърси. А когато звукът изчезна, бе плувнала в сълзи, а сърцето й биеше лудо. Бе завладяна от неописуема паника и тялото й трепереше от слабост. В този момент с периферното си зрение видя надвисналата над нея сянка. Благодарение на рефлексите, вкоренени в нея от години, намери сили да стане. Кристофър не очакваше подобно нещо и въпреки че Джоана бе реагирала доста бавно, изпадна в паника. Тя се нахвърли смело върху него и двамата паднаха на земята насред облак плах. Джоана искаше да хване Кристофър за гърлото, но той се бореше с всички сили. Не повярва, когато тя го пусна. Стана, докато Джоана се надигаше — залитаща и объркана. Кристофър я сграбчи и я удари с рамото си. Убийцата падна заднешком. Главата й се удари в ръба на скрина и брадичката й се отпусна върху гърдите й като на парцалена кукла.
	Изгарян от непознат огън, рошав, Кристофър се приближи до безжизнената убийца, коленичи и опипа пулса й. После направи крачка назад.
	— По дяволите…
	Бе жива. Кристофър огледа земята и взе счупената нощна лампа. Хвана дървената й част и я стисна, за да довърши жертвата си. Ръката му трепереше. Стисна челюсти с нехарактерна за него омраза. Канеше се да й нанесе много удари — докато черепът й се пукне и се разпръсне на парчета — както ожесточен палач постъпва с осъден, чиято глава не е успял да отсече с един удар. Изминаха няколко секунди на вътрешна борба и Кристофър се отказа от намерението си. Не бе способен да убива хладнокръвно. Разгневен на самия себе си, разкъса на ленти един от чаршафите върху стария дюшек и завърза здраво ръцете и краката на убийцата. После запуши устата й. Завлече я до тръбите за отоплението върху стената и я върза. Когато се убеди, че дори да се събуди, тя няма да е в състояние да помръдне и сантиметър, пребърка джобовете й и намери двупосочен билет за остров Възнесение и Брайз Нортън, паспорта й и плана на постройката, в която се намираха. Разгъна го и очите му бързо откриха една подробност, която отново го зареди с адреналин: до кабинета на баща му наистина имаше още една зала и бележка към плана уточняваше, че входът към нея наистина се отваря с бутона под бюрото. Имаше червена стрелка и нареждане „Приоритет: разрушаване на залата“.
	Кристофър провери още веднъж дали убийцата е здраво завързана. Канеше се да отиде при Сара, когато забеляза търкалящия се по пода диктофон. Касетата бе смазана, а лентата — скъсана. Кристофър стигна до водещата към подземието стълба и взе кирката. Знаеше, че вече не може да разчита на вика, за да спаси живота си. Слезе по стълбите, като приглушаваше светлината на фенера, криейки го под дрехите си. Дебнеше всеки шум и бе обезпокоен, че няма знак от Сара. Когато стигна до завоя на коридора, който водеше към операционната зала, видя слаба светлина. Тя не идваше от кабинета на баща му, а от медицинския блок.
	Изведнъж кръвта му се смръзна. Сара току-що бе извикала името му и във вика й се долавяше молба. Първоначално поиска да се втурне към нея. Но рязко овладя импулса си. Ами ако това бе клопка? Ами ако онзи тип го бе проследил и го очакваше зад вратата, за да го убие? Не, Сара никога не би отстъпила, колкото и да я измъчваха. Тя отново повика Кристофър с вик, удавен в ридания. Тя, която не показваше нищо — нито радостите си, нито страховете, сега виеше… Кристофър потръпна, като си представи какво изпитваше, за да забрави смелостта и самообладанието си, които никога не я напускаха. Имаше нужда от него, както досега той постоянно бе имал нужда от нея. Трябваше да й се притече на помощ. Кристофър трепереше и не знаеше какво решение да вземе. Времето на последния ултиматум на Лазар щеше да изтече всяка минута. Ако се възползваше от факта, че вторият убиец бе зает със Сара, той щеше да има време да отвори тайния проход, да намери липсващите отговори и да спаси Симон. А ако се опиташе да спаси Сара, почти сигурно рискуваше живота си и обричаше на гибел Симон. Смазан от срам, викайки на помощ цялата си любов към осиновеното си момче, Кристофър прогони от съзнанието си чувството за вина… Отвърна поглед от двукрилата врата и влезе в кабинета на баща си.
	Втурна се към процепа на тайния проход и вкара вътре кирката, за да я използва като лост. Натисна с всички сили дръжката. Стената помръдна едва с няколко милиметра. Започна отново, като без малко не изкълчи китката си. Напълно изтощен, Кристофър плачеше от гняв. Очевидно сам нямаше да успее да разшири отвора, за да се промъкне вътре. Оставаше една-единствена възможност…


>	42

	Най-напред Сара помисли, че всичко това се случва в съня й или по-точно — че е ужасен кошмар. Гласът обаче се приближи и стана по-реален. Сара отвори очи.
	— Много добре, дете мое… Събуди се, защото скоро ще заспиш за дълго, за много дълго…
	Сара усети как болката пълзи по ръката й. Поиска да я стисне в юмрук, но бе завързана за един стол. Гласът идваше откъм гърба й.
	— Колко е часът? — прошепна тя.
	— Колко е часът ли? — повтори Хоткинс. — За първи път някой ме пита това, преди да умре. Но ще ти отговоря. Часът е четири и осемнайсет…
	Ултиматумът изтичаше в 4 часа и 30 минути.
	— Къде е Кристофър?
	— В ръцете на очарователната ми партньорка. Мъртъв е.
	Отчаяние и болка пронизаха като с острие сърцето на Сара.
	— И ти трябваше да си вече мъртва — продължи Хоткинс, — но имаш късмет, защото попадна на мен. На човек, който обича жертвите му да си отиват в мир. Само че за съжаление днес не разполагаме с време. Така че ще трябва да действаш бързо.
	Сара не го слушаше вече. Повече нищо нямаше значение.
	— Вярвате ли в Бога, госпожо Геринген? — попита Хоткинс, като гледаше инспекторката право в очите.
	Тя не отговори. Мъката давеше последните й сили. Затвори очи. Тялото и духът й бяха пречупени. Усещаше, че над нея надвисва отново сянката, която бе успяла да прогони през последните седемдесет и два часа: смразяващото желание да зареже всичко, да не се бори и да умре, за да не се мъчи повече.
	— След минута ще съм отнел живота ви, Сара. Остава ви минута, за да се изповядате.
	Хоткинс включи хронометъра на часовника си.
	— Успокойте съвестта си, преди да се изправите пред Всевишния. Кажете ми какво ви тежи на сърцето и Бог ще ви прости.
	— Кристофър! — изрева Сара.
	— Остават ви петдесет и пет секунди, за да си тръгнете свободна.
	С последна надежда тя прати по дяволите задръжките си и отново повика Кристофър, сякаш за да му каже „довиждане“, а после ридание задави гласа й. Хоткинс коленичи до нея.
	— Твърде късно е. Краят ти наближава, но със сигурност има нещо, което ти тежи на сърцето. Замини си спокойна. Заслужаваш го.
	Сара отпусна глава върху гърдите си. Бе на края на силите си. Чуваше се единствено тиктакането на хронометъра от часовника на Хоткинс.
	— Изповядай се, дъще, и Бог ще ти прости.
	Сара усети как ръцете на убиеца обхващат шията й.
	— Остават ти петнадесет секунди…
	Хватката му я задушаваше. Почувства желание да се освободи от мъката си, преди да напусне живота.
	— Простете ми, деца! Ти, малка душице на осем години, която пронизах с един куршум, докато ме питаше защо съм убила баща ти. Прости ми.
	Сара трепереше и от гърлото й излизаха само хълцания.
	— Прости, ми и ти, малка душице, която толкова желаех и която не можах да родя. Прости ми, че не можах да опазя баща ти и да го накарам да остане с мен. Прости ми, че не съумях да ти дам живот, а толкова мечтаех за това…
	Сара не бе в състояние да говори повече, сълзите замъгляваха погледа й, а мъката давеше гласа й. Хоткинс й хвърли презрителен поглед.
	— Бог не прощава всичко — изсъска той.
	А после стисна в стоманения си юмрук гърлото на грешницата.


	Скритият зад вратата Кристофър бе чул изповедта на Сара. Въпреки че моментът не бе подходящ, нямаше как да не се разстрои от мъката, която Сара носеше в душата си. Щом се овладя, стисна с още по-голяма твърдост кирката. А когато чу думите на Хоткинс „Бог не прощава всичко“, нахълта в помещението. Убиецът бе с гръб към него, а ръцете му бяха около врата на Сара. Тя вече не се съпротивляваше. Кристофър си пое дъх, после се изправи и се втурна към Хоткинс. Убиецът се обърна към него в мига, когато кирката се забиваше до ключицата му, изрева от болка и падна по гръб. От рамото му потече кръв, защото артерията под ключицата му бе разкъсана. Кристофър остави кирката в тялото му и се спусна към Сара. Тя бе неподвижна, а лицето й — смъртнобледо. Брадичката й почиваше върху гърдите. Кристофър дори не знаеше дали още е жива. Сложи ръка на шията й и усети слабо пулсиране. Погледна към Хоткинс, който се опитваше да извади кирката, крещейки от гняв и болка, и започна да развързва Сара. Въженцата бяха толкова стегнати, че Кристофър с мъка развързваше възлите им. Едва бе освободил единия крак на Сара, когато Хоткинс успя да извади забитата в гърба си кирка. Кристофър развърза и втория възел, а после поддаде и възелът на въжето, което стягаше китките й. Кристофър хвана лицето на Сара с двете си ръце. Тя простена, а той въздъхна с облекчение и извика:
	— Сара, събуди се!
	Хоткинс се опитваше да се вдигне и бе успял да се изправи на едното си коляно. Обхванат от паника, Кристофър удари Сара по лицето, но убиецът вече бе стъпил на краката си, макар и прегърбен на две, и притискаше с едната си ръка кървящата рана. Дори и в агония, все още всяваше ужас.
	— Сара, събуди се, по дяволите!
	Разтърси я за раменете и я удари повторно по лицето. Тя отвори очи и погледна така, сякаш не бе сигурна дали е жива, или мъртва. Кристофър търсеше около себе си нещо, с което да удари Хоткинс, докато все още бе слаб. Намери скалпел, грабна го и се приближи към убиеца, който го гледаше с омраза. Заобиколи го, бутна към него количката, за да изгуби равновесие, и се нахвърли светкавично с насочен скалпел. Хоткинс обаче го хвана ловко със здравата си ръка и желязната му хватка го принуди да подгъне коляно. Привлече го към гърдите си и го сграбчи за гърлото. Кристофър не дишаше и черен воал замъгли погледа му. Изведнъж хватката отслабна и той пое дълбоко няколко глътки въздух. Сара дръпна спринцовката, която бе забила в ухото на Хоткинс. Гигантът се отдалечи с нестабилна походка, като буташе една след друга носилките. Накрая падна между тях, а те се разлетяха във всички посоки.
	— Провери дали е мъртъв! — прошепна Сара.
	— Нямаме време! Ултиматумът изтича след осемнадесет минути! А и да не е мъртъв, кръвта му изтича!
	Сара разтърка измъчения си врат и жадно вдишваше въздуха, който влизаше в гърлото и дробовете й. В това време Кристофър взе изцапаната с кръв кирка. После хвана ръката на Сара и я прекара през врата си, за да й помогне да се придвижи до бившия кабинет на баща му.


	Докато вървяха по коридора, Сара погледна Кристофър с недоумение. Не преставаше да се чуди как бе успял да оживее при сблъсъка си с убийцата без нейна помощ.
	— Той ми каза, че си мъртъв, че тя те е убила…
	— Нямал е никакво основание да ти дава надежда.
	— Къде е убийцата?
	— На партера. Вързал съм я здраво.
	Сара онемя от изненада.
	— Е, не съм таен агент на ЦРУ, но просто ми хрумна една идея и имах късмет. Ще ти разправя по-късно — каза Кристофър.
	Преминаха през прага на кабинета и Сара успокои Кристофър, че може да върви и сама. Отдалечи се на няколко крачки и вдигна ръката си. Кристофър разбра колко силна е болката по сгърчването на устата й. Тя не спря дотук, а вдигна двете си ръце над главата. Извика от болка, но се чу как костта на изкълченото рамо зае мястото си. Сара си даде минута почивка, а после кимна с глава на Кристофър, че е готова. Двамата веднага се отправиха към отчасти отместилата се стена. Сара забеляза, че процепът е малко по-широк от преди. Досети се, че Кристофър се бе опитал да разшири сам отвора. Като изчисли времето, прецени, че той по всяка вероятност е сторил това, докато тя го зовеше по име в операционната зала. Дали Кристофър бе решил да дойде и да я спаси, или пък го бе направил по необходимост, защото не можеше да разшири отвора на входа сам? Сара осъзна, че отговорът малко я вълнуваше. Защото дори да бе действал от интерес, бе достатъчно честна да си признае, че на негово място и тя би направила същия избор — да спаси детето си. Както и да стояха нещата, му дължеше живота си.
	— Ако се заемем двамата, би трябвало да успеем да разширим процепа достатъчно, за да се промъкнем вътре — подхвърли Кристофър. — Ще направя лост, а в това време ти можеш да буташ стената.
	Сара кимна с глава и застана така, че да натиска стената с всички сили. Кристофър направи лост с кирката и дупката се разшири с един сантиметър.
	— Ще стане. Още два-три опита и ще успеем.
	Сара бе смъртнобледа. Кристофър се питаше докога ще издържи. Само че и двамата нямаха избор. Опитаха още четири пъти, преди отворът да се разшири толкова, че да могат да се проврат един по един. Сара беше първа. Влезе в помещението и се отпусна на земята, защото в противен случай щеше да загуби съзнание. След това направи знак на Кристофър да я последва и той се промъкна през процепа в стената.


>	43

	В светлината на фенера видя помещение най-много десет квадратни метра. Дебел килим в гранатов цвят покриваше пода. Вдясно имаше резбовано бюро, а в дъното — библиотека. Една от етажерките бе пълна с книги. Върху нея лежеше и някаква папка. Кристофър се втурна към бюрото и нареди на Сара:
	— Хвърли един поглед на библиотеката.
	Върху бюрото нямаше нищо. И в двете чекмеджета вдясно. За сметка на това в първото чекмедже отляво намери картонена папка с етикет „Резултати от експериментите“. Изгарящ от нетърпение, разгърна сноп листове, върху които имаше същите рисунки: на риба, дърво и пламъци. Някои от листовете бяха празни, а други — само частично използвани. Ядосан, Кристофър тресна чекмеджето и отвори другото под него. Опипа дъното му и издърпа друга папка. В това време Сара осветяваше с фенера си гърба на книгите и с изненада констатира, че всички бяха от един и същ автор — Карл Густав Юнг. Доколкото си спомняше от лекциите по психология, той заедно с Фройд бе един от основоположниците на психоанализата. Продължи проучванията си и скоро освети папка, върху която пишеше „Бележки и препратки“. Тъкмо се канеше да я отвори, когато Кристофър я повика.
	— Сара, мисля, че намерих нещо.
	Приближи се и видя заглавието на папката, която Кристофър бе отворил върху бюрото: „Изказване пред бюджетната комисия, ЦРУ, 13/04/69. Теоретични доказателства за «Проект 488».“
	— Като че ли тук е записана някаква реч — съобщи, след като прочете първите редове на документа. — Слушай.
	И Кристофър започна да чете на глас:
	— _Госпожи и господа членове на комисията, господин директор Марк Дейвисбъри, както вече ви е известно, програма „Павор“ достигна до повече от убедителни резултати, благодарение на експерименти, проведени при извънредно трудни условия. Предвид този факт, част от вас поискаха с пълно право да им бъде обяснен процесът, създал възможност да получим въпросното оръжие. Името му е „Викът на изначалния страх“._
	_Ето генезиса на нашето изследване._
	_Както знаете от блестящите открития на Фройд, психиката ни е надарена с несъзнавано ниво* — фалшив кладенец на забравата, който пази всички спомени на живота ни, дори тези, които сме забравили или сме искали да забравим. Само че има нещо, за което до този момент не знаехме и това е съществуването на друго несъзнавано отвъд личното. Това откритие дължим на доктор Карл Густав Юнг, който блестящо разшири обхвата на изследванията на предшественика си Зигмунд Фройд. Геният на Юнг доказа съществуването не само на личното несъзнавано, а и на общо, колективно несъзнавано на целия човешки род, което присъства по сходен начин у всеки индивид, независимо какви са били животът, културата и географският му произход. (Виж бележка №38)._
	[* Според Фройд човешката психика се състои от три различни нива на осъзнатост: несъзнавано, предсъзнавано и съзнавано. — Бел.прев.]
	Кристофър спря да чете.
	— Мамка му, каква е тази бележка?!
	— Чакай — прекъсна го Сара. — Освети насам.
	Със здравата си ръка тя отвори папката, която бе намерила на една от етажерките. Между страниците бяха напъхани множество допълнителни бележки, отбелязани с цифри.
	— Ето бележка трийсет и осем — отговори тя и на свой ред я прочете на глас:
	— _Оригиналността на заключенията на Юнг за човешката душа и психологията на дълбините й предизвика жив интерес у нас, когато той влезе в редовете на ЦРУ през хиляда деветстотин четиридесет и трета година… Наред с мнозина други, на Юнг бе възложено да установи и да опише психологическия профил на офицерите от нацистката армия, с цел да ни помогне да предвиждаме техните реакции и така да адаптираме стратегията си. Един вид, пробен брак между шпионажа и психоанализата. За да запазят анонимността му, Юнг е бил вписан в регистъра като Таен агент 488…_
	— Юнг е бил таен агент на ЦРУ?! — възкликна Кристофър. — Под номер 488! Значи в негова чест баща ми и другарите му са нарекли програмата си!
	Въпреки че направо бе шокиран от валящите като лавина разкрития, Кристофър продължи да чете речта на баща си:
	— _През четиридесетте години имах възможността многократно да разисквам тези теми с доктор Юнг, а и да засягам други въпроси, които далеч надхвърляха официалните му функции. Юнг постоянно се усмихваше на идеята ни да изследваме космическото пространство, да стъпим на Луната, да проучим дълбините на океаните и да разбулим тайните им… Защото от негова гледна точка всички тези открития бяха вече тук, в мозъка ни. Защото всеки човек, който се ражда, вече носи в себе си спомена за опита, свързан с изследването на пространството… Или както той се изразяваше така добре (виж бележка номер трийсет и четири)…_
	Кристофър извърна глава към Сара, която трескаво разлисти класьора и намери нужния пасаж:
	— _Ние не сме от днес, нито от вчера, а от огромно количество години._
	Кристофър спря да чете за миг, смутен от прочетената от Сара бележка, но продължи, силно притеснен от това, което текстът щеше да му разкрие…
	— _Колективното несъзнавано е нещо като инвентар на паметта на индивида или ако предпочитате — споменик на човечеството от раждането на света. От примитивните следи на нашите човешки, но също и още нечовешки предци. На всички, които са ни предхождали в еволюцията. Само че аз познавам вашите рационални умове, които се тревожат и се съмняват в подобни теории. Но как тогава Юнг е направил това чудесно откритие за колективното несъзнавано? Благодарение на многото си пътувания и на старателни, за да не ги нарека болезнени, проучвания на религиите, митовете и духовността на голяма част от човешките култури. По време на проучванията си Юнг е бил смаян, след като открива колко си приличат символите, основните митове, приказките и мечтите на толкова отдалечени във времето и пространството народи! Митът за всемирния потоп всеки път се развива по един и същ начин: при гърците и евреите, при индийците и китайците, при маите и още много други народи. Въпреки че те не са имали никакъв начин да комуникират помежду си, а повечето са били в пълно неведение за съществуване на другите!_
	_Митът за сътворяването на света също е идентичен. Идентични са даже карикатурите у цивилизации, развили се на различни континенти и нямащи никакъв контакт помежду си. Ще дам само един пример: Библията и Попол Вух* у маите по същество представят един и същ разказ. (Виж бележка номер шейсет и осем)._
	[* Книгата на народа — книга епос, паметник на древната южноамериканска литература. Съдържа митически предания, исторически и генеалогически данни за народа киче, за цивилизацията на маите и др. — Бел.прев.]
	Нов шум от прелиствани страници и после гласът на Сара:
	— _И в двата разказа последователният ред за сътворението на света е един и същ. Най-напред е простиращата се до безкрая вода, после земята, полъхът на вятъра, който дава живот, растителността, животните и едва накрая — хората. В този, а не в друг ред. Защо? Как да си го обясним по друг начин, ако не с колективното несъзнавано на човешкия род?! Чрез дълбоко вкорененото интуитивно познание, произхождащо от спомените, които дори не съзнаваме, че съществуват._
	Кристофър погледна Сара.
	И тя бе смутена като него.
	Продължи да чете речта на баща си, като се задълбочаваше все повече и повече.
	— _Ще се съгласите, че това описание на сътворението, което намираме във всички митове, освен другото съответства на еволюцията, която днес познавате благодарение на научните ни изследвания! Всичко протича така, сякаш у нас е записана хронологията на историята на живота! Тук бихме могли да говорим за ментална археология. Най-фрапиращият пример, който потвърждава тази теория, е случаят с пациента Емил Швайцер (виж бележка номер дванайсет)._
	— _Този шизофреник е бил хоспитализиран в клиниката в Цюрих (където работи Юнг)_ — прочете Сара, — _и по време на пристъпите си е виждал слънце с фалос, чието клатене е предизвиквало вятър. Юнг не успява да открие тази толкова конкретна и толкова оригинална невроза у никой друг пациент в литературата по психиатрия и по психоанализа. А тя е била доста богата по онова време. Докато един ден не попаднал на превод за култа към Митра*, индоиранския бог, първите сведения за когото датират от две хиляди години преди Христа и почитта към когото угасва около трети век преди Христа… Според този култ, вятърът се появявал от тръба, която висяла от Слънцето. Пациентът Швайцер нямало как да познава този мит за Митра, но той носел в съзнанието си точно същия картинен образ като в древното предание. Може да е било чиста случайност, но трябва да признаем, че подобието между видението на болния и описанието в древния мит е впечатляващо._
	[* Древноарийски и древноирански бог, бог на правото, съюзите, космическия ред и светлината. В по-късните митове се доближава до представата за Слънцето. — Бел.прев.]
	Нито Сара, нито Кристофър бяха чували да се говори за този случай, но и двамата осъзнаха съответствието между видението на пациента и мита.
	— Стигаме до последната част на текста — заяви Кристофър. — Отговорът, който търсим, трябва да е тук.
	— _Днес съществуването на това колективно несъзнавано е доказано и аз настоявам, че това е така не само у шизофреници и у хора, засегнати от ментални смущения, а при всички човешки същества. Давате ли си сметка, че ние, събралите се около тази маса, сме пълни със следи от общото ни минало? Всички хора, които срещаме по улиците, съседите ни, човекът на опашката в супермаркета или на седалката до нас в метрото, всеки индивид, без да си дава сметка за това и отдал се на ежедневните си занимания, носи и пренася в себе си паметта на милиони години съществуване. Остава един въпрос: къде в нашия мозък е разположено това архаично несъзнавано? Дали е биологично кодирано в нашата ДНК като инстинкта за самосъхранение? Според Юнг този чисто физически подход не е най-правилният… Мозъкът служи само като биологично средство за първоначалните реминисценции. Колективното несъзнавано се предава от поколение на поколение чрез единствената същност, която ни надживява след смъртта и която се намира в най-дълбокия слой на нашето същество: душата. Но ние тук сме хора на разума, на науката, така че подобна хипотеза не ни е достатъчна. Трябват ни доказателства. Дали тази душа съществува? Къде се намира тя по време на живота ни? И най-важното: къде обитава преди раждането и след смъртта ни? Програма „Павор“ позволи да усъвършенстваме един революционен апарат — графортекстът, който (благодарение на техниките за хипноза, подпомогнати от психотропната субстанция LS34) може да декодира церебралните вълни (на същия принцип, чрез който някога са се декодирали радиовълните) и да ги трансформира в разбираеми образи, думи или понятни нам звуци._
	_Менталните регресии, на които подложихме нашите пациенти, ни позволиха да „върнем“ човешката памет чак до създаването на Вселената и нейната първоначална песен, доказвайки хипотезите на Юнг за запазването на основополагащите за човешкия род събития в недрата на архаичното ни подсъзнание. Нашата амбиция, госпожи и господа, е да проведем революционен експеримент, който може да промени завинаги човешкото съществуване, като разкрием научно най-голямата загадка на съществуването ни: наличието и безсмъртието на душата. Но за тази цел имаме нужда от вашето оторизиране, за да използваме графортекста и да узнаем какво има… след смъртта._


>	44

	Светлият кръг на фенера едва осветяваше лицата на Кристофър и Сара. Нито един от двамата не намираше необходимите думи, за да изрази ужасното си безпокойство.
	— Това е чиста лудост — осмели се да каже най-сетне Кристофър.
	— Лазар ще позвъни всяка минута. Не е моментът да разсъждаваме върху прочетеното.
	Като светкавица Кристофър видя образа на баща си, седнал в креслото и четящ вестника си. Сякаш нищо не се е случвало… А в това време в главата му са се въртели идеите за главозамайващите му експерименти. Как е успявал да се крие, да не показва нищо?!
	Кристофър погледна часовника си. Бе готов. Двамата мълчаливо зачакаха, а в мислите им неотлъчно витаеше призракът на „Проект 488“. Когато телефонът звънна, Кристофър го вдигна веднага.
	— Открихте ли верния отговор? — попита тутакси Лазар.
	— След като ви дам информацията, която искате, къде ще намеря Симон?
	— Ще ви дам адреса на едно уединено място. Той ще бъде там и ще ви чака.
	Кристофър облиза устните си.
	— Най-сетне намерихме в бюрото на баща ми материал, който съдържа документи, разкриващи истинската същност на „Проект 488“. Имахте право… Ще ви прочета текста. Би трябвало той да ви разкрие всичко и да признаете, че е автентичен.
	— Слушам ви — отсече Лазар с уморения си болнав глас.
	Кристофър си пое дълбоко въздух и прочете на Лазар целия текст и бележките към него. Последва дълго мълчание. Кристофър гледаше Сара, а сърцето му щеше да изхвръкне от гръдния му кош, докато очакваше каква ще е присъдата на похитителя на Симон.
	— Душата… — повтори Лазар. — Значи баща ви се е опитвал да докаже съществуването й… Да, той бе боклук, долен човек, но бе гениален. По тази причина бяха му предоставили всички средства, за да постигне целта на проучванията си.
	— Сега вече знаете всичко и остава само да спазите обещанието си…
	— Двамата с партньорката ви сте свършили чудесна работа — поде Лазар и думите му бяха заглушени от продължителна кашлица.
	Той прочисти гласа си и продължи.
	— Дадохте ми отговори, които чаках отдавна. Нямате представа какъв смисъл придавате на цялото ми съществуване.
	— Идвам за Симон. Кажете ми къде да го намеря!
	— Не ви ли се завива свят от това, което прочетохте? Нямате ли усещането, че деветдесет и девет процента от мъжете и жените живеят в пълно невежество?
	Кристофър хапеше палеца си до кръв.
	— Дайте ми Симон! Веднага!
	За голяма изненада на Кристофър гласът на малкото момче се чу веднага.
	Сара също бе учудена, но не посмя да каже на Кристофър, че това не е добър знак.
	— Симон! Прави каквото ти кажат и аз скоро ще дойда. Скоро всичко ще свърши. Открих това, което господинът търсеше. Вече няма да ти стори нищо.
	— Боли ме — проплака детето.
	— Нищо ли не му дадохте за болката?! — изкрещя Кристофър.
	— Обичате малкия, нали? — попита Лазар.
	— Престанете. Подобно нещо е недостойно за вас…
	— Да, обичате го… Докъде сте способен да стигнете, за да го спасите?
	— Направих всичко, което поискахте от мен… Всичко!!!
	— Предоставихте ми теорията, Кристофър. А аз искам и практиката. Искам отговор на въпроса, поставен от баща ви. Искам да узная дали има нещо след смъртта. И ако има — какво е то. Само вие двамата разполагате с графортекста…
	— Но това е невъзможно! Ще трябва някой да ум… — Кристофър не довърши изречението си.
	— Ами да — потвърди Лазар. — Един от вас двамата трябва да умре, за да спаси момчето. Запишете всичко. Така ще съм сигурен, че не сте си измислили нищо… Ще ви потърся след час.
	С един удар на ръката си Кристофър разпиля бележките на баща си и те изчезнаха в мрака.
	— Ама че гад! Това никога няма да свърши — изрева Кристофър.
	Когато гневът му утихна, срещна погледа на Сара.
	— И ти ли си мислиш същото? — попита го Сара.
	— Не мога да я убия. Затова не го и сторих преди малко. И затова я вързах.
	— Преди да се захванем с нея, да отидем при съекипника й. Беше в агония. Може и да не е умрял още…
	Сара се промъкна през тайния проход и отиде в операционната зала. Кристофър я последва. Тя веднага видя тялото на Хоткинс в локва кръв. Партньорът й вдигна очи към лампата на тавана и щракна ключа. За негово огромно облекчение ослепителна светлина заля цялото помещение. „Операционната зала сигурно е била свързана с независим електрически кръг“, помисли си той.
	Вероятно затова късото съединение, което бяха предизвикали, не бе засегнало тази част на сградата. Сара коленичи до бившия морски пехотинец и опипа пулса му. След няколко секунди кимна с глава.
	— Още е жив — каза тя. — Помогни ми да го пренесем на масата.
	— Не мога да повярвам, че правим това — вметна Кристофър, като хвана Хоткинс под мишниците.
	С много усилия двамата го замъкнаха до масата и го проснаха отгоре. Когато завързаха китките и глезените му с кожените каишки, Хоткинс простена. Кристофър инстинктивно се отдръпна. Сара му подаде електродите.
	— Да не се бавим.
	Кристофър нагласи електродите върху челото и слепоочията на бившия морски пехотинец.
	— Дори не знам дали се слагат така. А и имам чувството, че ще се събуди всеки момент.
	— Включи графортекста, побързай!
	Убиецът простена и обърна глава. Кристофър провери дали в печатащото устройство има достатъчно хартия, а после включи апарата. Циферблатите светнаха, а стрелката застана под буквата „С“ и обозначи сегашното време. Индикаторът на сърдечния ритъм показа слаб пулс — 19–20 удара в минута.
	— А сега какво ще правим? — попита Кристофър. — Ще чакаме да умре ли?
	— Снимай…
	Кристофър извади телефона от джоба си, включи го на видеозапис и обхвана в обектива проснатото върху операционната маса тяло на Хоткинс, а после и графортекста. Убиецът простена и този път сериозно се размърда. Сара намери скалпел сред медицинските инструменти. Приближи се до Хоткинс. Знаеше, че не трябва да се замисля и за миг. Пое въздух и се приготви да му пререже гърлото. Само че мозъкът й не можа да даде заповед на тялото й. С трепереща ръка тя се опита още веднъж да извърши това, което считаше за свой дълг, за да спаси Симон, но острието се плъзна между пръстите й и падна шумно на земята. Хоткинс изрече нещо като протест, който завърши със звук, наподобяващ къркорене на черва. От устата му течеше кръв, но в стъклените му очи все още проблясваше омраза. Сара и Кристофър наблюдаваха агонията му. Бяха отвратени, че трябва да дебнат последния дъх на човек, за да използват смъртта му. Хоткинс се бори още няколко минути, а това бе истинско изтезание за мълчаливите му палачи. Накрая предаде богу дух и от устните му едва чуто се отрони думата „ад“. Сара отвърна поглед и го насочи към стрелката, която отмерваше сърдечния му ритъм. Тя бавно се приближаваше към нулата.
	— Свършено е. Мъртъв е.
	Лицето на Хоткинс бе бяло, а главата му — отпусната настрани. Тънка струйка слюнка, примесена с кръв, бе потекла от ъгълчето на устата му. Сара се отнасяше все по-песимистично към изхода на смъртоносния им експеримент, но след тридесетина секунди се чу равномерен шум, който идваше от графортекста. Апаратът като че ли се готвеше да подаде някакъв сигнал. Кристофър продължаваше да снима трупа и дебнеше и най-малката реакция на улавящия церебрални вълни апарат, който за момента подаваше еднообразен сигнал като радар, регистриращ космически мрак. Изведнъж печатащото устройство се подготви, като че ли очакваше информация или команда. Кристофър насочи телефона си към него. Сара не помръдваше. Стрелката, върху която бе изписана буквата „T“, изведнъж заподскача и заудря мястото, обозначено с „X“ — най-далечната времева граница. Апаратът издаде остър звук и печатащото устройство се изключи. Кристофър и Сара не сваляха очи от листа, който с неимоверно скърцане бавно излизаше. Когато скърцането престана, Кристофър с несигурна ръка дръпна листа и продължи да снима. Сара забеляза сдържания израз в очите му.
	— Е, и?
	Той й подаде листа. Бе чисто бял. Сара го огледа внимателно и го вдигна към светлината. Очите й се свиха от изненада.
	— Има нещо — прошепна тя.
	— Какво?
	— Погледни. Тук, тук… На три места.
	— Какво означават тези петна? — попита той.
	— За момента показват, че има нещо… след…
	Сара отново вдигна листа. Сиви следи, които трудно се забелязваха на пръв поглед. Пет точки, разпилени на равно разстояние една от друга върху листа.


	— По дяволите!
	Кристофър удари с юмрук по стената. Вече половин час той и Сара си блъскаха главите, за да разберат какво можеха да означават петте точки. Отначало се опитаха да ги свържат, за да видят каква форма ще се появи. Бяха опитали много различни варианти, но никой от тях не им предостави разбираем резултат. Получаваха се само някакви геометрични фигури без логика или система. Кристофър за миг повярва, че е намерил решението, смятайки, че става въпрос за някакво съзвездие. Начаса изпрати по телефона сканирания лист на един астроном, с когото поддържаше контакти. Често търсеше помощта му, когато подготвяше лекции на теми, свързани с космическото пространство. Въпреки късния час, ученият бе приел да отговори на Кристофър, разбирайки сериозността на положението. Бе вкарал точките в личния си компютър и бе задал сравнение с милиони разположения на звездите. Въпреки огромната надежда резултатът бе разочароващ… Нито едно съзвездие не отговаряше на разположението на тези пет точки.
	— Нямаме никаква представа какво означават тези точки и изобщо не сме сигурни дали резултатът би бил един и същ за различните хора. Вероятно би бил съвсем различен, ако върху тази маса бяхме ти или аз!
	Сара се канеше да изрази своята гледна точка, но Кристофър вдигна ръка, като че ли му бе хрумнало нещо…
	— Чакай малко…
	Излезе от стаята и след няколко секунди се върна, размахвайки картонена папка. Постави я върху една масичка на колелца. Върху папката имаше надпис „Резултати от експериментите“.
	— Беше в едно от тайните чекмеджета на баща ми. Когато я видях преди малко, помислих, че в нея има само листове с петна по тях…
	Взе първия лист и го вдигна срещу светлината. Лицето му се проясни.
	— Погледни — прошепна той.
	И той, и Сара видяха ясно същите пет точки, със същото разположение. Прегледаха всички листове и всеки път виждаха едно и също.
	— Всички „опитни зайчета“ са виждали едно и също — заключи Кристофър. — Така че това видение post mortem, изглежда, е… универсално. Само че това не ни дава информация какъв е смисълът…
	Сара се боеше да изрази гласно единствения избор, който им оставаше.
	— Опитахме всичко. Когато той позвъни, поеми инициативата и…
	— И какво да му кажа? Ето вашия отговор, Лазар: когато умрете, ще видите пет такива точки да плуват във въздуха?! Та той ще убие Симон!
	— Изслушай ме, Кристофър — поде отново Сара със спокойния си глас, който не се променяше в критични ситуации, защото тя съумяваше да запази самообладание.
	— Полудявам — оплака се той и клатеше глава.
	— Всичко е в наши ръце. Обади се на Лазар и му кажи, че сега вече ти диктуваш условията. Кажи му, че си открил това, което търси… Че дори в този момент е пред очите ти. Но че ако иска да го види, ще трябва най-напред да освободи Симон — жив и здрав.
	— Да, ама той ще продължи да го тормози, докато не отстъпя и не му изпратя резултатите.
	— Тогава ще му отговориш, че ще унищожиш всички доказателства! Нали разбираш, че това, което търси, е целта на живота му. Той е болен човек… А и не му остава да живее дълго… Симон е последното му средство да упражнява натиск… Няма да се откаже…
	— Да ти напомня ли, че той искаше и главата на човека, ръководил програмата „MK-Ultra“?!
	— Кажи му, че ще я получи малко по-късно…
	Кристофър чувстваше интуитивно, че аргументите на Сара са правилни. Само че щеше ли да има смелостта да постави главата на Симон на дръвника в очакване палачът да замахне с брадвата? Когато настъпи краят на поредния ултиматум, сърцето му отново се сви.
	— Слушам ви, а също и хлапакът ви — простена Лазар в слушалката. — И за да размислите добре, преди да говорите, ще ви припомня, че ножът на Сергей е в пълна готовност да отреже ръката на малкия, а и да пререже гърлото му…
	— Открих това, което търсите — започна Кристофър.
	Гърлото му бе пресъхнало и бе готов да отвърне, че ще стори всичко, само и само да не причиняват зло на Симон, но срещна погледа на застаналата срещу него Сара.
	— Добре. Слушам ви — отсече Лазар.
	Кристофър си пое дъх и се обърна с гръб към инспекторката. А тя прехапа устните си, защото се страхуваше да не чуе отчаяните думи на баща, който в стремежа си да спаси сина си, му подписва смъртната присъда.
	— Само ако знаехте… Само ако знаехте какво държа в ръката си…
	— Е, добре, какво? — изнерви се Лазар.
	— Отдръпнете ножа, с който вашият човек заплашва сина ми. Знам, че се боите да не унищожа съкровището, което е пред очите ми и което търсите от толкова години…
	Сара почти се усмихна, горда, че Кристофър действа толкова умно.
	— Не си играйте с мен, Кристофър. — Лазар говореше с мъка. — Вие имате повече за губене от мен.
	— О, не вярвам. Ето защо ще ми кажете къде се намира Симон, а аз ще дойда да го взема. И когато си го прибера жив и здрав, ще ви дам това, което искате. И ще можете да умрете в мир.
	— Ето какво ще направим, Кристофър — възрази Лазар. — Сергей, доведи хлапака тук, за да го чува как крещи.
	Кристофър усети, че краката му се подкосяват.
	— Най-напред ще отрежем един пръст на сина ви и това ще продължи, докато не изпратите информацията, с която твърдите, че разполагате. Заедно с видеоматериала, който показва целия процес. Оставям ви три секунди да размислите. Едно…
	Сара остана без дъх. Точно сега не трябваше да се огъват… Тя улови погледа на Кристофър. Очите му бяха почервенели от напрежение.
	— Две…
	— Симон — заговори Кристофър, обръщайки се към малкото момче. — Съжалявам, миличък… Но сега, когато знам какво има после, мога спокойно да те оставя да си отидеш. Сбогом…
	После се обърна към Сара.
	— Сара, унищожи всички доказателства — до последното.
	Гласът на Лазар не произнесе думата „три“. Бе затворил.
	С полуотворена уста Кристофър стоеше като ударен от гръм. Какво бе направил?!
	Поразена не по-малко от него, Сара не смееше да помръдне.
	Огромна тежест притискаше гърдите на Кристофър. Той потърси последния номер, за да позвъни на Лазар. Да, ще му се обади, ще му разкаже всичко и Симон ще бъде спасен.
	— Не прави това! — помоли го Сара. — Ако се обадиш, отнемаш на Симон шанса да оцелее!
	Кристофър не я слушаше. Пръстите му не докосваха нужните клавиши, потеше се и трепереше, обладан от паника. Накрая изтърва телефона. Сара успя да го вдигне преди него. Той я гледаше с омраза, направо я убиваше с поглед.
	— Върни ми го!
	— Довери ми се! — отвърна му тя, а сърцето й бе сковано от съмнение и ужас.
	Кристофър усещаше, че е готов да я убие, но точно в този миг телефонът иззвъня и Сара го подаде на Кристофър. Той натисна зелената слушалка.
	— Ето какво ще направим — прошепна Лазар, — имате думата ми, че няма да сторя нищо лошо на детето ви. Знам, че няма как да ми повярвате, но ви моля да ми се доверите. А аз ще го държа затворен при мен, докато ми доставите филма с проведения от вас експеримент. А също и главата на човека, който ме е накарал да понеса такова изтезание през всичките години на пленничеството ми. Такъв бе договорът ни от самото начало, но оттеглям заплахата за физическо насилие над детето ви…
	— Само че как искате аз да…
	— Мълчете! — изхълца Лазар и се оригна мъчително. — Престанете с вайканията си и действайте! Ще удържа на думата си. Опитайте се да бъдете на нивото на надеждите, които детето ви възлага на вас. И побързайте, защото времето, което ми остава да живея, се ограничава от шепа дни, а може би и броени часове. А ако умра, преди да съм получил отговорите, никой никога няма да узнае къде съм затворил малкия и той ще умре от глад и жажда до трупа ми. Свържете се с мен на номера, който ще ви изпратя, в момента, когато имате да ми кажете нещо.
	Лазар затвори и няколко секунди по-късно дойде съобщение с номера, на който старият човек можеше да бъде намерен оттук нататък. Кристофър отпусна ръката си, която държеше телефона. Откъде щеше да намери сили да продължи битката? Завладя го отчаяние, но той усети прегръдката на Сара, която обхвана гърба му, сплете ръце върху гърдите му и отпусна глава на рамото му.
	— Може да имаме шанс да действаме по-бързо от предвиденото и да открием това, което Лазар търси.


>	45

	До смъртното ложе стоеше безплътен ангел. Едната му ръка бе протегната към статуята на дете, а с другата сочеше заплашително с пръст дявол с разкривени черти, който дебнеше дали в последните минути на жизнения си път умиращият няма да прояви слабост. Гравюрата бе озаглавена Ars moriendi („Изкуството да умреш“) и Марк Дейвисбъри я съзерцаваше за пореден път, като разсъждаваше върху светите думи на Христос, изписани под нея: „Ако не сте смирени като малко невинно дете, няма да влезете в царството небесно“.
	Но как да бъде „смирен“, когато трябваше да доведе до щастлив завършек такъв проект? Щеше ли да бъде лишен от рая само защото бе служил на Бога по-добре от всеки друг? В кабинета си в сърцето на подземния изследователски център Дейвисбъри предпочете да прогони от мислите си съмненията, завладяващи го всеки път, когато разсъждаваше върху думите на Христос. След няколко часа щеше да бъде по-близко от всякога до отговора, на който бе посветил живота си. След шестнадесет години проучвания и експерименти, стрували близо три милиарда долара, новият модул МИНОС бе готов за пускане. Уоки-токито върху бюрото му изпращя.
	— Господине?
	Обаждаше се Ърнест Грант, началник на проекта, който бе натоварен с пускането на новия модул. Марк Дейвисбъри натисна бутона за отговор.
	— Слушам ви.
	— Закъсняваме, господине.
	— Каква е причината?
	— Забелязахме интересни реакции в старата система няколко минути преди да я демонтираме. Предпочетохме да направим анализ, преди да я изключим.
	— Правилно сте постъпили. Изпратете ми изводите си и възможно най-бързо ме уведомете след колко време ще сте готови.
	— След тридесет и шест часа модулът ще бъде инсталиран. Ще остане само свързването, а то ще отнеме двадесет и четири часа. Пускането изисква още двадесет и четири часа.
	— Няма да мърдам оттук и ще чакам включването.
	Дейвисбъри прекъсна връзката и се подготви психически през следващите четири дни да ръководи бизнеса си от този импровизиран кабинет. Прегледа телефона си, за да провери дали не е пропуснал съобщение от Джоана. Защо ли не даваше никакви признаци на живот? Изпрати й съобщение по криптираната си линия: „Какво става?“. Отговорът не дойде така бързо, както бе свикнал, и бе по-малко категоричен от обикновено. „Операцията е в ход.“ За да се успокои и да убие времето, прегледа курса на многобройните си акции и изпрати много съобщения по електронната поща на сътрудниците си от „Медик Хелт Груп“, с които ги уведомяваше, че ще им бъде трудно да се свържат с него през следващите три дни. На всеки от тях изпрати и план какви цели трябва да гони и какво да му докладва през следващите седемдесет и два часа. Едва след като свърши работата си на директор, си позволи кратък отдих. Завъртя се в мекото си кресло и пусна уредбата. Когато Ноктюрно №1 на Шопен потопи Марк Дейвисбъри в поетично опиянение, погледът му се отклони към единствените три книги върху бюрото му, наредени една до друга в нещо като богато украсен и позлатен реликварий: тибетска, египетска и християнска книга на мъртвите*. Бе изучавал всеки ред от тях през безсънните си нощи с надежда да намери каквото търси. Оттогава ги държеше при себе си за спомен — като стари приятели, с които човек вече не се вижда, но които са имали значение за него през живота му. По устните му се изписа носталгична усмивка и той отмести погледа си от книгите и го насочи към единствения предмет в кабинета, чиято стойност бе явно подчертана: скулптура от синкава смола с вълнистата форма на облак. Във вътрешността на тази прозрачна фигура се виждаха пет черни точки, ясно очертани в ефирната синя материя.
	[* „Книгата на мъртвите“ или „Папирусът на Ани“ е религиозно-магически сборник с вярванията на древните египтяни. Създавана е в течение на векове, а името й е дадено от германския египтолог Карл Рихард Лепсиус, който публикувал части от текста през 1842 г. „Тибетската книга на мъртвите“ представлява ръководство с напътствия на неотдавна починали хора. Подобна книга при християните е Старият завет, писан в продължение на 1100 години, и тук вероятно става въпрос за него. — Бел.прев.]


	Двамата напуснаха бързо операционната зала, изоставяйки тялото на Хоткинс върху металната маса, и отидоха в стаята, където Кристофър бе завързал Джоана. Сара влезе първа и видя убийцата. Седеше на земята, ръцете й бяха завързани за една тръба до стената. Брадичката й бе отпусната върху гърдите. По челото й се стичаше кръв.
	— Партньорът ти е мъртъв — каза Сара високо.
	Джоана подскочи. Повдигна глава, а очите й бяха скрити зад кичури коса. Чувстваше се толкова уморена, че едва успя да отвори наполовина клепачите си.
	— На този изгубен остров сме само ние двамата и ти. Така че ще ни кажеш кой те изпраща и къде можем да го открием.
	Джоана се мръщеше на всяка дума, достигнала до съзнанието й, като че ли всеки звук бе удар с чук по главата й. Започваше да я измъчва и друга болка — усещането, че е изоставена както преди двадесет години, когато бе станала свидетел на жестоката смърт на родителите си. Днес тях вече ги нямаше, но човекът, заел до известна степен мястото им, също бе на път да я изостави. Знаеше, че Дейвисбъри се интересува само от едно: дали мисията й е успяла. Въпреки че даваше вид на баща покровител, никога не би поел риска да изпрати хора да я потърсят. Договорът между тях бе ясен от години, но Джоана за първи път усещаше как действително стоят нещата. Преди винаги бе изпълнявала благополучно мисиите си. Сара хвана главата на убийцата с ръце и обърна лицето й към себе си. Косите на Джоана се отметнаха от лицето й и разкриха нежните черти, които бяха завъртели главата на толкова много мъже… Само че сега върху това лице тегнеше бледата сянка на смъртта, а в очите й властният пламък се бе стопил в едва мъждукаща искрица.
	— Това, че правим добро, не означава, че ще ни отвърнат със същото — промълви Джоана, а главата й се люшкаше между ръцете на Сара. — Ако наистина ме обичаше, щеше да ми покаже друг път…
	— За какво говориш? — изкрещя Кристофър.
	Джоана бе чула въпроса, но вместо отговор промълви съвсем други думи. Те бяха чакали години, преди да излязат от устата й.
	— Искаше ми се да вярвам, че ме обича, но той мислеше единствено за себе си и за услугите, които му правех. Разруши живота ми, за да подреди своя, а аз го следвах като истинско сираче и ето къде се озовах…
	Джоана рязко се освободи от примката на Сара, облегна се на стената и затвори очи. Значи така, всичко щеше да свърши тук.
	— Та тя ще пукне пред очите ни, преди да ни е казала каквото и да било!
	— Кажете ми какво е искал да скрие Дейвисбъри и аз ще ви кажа къде е той — прошепна Джоана.
	Кристофър коленичи до нея.
	— Дейвисбъри? Американец ли е?
	— Ще ме остави да умра, нали, защото иска да запази нещо в тайна? Какво е то? — заекна Джоана и вече не чуваше какво й се говори.
	— Иска да запази доказателството за вечността на душата, за това, че тя надживява тялото след смъртта — подхвърли Сара в ухото на убийцата.
	Джоана се вкамени. А после бавно впи поглед в очите на Сара, за да провери дали говори истината. Усмихна се уморено, а когато проговори, гласът й бе пропит със сарказъм.
	— Казвате истината, инспектор Геринген. Виждам, че това откритие ви успокоява. Не толкова заради самата вас, а заради онези, които сте изпратили несправедливо на смърт и заради спомена за тях, който не ви дава мира. Нали така?
	Сара отстъпи крачка назад. Думите на агонизиращата убийца смразиха кръвта й. Как бе могла да долови една толкова интимна мисъл?!
	— Кой ви изпрати да ни убиете? — заекна Сара с особен глас.
	Кристофър никога не я бе виждал толкова лабилна.
	— Говорехте толкова високо, когато се изповядвахте на Хоткинс, че ехото от думите ви достигна до мен — каза Джоана и посочи с брадичка тръбата, към която Кристофър я бе завързал. — А това, което казахте, говори, че всеки ден вие просто се преструвате, че живеете нормално, заглушавайки грешките си. Но вашето съществуване е пропито със страх, инспектор Геринген. Страх и угризения, които ще ви потопят веднъж завинаги в лудостта.
	Смаян, Кристофър видя как Сара се отдалечава от Джоана като уплашено от призрак дете. Погледът й издаваше, че е зашеметена от думите й, и тя въртеше глава ту наляво, ту надясно, опитвайки се да отрече казаното.
	— Мълчете! — заповяда Кристофър на убийцата. И за да защити Сара, и за да стане ясно кой задава въпросите.
	— Убила съм много хора — заяви Джоана, без да обърне внимание на думите му. — Само че за разлика от теб, не съм отнела живота на дете. На вид си красива, но душата ти е по-черна от моята.
	Сара хвана главата си с ръце и се сгуши в един ъгъл на стаята, като едва чуто шепнеше някакви думи.
	— Стига! — изкрещя Кристофър. — Кажете ни сега къде се намира Дейвисбъри!
	— Ще си отида в мир — прошепна Джоана с гаснещ глас. — В изоставена мина в Судан, Минесота. Прави изследванията си там долу.
	— Какви изследвания?!
	Джоана обаче не го чуваше вече. Мускулите на врата й се бяха отпуснали и главата й бе паднала върху гърдите. Кристофър я разтърси.
	— Какви изследвания, боклук такъв?!
	Трупът на убийцата се изплъзна от ръцете му и глухо се удари в земята. Тогава Кристофър обърна глава към Сара. Бе се свила на две и бе поставила глава между коленете си. Повтаряше безспир с угаснал глас думите „Простете ми“.
	Кристофър би трябвало да се уплаши. Да се стресне, че ще го изостави, че няма повече да е в състояние да му помага да открият Симон. Само че единственото, което изпита, бе огромно състрадание. А също и интуитивна потребност да й се притече на помощ, да я успокои. Та тя с такава сила бдеше над него от самото начало! Времето бе разчетено, но той седна до нея и поиска да я прегърне, да я притисне до сърцето си. Сара го отблъсна рязко и стана, а очите й бяха зачервени от сълзи.
	— Не! Ти не знаеш коя съм! Не съм милата инспекторка, която жертва живота си заради професионалната си съвест и от любов към ближния! Правя това, защото в противен случай ще полудея!
	Кристофър се изправи на свой ред и я обгърна с поглед.
	— Сара, чух това, което Хоткинс те принуди да изповядаш…
	— Не! Нищо не си чул! Не си разбрал, че името му бе Азмал и че предишната вечер бе отпразнувал осмия си рожден ден! Че бе получил като подарък първото си козле и чакаше с нетърпение да стане овчар като баща си. Не си чул и че имаше големи очи, пълни с мечти, че живееше в дълбока бедност. Не знаеш, че всеки ден, когато минавах покрай него с патрула, ми носеше подарък — фигурка от дърво или от слама и ме наричаше „Мама с коси от подправки“. Нито че му бях обещала да го пазя, че бях там, за да го закрилям.
	Сара гледаше втренчено в празното пространство и изживяваше ужасния спомен. От гласа й изчезна всякакво чувство. Стана безличен и студен и тя продължи разказа си:
	— … нито пък че ме попита „Какво се е случило?“, когато го застрелях с куршум в гърлото.
	— Какво точно стана? — осмели се да попита Кристофър, който знаеше, че тя трябва да довърши признанието си.
	Тя го изгледа внимателно за миг, а после със сведени очи разказа историята, която бе преобърнала живота й.
	— Една сутрин като толкова други сутрини минавах с моя партньор по същия път, както обикновено. Азмал бе там — с баща си и други мъже от селото. Той ме видя и ми направи няколко плахи знака с ръка. Помислих, че ми казва „Добър ден“. Твърде късно разбрах, че се е опитвал да ме предупреди. Мъжете се приближиха до нас, като че искаха да си поговорим, но внезапно един от тях извади пушка и стреля по нас. Останалите ни нападнаха с ножове. Отвърнахме им със стрелба, беше жива сеч. На мен ми нямаше нищо, но партньорът ми бе ранен в ръката. Коленичих, за да му помогна. Треперех, дишах трудно. Чух, че някой тича към мен зад гърба ми. Обърнах се и без да мисля, стрелях. От страх, по силата на рефлекса, от глупост. Куршумът бе пронизал гърлото му. В ръката си все още държеше короната от житни класове, която бе направил за мен. Имаше време колкото да ме попита защо бях направила това.
	Въпреки мъката си и чувството за вина, от което не можеше да се освободи, Сара инстинктивно дебнеше реакцията на Кристофър, който слушаше разказа й. Бе уверена, че ще съзре в погледа му светкавичен блясък, изразяващ отвращение, но не видя нищо подобно.
	— Да, ужасно е. Да, било е грешка, но това не променя същността ти. Това няма да ми попречи да те разбирам и да ти напомням всеки ден, че си била в невъзможна ситуация. Че душата ти е красива като самата теб и че страхът ти не ме плаши. Така че поне този път приеми помощта ми.
	— Тя е мъртва — прошепна Сара, като се върна в реалността. — Проговори ли?
	— Да, отчасти. Във всеки случай, знаем къде да намерим човека, който стои зад всичко това.
	— Загубихме много време заради мен. Да вървим. Ще ми разкажеш по пътя.
	Изоставиха тялото на Джоана на произвола на съдбата, а после, за да излязат навън, разбиха веригите и ключалката, които преследвачите им бяха поставили на входната врата на постройката.
	— Следващият полет от острова едва ли ще е преди утре сутринта — предположи Сара. — А от Лондон ще трябва да летим до Минеаполис.
	Кристофър наведе глава. Знаеше много добре, че се налага да удължи страданията на Симон и своите собствени мъки.
	— Ще успеем — опита се да го успокои Сара.
	Само че и Кристофър като нея знаеше, че нищо не можеше да гарантира щастливия завършек на тяхното пътуване. Правейки усилия да заглуши тревогата си, мъжът пое по пътеката, водеща към хижата.


	Бяха необходими три часа, за да изминат обратния път, въпреки че следваха оставените от водача им Едмундо знаци. Едва към девет и половина сутринта се измъкнаха от джунглата и мъглата и се озоваха пред градината на хижата. Завариха Едмундо да подкастря клоните на едно дърво.
	— Какво ви се е случило? — попита разтревожено старият местен жител, като остави резачката на моравата.
	— Постройката не бе в много добро състояние — излъга Кристофър — и една дъска от стълбата поддаде. Можеше да е и по-зле…
	Едмундо повдигна едната си вежда. На челото на Сара имаше ужасна синина, а ъгълът на устата й кървеше и ако не бе запазила самообладание и не бе покрила врата си, Едмундо щеше да забележи и следите от опита на Хоткинс да я удуши.
	— Трябва да отидете във военната база. Имат добра медицинска служба. Направете го…
	— Ще се оправя — обясни Сара. — Ще се погрижа за себе си, когато се върна в Англия. Не искам да ви обидя, но нямам много доверие на островната медицина.
	— Ще ни дадете ли две стаи? — намеси се Кристофър.
	— Ама как… Разбира се… Само че нали разбирате, тук няма много туристи, така че разполагам само с една стая.
	— Ще се оправим — заяви Сара, за да успокои Кристофър.
	— Тогава елате. Оттук. Ще видите. Много е хубава. С изглед към малка градинка с бананови дървета. Вижда се и морето.
	Последваха домакина си и влязоха в мебелирана стая с двойно легло от ковано желязо с покривка цвят охра. На стените бяха закачени големи снимки на острова с вулкана, заснет откъм морето, и плаж, населен с много костенурки. Над леглото имаше снимка на масив цветя, направена с фотографски трик, използващ магента*.
	[* Магента или по-правилно маджента — използване на лилаво-червен или светъл пурпурен оттенък при обработката на негативите. Името идва от италианския град Маджента, където френско-австрийската битка през 1859 г. помага за италианската независимост. Цветът е бил близък до униформите на френските войници. Според другото тълкувание цветът е наречен така заради кръвта на жертвите (загиват 10 000 души). — Бел.прев.]
	— Оставям ви да се настаните — каза Едмундо. — А ми се струва, че сте и гладни, нали?
	Кристофър размени поглед със Сара. Той не беше гладен. Представяше си само как се качват на самолета, който щеше да ги отведе обратно в Англия, и как отива да вземе Симон. Но и двамата знаеха, че трябва да възстановят силите си, ако искаха да издържат.
	— Мога да ви приготвя нещо скромно.
	— Благодарим, Едмундо.
	— А ако искате да се измиете, заповядайте.
	Старият човек се приготви да излезе, за да ги остави да си почиват, но преди това им каза, че скоро ще дойде отново с обяда им.
	— Ще си взема душ — каза Сара и изчезна в банята.
	— Ще запазя две места за Минеаполис — отговори й разсеяно Кристофър, като проверяваше полети на смартфона си.
	След като попълни нужната информация за полета на другия ден вечерта в 21 часа от Хийтроу, Кристофър въздъхна дълбоко.
	Чуваше успокоителния шум от душа в банята и реши да си почине. Какво друго би могъл да прави, докато чакаше полета?
	Уморен, но и с опънати като струни нерви от напрежението, обърна глава към прозореца. Навън бризът люлееше листата на банановите дървета и шумоленето им приспивно галеше ухото. Но той чуваше и течащата в банята вода и съсредоточи вниманието си натам. Усещаше, че не трябва да мисли за това, което бяха открили за проучванията на баща му. Бе започнал да приема абсурдното изживяване, нахлуло в живота му, за да го научи как да се бори за живота на Симон и за своето собствено оцеляване с цената на насилие, страх и убийства. Но изобщо не бе готов да асимилира невероятното метафизично разтърсване, което бяха преживели той и Сара. Чувстваше се много слаб и недостатъчно подготвен, за да си позволи да мисли за откритието, до което се бяха добрали — съществуването и оцеляването на душата. Докато водеше борба със самия себе си, видя, че Сара излиза от банята с мокри коси и голи крака, облечена в бяла мъжка риза, която бе твърде голяма за нея. Тя вдигна рамене.
	— Не си представях как обличам изцапаните си с петна от кръв дрехи и намерих това в шкафа в банята. На теб тя ще ти стои по-добре, отколкото на мен, разбира се.
	— О, напротив, създадена е за теб — възрази Кристофър.
	Сара се усмихна, сякаш искаше да му каже да не се подиграва с нея. После погледите им се срещнаха и тя го погледна толкова настойчиво, че той сведе очи. По тялото му премина смесена тръпка на желание и чувство за вина.
	— И аз на свой ред трябва да ти кажа нещо — започна той.
	Сара знаеше какво ще й каже, но го остави да продължи.
	— Когато ти беше в ръцете на убиеца, ми се наложи да направя избор… ужасен избор. Но го направих — започна Кристофър.
	Намери смелост да вдигне глава и да я погледне в очите. Неволно Сара сравни откровеното му поведение с бягството на Ерик, който й бе съобщил, че я изоставя, с очи, вперени в земята.
	— Възползвах се, че бе пленница в ръцете на онзи тип, и се опитах да отворя тайния проход на баща ми. Докато ти ме викаше да ти помогна… те изоставих, за да се опитам да спася Симон. Толкова съжалявам…
	Сара не му се сърдеше. А и как би могла? Та в душата си тя обсипваше с похвали инстинкта на мъжа, който искаше да спаси дете. Пък било и в неин ущърб и за нейна сметка. Кристофър просто бе избрал единствения възможен път в извънредно сложната ситуация. Решението му нямаше значение за нея. Тя помнеше само нечуваната смелост на мъжа, който успяваше да запази самообладание въпреки смъртта на брат си и убийството на майка си, за да спаси осиновеното си момче. Този мъж нито веднъж не се бе уплашил за собствения си живот и имаше една цел: да спаси Симон. А сега към физическата му смелост се прибавяше и моралът му, както и достойното му поведение, защото се осмеляваше да признае право в очите й и без да увърта, онова, което считаше за проява на слабост и предателство. Погледът й светна и в него се четеше такова разбиране и толкова топлота, че Кристофър се смути.
	— На твое място щях да направя същото — осмели се да каже тя.
	Добротата и щедростта на Сара пронизаха сърцето на Кристофър и той бързо прекоси няколкото метра, които ги разделяха. Взе лицето й в топлите си ръце. Тя не се противопостави. С едната си ръка той вдигна кичура, който покриваше наранената част от лицето й, и я целуна по още болното й око над изгорената буза, а после устните му се плъзнаха към ъгълчето на устата й. Тя притисна тялото си до неговото и го целуна на свой ред. Кристофър потръпна при допира на устните, които толкова бе желал и които най-сетне целуваше. А докато ризата й се свличаше по гърба й и ръцете на Кристофър галеха пламенно стройната й талия, Сара усети нещо по-силно от обикновения зов на плътта. Нещо трайно. А по-късно, когато двамата се отпуснаха под завивките на леглото, Сара притисна ръката на Кристофър към гърдите си без никакъв свян и телата им за миг забравиха раните и терзанията си. Така си дариха и няколко мига утеха от безкрайните си страдания.


	Към шест часа сутринта Кристофър все още спеше, но Сара бе на крак от два часа. Събуди го нежно. При допира на устните й той отвори очи.
	— Време е — прошепна тя.
	— От колко време си будна?
	— Колкото да науча повече за Дейвисбъри и мината в Судан. Ще ти разказвам в самолета.
	Кристофър я гледаше и по лицето му се четеше колко е щастлив, че тя е до него. После я целуна небрежно, сякаш живееха заедно от много месеци, и отиде да се изкъпе. Сара прехапа устни. Ако страховете й не я преследваха толкова упорито, може би щеше да се усмихне.
	За по-малко от тридесет минути двамата изгълтаха яденето, което Едмундо бе имал любезността да остави пред вратата им, сбогуваха се със собственика на хижата и се качиха в паркираната в градината кола. Кристофър караше колкото се може по-бързо по планинските завои към равнината. За по-малко от двадесет минути стигнаха до все така безлюдния център на Джорджтаун, а няколкото сгради там все така приличаха на макети на позлатения фон на изгряващото слънце. Върнаха колата на човека, който единствен в града даваше автомобили под наем, и влязоха в примитивното летище. Гишето за продажба на билети бе отворено и тъй като никой не се канеше да лети до Брайз Нортън, лесно получиха две места за самолета, който щеше да излети след по-малко от час. Отидоха пеша до машината, която вече бе готова за излитане. Сара получи две съобщения от шефа си Стефен Карлстрьом. В първото той искаше да получи от нея новини, а във второто — заповед да се обади след два часа под заплаха от наказателни мерки. Сара му отговори със съобщение: _Разследването ме отведе на остров Възнесение. Тръгвам за Минеаполис. Довери ми се и няма да си разочарован. Дай ми още четиридесет и осем часа и разследването ще приключи._ Отговорът не закъсня. _Четиридесет и осем часа и нито минута повече._
	— Проблем ли има? — попита Кристофър.
	— Не, нищо, което да не мога да уредя, не се тревожи.
	На вратата ги посрещна стюардеса, която им каза, че могат да седнат където искат. Кристофър се настани на една седалка, като търкаше очите си. Искаше му се да вярва, че това наистина е последният етап на пътуването им, че скоро ще прегърне Симон и цялата драма ще приключи. Само че все още имаше хиляди неизвестни в тази история. Кристофър се опита да диша дълбоко, но си поемаше въздух на пресекулки. Той се отпусна върху облегалката и прокара ръце през лицето си.
	— На колко часа полет от Лондон е Минеаполис?
	— Девет часа, а после ще пътуваме три часа и половина с кола до мината.
	Сара сложи ръката си върху ръката на Кристофър, за да го успокои.
	— Ами после какво ще правим? Сигурни ли сме, че ще открием Дейвисбъри? А дори да го открием, дали той ще ни каже всичко — просто така, само от любезност?! Сара, и ти като мен знаеш, че всичко това няма никакъв смисъл!
	Моторите на самолета забучаха. Машината се придвижи към пистата за излитане и скоро се понесе във въздуха.
	— Ето какво намерих тази сутрин — каза Сара, когато самолетът зае хоризонтално положение и тръгна по курса си. — Дейвисбъри е индустриалец — милионер в медицинския бранш. А също така и яростен защитник на католицизма. Също и един от дарителите на прозелитския* университет „Либърти“.
	[* Прозелитизъм — религиозно течение, което се стреми да привлече към себе си предани последователи извън паството си — новообръщенци. Типичен пример за него е ранното християнство. — Бел.прев.]
	— Добре де, ами въпросната мина?
	— На практика мината в Судан е изоставена, но през последните двадесетина години някои от галериите й са частично възстановени и там се е установил център за проучвания.
	— Тоест?
	— Има подземна лаборатория или, с други думи — експериментален изследователски център, занимаващ се с физиката на частиците и с астрономия.
	Кристофър затвори очи. Къде ли щеше да ги отведе това ново откритие?
	— Ще мисля по-късно какво ще рече това… Сега ми кажи какво ще правим, за да стигнем до този експериментален център, който сигурно струва милиарди и до който достъпът вероятно е силно ограничен.
	— Мината е паметник на американското историческо наследство. А това означава, че може да бъде посетена.
	— Е, най-сетне една добра новина.
	— Ако не закъснеем, като включвам във времето и евентуалните закъснения и на двата полета, ще бъдем там след… двадесет и три часа. А после ще трябва да търсим начин възможно най-бързо да влезем в лабораторията — като се надяваме, че Дейвисбъри ще е там, и да го накараме да говори… Ако искаме да хванем първия обратен самолет, имаме не повече от два часа, за да свършим всичко това.
	Сара срещна погледа на Кристофър. И двамата преценяваха, че шансовете им за успех са минимални. Но ръцете им не се разделиха.


>	46

C>
	Всички религии ни обещават живот на душата след смъртта. Било то чрез прераждане според хиндуизма, изпадане в нирвана според идеологията на будизма, отиване в рая в догмата на християнството или исляма, завръщане на душата в мумифицираното тяло в представите на египтяните. Дълго и търпеливо изучавах тибетските, египетските и християнските книги на мъртвите. Всички те мъдро ни съветват да умрем достойно и всички ни уверяват, че душата ни ще надживее тялото. Текстовете са написани между 2000-та година преди Христа и 14-и век след Христа. Всички религии старателно описват, при това със смущаваща точност, какво става след кончината ни.
C$
	Марк Дейвисбъри вдигна глава, отпи глътка кафе и разтри челото си. През нощта бе мислил твърде много и не си бе починал. Струваше му се, че речта, която бе започнал да пише предишната вечер и която се канеше да произнесе пред изследователския си екип по повод пускането на новия модул, не бе на висотата на събитието.
	Обърна поглед към черно-бялата снимка пред себе си. На нея той бе заедно с Натаниел Евънс. Двамата мъже гледаха към обектива с горд вид, почти предизвикателно, а зад тях се виждаше входът на постройката на остров Възнесение. Същия ден бяха научили за незабавното затваряне на всички центрове от програма „MK-Ultra“ и единодушно бяха решили да продължат невероятните си изследвания въпреки волята на властите. Единият щеше да осигури финансовата и политическата подкрепа, за да настанят тайно двете най-обещаващи опитни зайчета в европейски болници, а другият щеше да подсигури надзора от разстояние на експериментите върху старите и новите субекти. Предвид статута му на директор по научните изследвания към ЦРУ и чрез фондацията „Форд“ Марк Дейвисбъри бе успял да активизира контактите си с Норвегия, където първият субект 488 бе настанен в клиниката „Гаустад“ с подкрепата на министъра на отбраната навремето. Вторият пациент бе пренесен в психиатрична болница във Франция, благодарение на френското разузнаване, с което Дейвисбъри бе в близки отношения, откакто им бе помогнал да разкрият промъкнала се в редовете им къртица. Договорът между Евънс и Дейвисбъри бе осигурил сътрудничество, продължило повече от тридесет години — толкова ефикасно и плодотворно, че бе дало възможност да започнат втората и последна фаза от операцията им.
	Дейвисбъри се зае отново с речта, като се опита да отдаде дължимата почит на научния и практически дух, който през цялото време бе ръководил амбицията им.
C>
	Да оставим за момент настрана историческия реверанс, който дължим на тези велики текстове, да забравим за миг вярата и убеждението ни, че тези древни народи са знаели повече от нас. Върху какво почиват тези писания? Върху какви основи са стъпили, за да изложат безкрайните си описания? Върху какъв опит? Има ли макар и една дума, която да ни доказва, че тези разкази не са чисто и просто плод на човешко въображение? Как тези хора са могли да знаят какво ще се случи после? И дали някои от тях са се върнали от отвъдното? И вие като мен знаете отговора и той е: не. Тези текстове не са преразкази, а просто измислени гледни точки, които сме облекли в дрехите на абсолютната истина…
	И вие, и аз вярваме, че душата ни надживява и нямаме нужда от доказателство. Защото имаме вярата. Крайно време е обаче да разширим нашия кръг и да разбием веднъж завинаги всички атеистични съпротиви. Време е да очароваме света, като му дадем доказателства за немислимото и недопустимото. Скъпи колеги, работата, която вършим тук от години, ще запише имената ни в историята — не в тази на сегашния век или на миналите векове, а в световната история. Благодарение на нас, човечеството ще бъде залято от религиозна вълна, която ще донесе прилив на радост и надежда…
C$
	Доволен от себе си, Марк Дейвисбъри отпи още глътка кафе и възобнови писането, обхванат от истинска еуфория.
C>
	Религиите най-после ще възобновят правата си, ще станат отново водачи, каквито винаги е трябвало да бъдат, а светът ще спре пагубния ход към гибелта си. Защото към нас ще се присъединят дори и най-скептичните. Скъпи приятели, ние ще сме пионерите на най-голямото сближаване на човека с Бога… Ще докажем научно, че душата… оцелява след смъртта.
C$
	Дейвисбъри затвори лаптопа си и се отпусна, за да преживее телом и духом думите, които току-що бе написал. Залюля облегалката на креслото си и качи краката си върху бюрото. В това време мобилният му телефон даде знак, че е дошло съобщение. Беше от Джоана. „Договорът е изпълнен. Рисковете са отстранени. Доказателствата ще пристигнат скоро.“
	Дейвисбъри остави телефона си на бюрото. Изпрати съобщение на асистента си Джонас, за да му съобщи, че всичко е уредено и че го кани на тържествената церемония за пускането на новия модул на другия ден в 15 часа. А после въздъхна дълбоко с чувство за изпълнен дълг.


>	47

	Сара и Кристофър бяха прелетели неусетно разстоянието между остров Възнесение и Брайз Нортън, а после и отсечката Лондон-Минеаполис. Имаха усещането, че главите им са заклещени в менгеме, а гърдите — задръстени от прах, след като бяха дишали твърде дълго спарения въздух в самолетите. Бяха преминали през граничния контрол напълно зашеметени и се бяха втурнали към мястото за наемане на коли, където ги чакаше поръчаната предварително кола „4×4“.
	Без да губят нито секунда, бяха настроили джипиес устройството да ги отведе до малкия град Судан и по най-краткия път бяха прекосили грамадните залесени площи на щата с безумна скорост. Три часа след тръгването им от столицата вече бяха напуснали шосе номер 53, за да поемат на изток, и след като бяха летели бясно по някакъв път, където ограничението на скоростта бе 30 километра в час, видяха указателна табела с надпис „Судан. Щатски минен парк“. Покрай пътя се стелеха гори, които пълзяха към върха на някакъв хълм, и двамата изведнъж забелязаха старите кладенци за извличане. Ръждясалата им метална конструкция се извисяваше над храсталака. Всички места на паркинга бяха свободни и те паркираха колата до плющящото на вятъра американско знаме недалеч от входа.
	След като угаси мотора, Кристофър погледна още веднъж часовника си. Бе почти 10 часът и 30 минути. Оставаха им два часа, през които трябваше да влязат в мината, да открият документите и да хукнат към летището, за да вземат обратния полет.
	Преди да излезе от колата, Сара погледна Кристофър. Очите му бяха хлътнали, а в погледа му само от време на време проблясваше искрица. Като крушка, която примигва, преди да изгори. Самата Сара също бе на края на силите си. След като излязоха от колата, и двамата се втурнаха към навеса, където имаше надпис „Билети“. Чиновничката на гишето бе двадесетгодишна руса красавица с буйни коси. Тя им се усмихна лъчезарно и ги уведоми, че следващото слизане в мината щяло да се състои след дванадесет минути. После им посочи с пръст опашка от петима души, които търпеливо чакаха пред един от кладенците. Кристофър взе билетите им и попита дали долу има подземна лаборатория и забеляза, че изражението на лицето на младата жена се промени рязко, а държанието й стана доста нервно. Причината обаче не бе въпросът на Кристофър, а нещо, което бе забелязала зад гърба им. Кристофър и Сара се обърнаха и видяха черна лимузина със затъмнени стъкла. Тя спря възможно най-близо до входа на мината.
	— Ами… всъщност слизането ще стане веднага — уточни момичето. — Бихте ли отишли при асансьора? Да, има лаборатория, но тя не е отворена за широката публика. Приятно спускане надолу!
	От лимузината излезе съвсем млад човек в костюм. Носеше очила с позлатени рамки, а очите му бяха впити в смартфона. Без да вдига глава, мина покрай опашката, поздрави екскурзовода, който чакаше до входа, и зае място в кабината. Екскурзоводът разтърси една камбанка, подкани посетителите да влязат в асансьора и им раздаде сини предпазни каски. Сара и Кристофър едва бяха успели да влязат в кабината, и екскурзоводът затвори металната решетка, пожела „добре дошли“ на посетителите и гордо ги уведоми, че им предстои да слязат на седемстотин метра дълбочина към центъра на Земята. Няколко гости бяха силно впечатлени и възклицанията им заглушиха шума от клатенето на возилото. През дрехите на посетителите проникна студ, а лампата на тавана запремига. Кристофър и Сара се опитаха да огледат по-отблизо младия мъж в костюм, който бе излязъл от черната кола. Той остана зад гърба им, в дъното на асансьора, който бе толкова малък, че всяко обръщане на глава би изглеждало подозрително. Въпреки това и двамата бяха сигурни, че той не е турист, а работи тук — в мината или в лабораторията. Предвид усърдието, с което екскурзоводът бе ускорил слизането, очевидно не заемаше какъв да е пост.
	След няколко минути асансьорът забави скоростта си и спря с друсане. Металната решетка се нагъна и се отвори, разкривайки подземна галерия, чийто скалист наклон се спускаше към десетина двуместни вагонетки, прикачени към жълт локомотив. Прожектори, поставени на земята, осветяваха пътя. Кристофър и Сара поискаха да седнат в последната вагонетка, за да наблюдават по-добре всичко, но костюмарят ги задмина и се настани на желаното от тях място. Наложи се да седнат във вагонетката пред него.
	— Внимание! Тръгваме! — обяви екскурзоводът, който се бе изправил върху платформата на локомотива.
	Малката композиция се разклати и мина покрай три сцени, пресъздаващи епохата, с манекени, изобразяващи миньори. До всяка сцена имаше обяснителна табела, която напомняше с няколко цифри колко опасна е била тази професия, но също и колко горди са били хората, които я упражнявали. В края на това „въведение“ в епохата екскурзоводът помоли всички да не стават по време на обиколката, тъй като на места таванът бил доста нисък. Влакчето усили скоростта си и навлезе в някакъв страничен коридор, осветяван само от фаровете на локомотива. Задните вагонетки потънаха в мрак. Накрая влакчето спря.
	— Никой да не слиза! — предупреди екскурзоводът по мегафона. — Спирането е по технически причини. Просто чакаме да прехвърлят релсите. Тръгваме след няколко секунди. Благодаря! И внимавайте с призраците!
	Няколко души се изкискаха. После композицията тръгна отново.
	— Благодаря ви за търпението! Ето че отново сме на път!
	В същия миг Кристофър усети с крайчеца на окото си, че покрай него минава някаква сянка. По инстинкт се обърна. Човекът в костюм вече не бе зад тях.
	— Сара — прошепна той.
	— Знам… — прошепна тя, — но почакай, не сега…
	Кристофър видя отдалечаващия се мъж, който си осветяваше пътя с джобно фенерче в ръка.
	— Ще го изгубим — раздразнено прошепна той.
	— Тръгваме — прошепна Сара.
	Да се слезе от влакчето, не бе невъзможно, но доста трудно. Не се виждаше нищо, а и пространството между вагонетките и стените на пещерата бе ту по-голямо, ту по-малко. Сара не чака повече. Стана, постави единия си крак на земята по посока на движението и затича, като се облягаше на вагонетката със здравата си ръка. После я пусна и успя да спре, без да изгуби равновесие. Кристофър на свой ред спусна крак на земята, като се стараеше усърдно да подражава на Сара. Само че бе изненадан от скоростта на влакчето и залитна. Сара едва успя да го хване. След секунда главата му щеше да се удари в стената на пещерата.
	— Благодаря — прошепна той.
	После стисна ръката на Сара и като се подпираха с една ръка на стената, двамата поеха след мъжа в костюма, който току-що бе свърнал надясно и бе изчезнал от погледите им.
	Малко след това той вече стоеше пред някаква врата в края на скалистия коридор. Бе се навел над микрофона на разговорно устройство, монтиран до едното й крило, и мърмореше очевидно силно изнервен:
	— Ама каква е тази бъркотия?! Чакам вече две минути! Къде бяхте?
	От устройството се чу задъхан глас:
	— Извинете, господин Кенстън, но предстои пускането на новия модул… Тичах и не можех да говоря, а и инженерите имаха нужда от всички, за да монтират последните елементи. Така пожела господин Дейвисбъри. Както знаете, той е много нетърпелив… Така че ми се наложи да отсъствам няколко минути. Веднага ще потвърдя вашата самоличност. Давайте…
	Джонас Кенстън постави дланта си върху биометричния екран и чу електрически звук. След него се отвори блиндираната врата. Без никакво предупреждение Сара изскочи от скривалището им. Помощникът на Дейвисбъри обърна глава, като чу зад себе си шум от стъпки и побърза да влезе през вратата. Сара го хвана и го бутна така, че човекът политна назад. След като падна, Сара го обърна с лице към земята и изви едната му ръка зад гърба. Кристофър се плъзна зад тях и се промъкна през вратата малко преди тя да се затвори. Намираше се в затворено помещение, на върха на стълба, която се спускаше още по-надолу в дълбините на земята, а почвата в краката му бе сива. Мъж в униформа на охранител застана срещу него. Изглеждаше доста паникьосан. Веднага обърна глава към алармен бутон на стената. Без да се замисля, Кристофър се хвърли към него. По-бърз и трениран, отколкото изглеждаше, мъжът начаса отклони несръчната атака на Кристофър и той падна на стълбите. Когато охранителят се канеше повторно да натисне бутона, бе изненадан от Сара, която се хвърли върху него, избягвайки удара, който пазачът се канеше да й нанесе, а после го удари с юмрук в слабините. Човекът се преви на две и Сара го събори на земята. Вдигна глава точно навреме, за да види как Джонас слиза стремглаво по стълбите. Кристофър бе дошъл на себе си и скочи, хуквайки по стълбите, като ги прескачаше по две и по три. Сара се опита да го настигне, но трябваше да признае, че Кристофър демонстрираше учудваща бързина.
	За съжаление Джонас бе взел голяма преднина. Кристофър се наведе над перилата и видя, че асистентът на Дейвисбъри в момента преодоляваше последните стъпала. Този тип щеше да им се изплъзне и да уведоми охранителите! Без да се замисли за опасността, Кристофър скочи през перилата. Краката му се оказаха върху рамото на Джонас. Ударът бе толкова силен, че асистентът политна напред и падна с лице към земята. Кристофър се изтъркаля настрани. Остра болка прониза ребрата му и го остави без дъх.
	Сара бе вече в подножието на стълбите. Мъжът, когото преследваха, бе загубил съзнание. Малко встрани Кристофър се мръщеше от болка и се мъчеше да диша. Сара го положи по гръб и леко повдигна главата му. Кристофър сякаш агонизираше. Постави ръка върху корема му, а после прилепи устни до устните му и вкара въздух в гърдите му. Кристофър започна да диша. Едва бе поел глътка въздух, направи знак на Сара да се заеме с мъжа, когото бяха успели да спрат. Тя обърна Джонас по гръб и провери дали носът му не бе счупен и дали още диша. После го претърси, взе телефона му и чак тогава го разтърси, за да го събуди.
	Едва бе отворил очи, и Сара стисна гърлото му със здрава хватка.
	— Какво търсите тук? — прошепна тя в ухото му.
	— Пуснете ме! — избълва мъжът.
	— Мълчи или ще умреш.
	Джонас Кенстън не й отговори.
	— Какво изследвате в тази лаборатория? — повтори тя.
	— Няма да узнаете нищо, нищичко. Не си помисляйте и за миг, че се страхувам да умра!
	Сара усети, че Кристофър се приближава зад гърба й.
	— Дръж го здраво, за да не се чува, когато вика! — нареди той.
	Тя изпълни искането му, без да е наясно какво си бе наумил партньорът й.
	— Вече нямаме време да проявяваме състрадание — отсече Кристофър и бавно смачка счупения нос на Джонас.
	Той ококори очи от болка и се опита да се бори, но Сара го държеше здраво.
	— Не се страхуваш да умреш, но си като всички останали — страхуваш се да не се мъчиш… А ще се мъчиш — тук и сега, докато не отговориш на въпросите ни.
	Тялото на Джонас се повдигаше в ритъма на дишането му на пресекулки. Болката лазеше по цялото му тяло.
	— Повтарям: какво…
	Джонас размърда вежди и даде знак, че иска да говори. Сара отмести леко ръката си, но не я отдалечи от устата му, за да я запуши, ако му хрумне да вика за помощ.
	— Как успяхте да дойдете дотук? — попита заеквайки Джонас.
	— Хубаво, виждам, че не искаш да разбереш… — раздразнението на Кристофър растеше.
	Канеше се отново да притисне носа му с длан, когато, целият треперещ, Джонас прошепна умолително:
	— Спрете!
	Челото му се къпеше в пот, а в погледа му се четеше страх. Дебнеше ръката на Кристофър както бито куче дебне удара, който всеки момент може да се стовари върху него.
	— За какво… служи тази лаборатория? — процеди Кристофър през зъби.
	Джонас обърна глава и сведе очи.
	— Това е център за проучване и анализ на космическото влияние.
	Джонас разбра по смръщването на веждите на Кристофър, че той се кани отново да смачка счупения му нос.
	— Искаме да уловим… една… призрачна частица.
	Кристофър очакваше да чуе някакви научни бълнувания, да научи за някакъв опасен експеримент. Но в чутото нямаше нищо смешно, нищо абсурдно. Този мъж бе заговорил за едно от най-големите предизвикателства, с които науката се бе сблъскала през последните седемдесет години. Сара потърси погледа на Кристофър, за да получи обяснение.
	— Та те искат да разгадаят най-голямата загадка на Вселената — прошепна той.
	Сара му даде да разбере, че очаква по-подробно обяснение.
	— Е, добре, става въпрос за нещо, което е твърде трудно човек да приеме с разума си, но когато гледаш небето, звездите, планетите или да го кажем просто — дори мен в този момент, фактически виждаш само четири процента от това, което съществува — каза Кристофър.
	— Моля?!
	— Деветдесет и шест процента от Вселената е изградена от невидима материя, преминаваща през стените, телата ни, земята, металите… Това е нещо, което почти не съществува, но въпреки това управлява всички закони на Вселената… Без тези деветдесет и шест процента непозната материя не можем да си обясним въртенето на звездите, движението на галактиките. Проблемът е, че ние знаем, че невидимата материя съществува, но не знаем какво представлява тя, защото още никой не е успял да я види и още по-малко да я улови, за да я анализира. Тя се изплъзва от всякакви мерителни уреди и е единственият елемент в света, който не можем да прихванем. Ето защо я наричат черна или призрачна материя… — влезе в повече подробности Кристофър.
	— А каква е връзката й с онова, което намерихме на острова и с изследванията на баща ти?
	Кристофър погледна отново към Джонас, който бе затворил очи и всеки момент щеше да изгуби съзнание.
	— А защо искате да уловите призрачната частица?
	Джонас полуотвори очи, а Кристофър вдигна заплашително юмрука си над лицето му. Когато Джонас заговори, по гласа му се усещаше, че мисълта му е зряла и че говори сериозно. Автентичността на казаното от него не подлежеше на никакво съмнение.
	— Защото… сме убедени, че призрачните частици на черната материя са… душите.
	— Душите…
	— Да. Именно по тази причина науката не успява да улови частиците на тази материя, нито дори да ги види… Те са призрачни в чистия смисъл на думата. Тези частици са душите на мъртвите… И душите на съществата, които ще се родят тепърва в очакване да бъдат въплътени в тела.
	Кристофър бе смаян. Сара трепереше цялата, защото познатият й свят се бе обърнал с главата надолу.
	— А как стигнахте до този извод? — попита тя.
	Джонас дишаше шумно и правеше видими усилия да не заспи.
	— Благодарение на графортекста… И на виденията на мъртвите — изпелтечи той.
	— В течение сме на петте точки — уточни Кристофър.
	Джонас отвори очи, а в погледа му се четеше смесица от изненада и ужас.
	— Значи вие сте…
	— Да, направихме необходимото, за да узнаем… И така, каква е връзката между петте точки и това, което твърдите за призрачните частици и душите?
	— За какво ви е да знаете?
	Кристофър отново постави ръката си върху лицето на Джонас и той разбра, че го чакат нови мъки. В дъното на душата си знаеше, че думите му вече няма да навредят на големия проект. Точно обратното — колкото повече ги задържеше тук, толкова по-малко щяха да навредят на провеждащия се експеримент.
	— Съществува първоначална картография в три измерения на черната материя в пространството, дело на група астрономи. Анализирахме този звезден куп и… — Джонас хвърли поглед към вратата в коридора. Оттам току-що се бяха чули ръкопляскания. — … и открихме пет звезди, които се нареждаха точно като петте точки, които душата усеща и фиксира в мига на смъртта ни — добави той. — Такова подреждане не съществува никъде другаде в познатата ни Вселена. Само в този звезден куп.
	Този път дори Сара се разсея за миг и обърна глава към Кристофър. Погледите им се срещнаха — напрегнати и разтревожени.
	— Черната материя — това са душите — заключи Джонас. — Съществува вечен живот. Религиите винаги са били прави в твърденията си.
	Кристофър дойде на себе си и се опита да пропъди от съзнанието си метафизичната пропаст, която се отваряше пред него. Отново се чуха одобрителни викове и ръкопляскания зад вратата — очевидно от хора, които поздравяваха някого.
	— Какво всъщност става там? — попита внезапно Сара.
	Джонас се усмихна, сякаш виждаше сбъдната мечта.
	— Ние ще сме първите в света, уловили частица от черната материя…
	— А как ще я уловите? — озъби се Кристофър.
	— Вложихме пари, време и знание. Създадохме най-съвършения капан за неутрино — единствения, който може да изолира нужната частица, а те са много милиони и в този момент минават през нокътя ви, без да усетите.
	— Ами после? Какво ще правите с това неутрино? — настоя Кристофър.
	Усети се силно друсане и светлината в коридора примигна. Джонас не можа да сдържи усмивката си.
	— Ще докажем, че това неутрино е една душа, и светът ще се промени завинаги.
	— А къде се намират доказателствата за всичко, което ни казахте? — попита Сара.
	Джонас посочи с брадичка вратата в дъното на коридора.
	— В кабинета на Марк Дейвисбъри, директора… Ей там, в горната част на стълбата. Вървете, но вашето присъствие вече няма да промени нищо.
	— Каква е паролата на компютъра му?
	— Прометей — каза с въздишка Джонас.
	Без да чака одобрението на Кристофър, Сара притисна вагусовия нерв на Джонас и той загуби съзнание. Двамата завлякоха тялото му под стълбите, а после предпазливо отвориха вратата, зад която се чуваше взрив от аплодисменти.


>	48

	Марк Дейвисбъри бе застанал високо над грамадната зала, върху нещо подобно на метален мостик. Залата бе дълга осемдесет и два метра и таванът й представляваше свод. С други думи, бе почти с размерите на футболно игрище. Бе широка колкото магистрала с четири платна и висока колкото четириетажна сграда.
	В центъра на залата бе разположена метална сфера с тегло шест хиляди тона и диаметър осем метра. Бе покрита с хиляди осмоъгълни фотодетектори и представляваше най-съвършеният капан за неутрино. На моменти светлинни импулси заливаха повърхността на сферата, а това означаваше, че натоварена с електричество частица бе проникнала в капана. Това „разтоварване“ бе начаса анализирано, за да се елиминират частиците от фотони, протони и други познати материи и да остане само загадъчното неутрино, което до изобретяването на капана не се бе регистрирало на екрана на нито един от десетината действащи в света детектори. Около сферата се бяха насъбрали двадесетина души със защитни каски върху главите и наблюдаваха технологичния шедьовър, благодарение на който щяха да влязат в историята. Главният техник вдигна въпросително поглед към архитекта на титаничния проект. В приповдигнато настроение поради тържествеността на момента, Марк Дейвисбъри пое дълбоко въздух.
	— Скъпи колеги и приятели, предтечи на бъдещето и неуморни гении, днес излиза наяве резултатът от вашата работа. След няколко часа, всъщност след няколко минути, историята на света ще направи завой и ще тръгне по нов път.
	Дейвисбъри направи знак с глава на главния техник, който стоеше пред контролния компютър. Той натисна някакъв зелен бутон. Всички светлини в центъра моментално угаснаха и силна вибрация разтърси пода. Хората от екипа, които в този момент бяха затаили дъх, нададоха радостни викове.
	Марк Дейвисбъри се видя като по-млад, молещ се на колене в църквата на родното си селце в Пенсилвания, усещайки поривите на безсмъртната си душа. Преживя отново неудържимия ентусиазъм на мига, когато бе решил да финансира и надзирава налудничавото изследване на Натаниел Евънс и ЦРУ. После си спомни за първите експерименти върху хора — „опитни зайчета“, а после — и за нощните четения на книгите на мъртвите, както и за първите резултати — петте точки. Дойде ред на спомена за безкрайните нощи, прекарани във взиране в пространството, докато го осени гениалната идея за черната материя и накрая… и накрая помисли за доказателството, което щеше да промени всичко… То щеше да постави религията на почит в обществото, щеше да преобрази човешките мъки, да превърне тревогите в надежди.
	Кратко, но много силно бибиткане го изтръгна от мислите му. И той като присъстващите учени знаеше какво означава този сигнал. Главният техник наблюдаваше екраните и проверяваше бързо всичко. Провери два пъти, за да е сигурен. А целият екип очакваше преценката му. Накрая той вдигна глава, а очите му блестяха. Марк Дейвисбъри стисна ръце в юмрук: за няколко минути техният капан бе доказал изумителните си свойства. Гигантската сфера току-що бе уловила едно неутрино. Но тази световна премиера представляваше само половината от крайната цел на проекта. Предстоеше последният тест. Чрез него щеше да бъде дешифриран електрическият код на неутриното, за да се провери дали то изразява някаква форма на интелигентна мисъл. Това бе нечуван до момента експеримент, основан на последните открития на бинарното мислене.
	— Преминете към анализа! — нареди трескаво Дейвисбъри, като слезе с невероятна бързина в залата.
	Техникът, отговорен за програмата, взе един стол и седна пред друг компютър. Зад него стоеше целият му екип и всички надничаха над рамото му. Пръстите на учения затанцуваха по клавиатурата и подадоха поредица от команди, а на екрана моментално се изписаха множество единици и нули.
	— Изпраща ни сигнал — прошепна той с облещени очи. — Изпраща ни сигнал…
	Марк Дейвисбъри вече бе дошъл при компютъра. Едната му ръка бе върху устата. Не можеше да повярва на ушите и очите си. Мъжете и жените от екипа му се кръстеха, въртяха между пръстите си висящите на вратовете им медальони и разпятия, а някой четеше тихо специално написаната за случая молитва. Екранът престана да бълва цифри и мигащият курсор зачака потвърждаване за дешифрирането. Марк Дейвисбъри вдигна тържествено пръста си и натисна клавиша с надпис „Enter“. Върху екрана се появи нещо като брояч, който отчиташе процентите на дешифрирането.
	След няколко минути щяха да прочетат посланието, съдържащо се в уловената от тях частица черна материя. Нечувано откритие, което щеше да докаже съществуването и оцеляването на душата. Броячът показваше малко над 50 процента и учените бяха обзети от трескаво нетърпение. Марк Дейвисбъри, който обикновено бе толкова спокоен, не можеше да се сдържи и гризеше палеца си. 72 процента… Всички се задъхваха от вълнение. На една от изследователките й прилоша. Двама от колегите й я придържаха, без да откъсват поглед от екрана. 96 процента. Марк Дейвисбъри затаи дъх. От двете му страни членовете на екипа инстинктивно се бяха приближили до екрана. Изведнъж ново бибиткане оповести края на дешифрирането. Марк Дейвисбъри не смееше да отвори очите си, които бе затворил от напрежение. Чу, че някой до него изрече: „Боже мой… проработи… Вечният живот е реалност“.
	— Погледнете, господине! Имаме доказателство, че частицата е жива и… съзнателна.
	— Божието спасение и избавлението на душата съществуват — прошепна с огромно облекчение една жена… — Съществуват…
	Марк Дейвисбъри се бе подпрял на ръба на бюрото и се бореше със световъртежа си. Беше успял. Обърна се към изследователите, чиито победоносни викове огласяваха въздуха. Някои се прегръщаха. Други плачеха от радост. Дейвисбъри ги гледаше. Първоначално сърцето му се преизпълни с радост и очите му заблестяха, но когато пренесе вниманието си върху екрана, ликуването му отстъпи място на безпокойство. Мощната машина, която бяха създавали в продължение на години, бе дешифрирала част от паметта на пленената душа. Видя нещо и се вледени от ужас. Не, това бе невъзможно… Сигурно имаше някаква грешка. Трябваше да има грешка!
	Ръцете и краката му трепереха. Дейвисбъри се канеше да нареди дешифрирането на уловената частица да се направи отново, когато детекторът сигнализира улавянето на нови пет неутрино. Докато около него хората от научния екип все по-гръмко изразяваха удовлетворението си, Дейвисбъри се страхуваше от най-лошото. Той единствен следеше контролния екран и нареди ново дешифриране на първата частица и паралелно дешифриране на петте нови електрически сигнала. Резултатите се появяваха един след друг и само заради огромната си гордост той не рухна пред очите на екипа си.
	— Прости ми, Боже! — прошепна Дейвисбъри.
	Смъртнобледен, той се канеше да нареди на всички да млъкнат и да прекратят необузданото си веселие, за да им съобщи за провала им, за чудовищния им провал, но промени намерението си. Грешката бе твърде сериозна. Без никой да му обърне внимание, насред поздравленията и помрачените от радост умове, той бавно се отдалечи от групата и отиде в кабинета си.


	Кристофър и Сара се бяха възползвали от разсейването, предизвикано от пускането на новия гигантски капан за неутрино, и бяха влезли в голямата зала. Скрити зад натрупаните с материали колички, бяха изчакали Марк Дейвисбъри да слезе при екипа си и после незабележимо да се качи върху приличащия на мостик проход. После бяха проникнали в кабинета му и влезли в компютъра му благодарение на разкритата от Джонас парола. Бяха започнали да свалят съдържанието на диска върху флашка. Клекнал до компютъра, Кристофър неотлъчно следеше копирането на информацията, а Сара снимаше събитието под краката им.
	— Имам чувството, че скоро ще приключат…
	— Хайде, хайде — нервно промълви Кристофър, защото се бе свалила едва 56 процента от информацията.
	Сара чу приближаващи се стъпки и застана точно до вратата, като направи знак на Кристофър да се скрие веднага. Прехвърлянето щеше да приключи всяка минута и мъжът вече се канеше да дръпне флашката, когато вратата на кабинета се отвори. Сара сграбчи ръката на влезлия и го събори на земята, а после постави ръката си върху устата му. Марк Дейвисбъри уплашено извика от страх и болка. Сара вдигна ръка, за да го довърши.
	— Чакай — каза й Кристофър. — Вие сте Марк Дейвисбъри, нали?
	Мъжът примигна утвърдително.
	— Тя ще махне ръката си от устата ви, но ако извикате за помощ, ще ви счупи врата. Ясно ли е?
	Бизнесменът погледна двамата натрапници, които считаше за мъртви, и мигна веднъж в знак на съгласие. Сара бавно отмести ръката си.
	— Слушайте ме внимателно — каза Кристофър с треперещ от напрежение глас. — Не правя това заради слава, а за да спася детето си. Кажете ми какво открихте, когато пуснахте в действие новата си програма. Тази информация ми е нужна, за да го спася.
	Дейвисбъри поклати отрицателно глава. В същия момент Кристофър чу сигнала, оповестяващ, че свалянето на информацията е приключило. С опънати нерви, Сара допусна грешката за миг да отклони вниманието си. Дейвисбъри се възползва от това и се освободи, втурна се към едно чекмедже и извади оттам пистолет.
	— Кристофър! — извика Сара, виждайки как бизнесменът се прицелва в него.
	Дейвисбъри се целеше в главата му, но в паниката пропусна целта. Прицели се в Сара, но тя се хвърли зад едно кресло, за да избегне куршума, и той мина над главата й. Когато дойде на себе си, Дейвисбъри бе изчезнал. Кристофър извади флашката, но бе много нервен и я изтърва. Тя падна зад бюрото. Марк Дейвисбъри бе избягал и слизаше с бясна скорост по стълбите към залата. Заобиколи екипа си, който малко по малко идваше на себе си, и прекоси помещението тичайки. Насочи се към една врата в дъното на залата. Пъхна ръка в джоба си и извади оттам голям ключ за блиндирана ключалка. Отвори вратата и хвърли последен поглед към екипа си. Видя, че един от членовете му го гледа объркано, и затръшна тежката врата. Помещението, в което влезе, бе празно. Върху отсрещната стена имаше само магнитен детектор. Той постави върху него баджа си и стената се отвори, разкривайки ниша. Там имаше само ключалка, в която пъхна ключа. Дейвисбъри пое дълбоко въздух.
	— Прости ми, Боже, сгрешил съм.
	После завъртя ключа.


	Първата експлозия стана точно до гигантската сфера и здраво разтърси цялата лаборатория. Кристофър и Сара усетиха как до тях достига гореща вълна. Долу окървавените и овъглени тела на учените лежаха на земята, а пламъците разрушаваха стените на модула. Сара едва има време да отиде при Кристофър, когато втора експлозия разпръсна на парчета стъклата на прозорците в кабинета.
	— Трябва да изчезваме оттук, Кристофър!
	Обсебен от желанието си да вземе флашката, партньорът й легна на хълбок, за да я достигне. Вибрациите на експлозията го бяха запратили по-близо до бюрото. В крайна сметка успя да я хване с крайчеца на пръстите си. Канеше се да се изправи, но нова експлозия го накара да загуби равновесие. Кристофър падна по гръб. Част от тавана се сгромоляса върху бюрото и засегна крака му. Виковете му на болка бяха заглушени от нова експлозия. Видя над себе си друга част от бетонната плоча, която всеки момент щеше да се откъсне. Сара започна да бута с всички сили парчето бетон, което притискаше крака на Кристофър, но плочата бе прекалено тежка и тя не успя да я помръдне. Поредна експлозия раздруса стените и цели части от тавана. След няколко секунди подземието щеше да се превърне в развалини.
	— Няма време, Сара! Вземи флашката и върви — извика Кристофър. — Излез, махни се оттук и спаси Симон. Закълни ми се!
	Сара още веднъж бутна плочата, като ревеше от гняв и безсилие, но тя не помръдна и на милиметър. Нямаше да успее. Около тях се чуваха нови взривове. Кристофър сложи в ръцете й флашката и ключовете от колата. Тя стисна пръстите му. Очите й се навлажниха. Това не можеше да е истина! Не, тя нямаше да може да живее след този потресаващ момент.
	— Спаси Симон — каза Кристофър. — Кажи му, че го обичам. И че майка му и баща му ще бъдат винаги с него.
	Сара почти не виждаше Кристофър през сълзите, които се стичаха от очите й. Хвана лицето му с ръце и го целуна.
	— Гледай звездите — прошепна Кристофър с трепереща челюст. — За този живот вече е твърде късно, но там горе… Ще имам много време да ти казвам, че те… обичам.
	Върху ръката на Сара падна парче бетон. Кристофър я отблъсна. Тя го пусна, обърна глава и изчезна тичайки.


>	49

	Сара никога нямаше да може да си спомни ясно как бе успяла да излезе жива от подземието и да достигне до асансьора, който я бе изкачил на повърхността. Помнеше само, че бе тичала, падала и ставала, и че многократно бе усетила земята да трепери под краката й. Когато в края на пътя й към оцеляването вратите на асансьора се бяха отворили със скърцане, Сара веднага бе поета от някакъв пожарникар. Той я завлече до линейка, като непрекъснато я питаше как се чувства. Паркингът, празен само преди половин час, бе пълен с пожарни коли и линейки. Светлината на червените им лампи се отразяваше върху лъскавите каски на армията спасители.
	— Седнете. Ще ви преслушам — каза парамедикът, щом стигнаха до линейката.
	Инспекторката седна. Бе с напълно притъпени усещания. Парамедикът свали слушалката, прегледа зениците й с някаква лампичка и измери кръвното й налягане.
	— Сърдечният ви ритъм е много ускорен, но кръвното ви налягане е добро. Стабилна сте — каза той, като свали ръкава на апарата. — Останете тук. При вас ще дойде полицай. Добре ли сте?
	— Какво ви се е случило, госпожо? — попита настойчив и почти весел глас.
	Сара се обърна и видя, че към нея бе насочена камера, а под лицето й имаше микрофон. Погледът на журналиста, който я насърчаваше да говори, изразяваше престорено съчувствие. Сара направи знак да я оставят на спокойствие и обърна гръб на телевизионния екип. Репортерът и операторът си опитаха шанса с друг оцелял. Изминаха много минути, а после Сара чу някакъв пожарникар да вика, че асансьорът отново се е изкачил догоре. Изправи се. Отвътре излязоха четирима пожарникари. Носеха две носилки, върху които бяха проснати две обгорени и окървавени тела. Когато спасителите ги поставиха до нея, тя позна двама туристи, които бяха слезли заедно с тях в мината. Един от пожарникарите уведоми шефа си, че долу вече няма живи хора. Към Сара се приближи полицай.
	— Добре съм, нищо ми няма — каза Сара.
	— Имаме нужда от показанията ви, госпожо.
	На паркинга кипеше усилена дейност по оказване на помощ на ранените. Без никаква надежда Сара погледна към асансьора. Вратите бяха затворени. Тя отново обърна очи към полицая и отговори на въпросите му, като се правеше на туристка, дошла да посети мината. Не знаела какво се е случило и искала само едно: да си отиде вкъщи. Мъжът записваше думите й и накрая й поиска документите. Сара му подаде паспорта си. Той го прегледа и й го върна. Връчи й призовка да дойде на другия ден в управлението, за да даде по-подробни показания. После отиде при други ранени.
	Сара бе съсипана. Опипа флашката в джоба си. Животът на Симон вече зависеше само от нея. Въпреки че тя бе само сянка на самата себе си. И въпреки че всяка мисъл да се движи, да мисли и дори да диша й бе непоносима, бе дала обещание. Погледна часовника си. Самолетът, който трябваше да отведе Кристофър и нея в Париж, излиташе след по-малко от два часа. Крепеше я само изключителната й воля. Стана и като автомат отиде при наетата кола. Мина покрай телевизионния екип. Репортерът съобщаваше за ужасна експлозия в Изследователския център на Судан. Отговорен за експлозията бил прочутият Марк Дейвисбъри, когото полицията вече арестувала при излизането му от развалините и в момента разпитвала.
	Сара влезе в колата, пъхна ключа и потъна в сълзи. Бе разбита. Трябваше й време, но се овладя и тъкмо се канеше да потегли, когато долови ново оживление сред спасителния екип. Няколко пожарникари се насочиха към асансьора. Сара спря и насред прахоляка, вдиган от спасителните екипи, видя, че вратите на асансьора се отварят и два силуета падат в ръцете на пожарникарите. Заряза колата и тръгна бързо. Все повече и повече ускоряваше крачките си. Покрай нея мина носилка, върху която лежеше единият ранен. Бе с бяла престилка, цялата в кръв и прах. Непознат човек. Сърцето й заби лудо. Затича, но бе невъзможно да види лицето на втория ранен, защото пожарникарите се суетяха около него.
	— Моля ви, госпожо — извика един полицай. — Къде отивате?
	Сара не му обърна внимание и измина последните метри, които я деляха от спасителния екип. Ръцете й бяха сплетени като за молитва. Коленичи. Раненият сигурно бе усетил присъствието й, защото бавно обърна глава към нея. Сара заглуши радостното си възклицание. С удавени в сълзи очи тя долепи челото си до това на Кристофър и усети как той постави ръка на тила й. Парамедикът, който се канеше да се намеси и да помоли Сара да се отдръпне, разбра, че неговите грижи няма да бъдат толкова полезни за пациента му, колкото присъствието на тази жена. Съумя някак да продължи работата си въпреки присъствието й. Дрехите на Кристофър се бяха превърнали в парцали, цялото му лице бе в драскотини, но кракът му не бе счупен.
	— Колко време… — попита Кристофър.
	— Час и тридесет и пет минути…
	И двамата знаеха, че заради задръстванията нямаше да пристигнат навреме на летището. И може би по тази причина и на двамата им хрумна една и съща идея и те погледнаха към линейката.


	Както бяха предвидили, спасителният екип ги откара в Минеаполис за по-малко от час. Още в линейката санитарите поставиха шина на крака на Кристофър. В това време той успя да изпрати на Лазар заснетия от Сара видеоматериал за пускането в действие на капана за неутрино. Лицата на главните действащи лица не се виждаха ясно, но звукът бе добър. Десетина минути по-късно ледени тръпки полазиха Кристофър при мисълта, че е закъснял, но в това време телефонът звънна.
	— А кой е командирът? — попита Лазар, чийто глас вече бе само хриптене.
	— Човекът, наредил експериментите с вас и други пациенти, се казва Марк Дейвисбъри. И понеже оцеля, ще прекара остатъка от живота си в затвора!
	— Доказателства, Кларънс!
	— Включете който и да е американски новинарски канал…
	Лазар накара Кристофър да остане на линия, докато включваше CNN на лаптопа си. Кристофър чу характерния за американските репортери изказ. Лазар бе завладян от вълнение, което изненада и самия него, когато видя върху екрана лицето на един от мъчителите си. В ъгъла на екрана се появи снимка на Дейвисбъри, а на живо течеше материал, показващ полицаи около носилките с ранени. Водещият емисията обясни, че милионерът Марк Дейвисбъри, бивш агент на ЦРУ, понастоящем важна фигура в медицинския бизнес, е главният заподозрян за криминалната експлозия, разрушила Изследователския център в мината на Судан, Минесота.
	— Улица „Шмен Сен Пиер дьо Ферик“ номер сто и трийсет в Ница — изхриптя Лазар и затвори телефона.
	Кристофър остана с отворена уста чак докато Сара го попита какво му бе казал Лазар.
	— Улица „Шмен Сен Пиер дьо Ферик“ номер сто и трийсет в Ница. Успяхме, Сара.
	Тя го притисна в ръцете си и постави главата му върху гърдите си. Кристофър повтаряше на висок глас адреса от страх да не го забрави.
	Когато пристигнаха в болницата на Минеаполис, Кристофър подписа декларация да го пуснат. Двамата скочиха в едно такси и тридесет минути по-късно минаха през изхода за полет AF93021 от Минеаполис до Париж в 13 часа и 45 минути.
	Едва след като самолетът излетя, Сара намери време да попита Кристофър как бе успял да излезе от мината. Той й разказа как някакъв мъж от екипа на Дейвисбъри, оцелял при срутванията благодарение на защитната си каска, го бе спасил. Търсейки откъде да мине, за да се спаси, ученият се бе озовал в кабинета на Дейвисбъри и бе видял хванатия в капан и ранен Кристофър. Използвал брадвичката от аварийното табло като лост и успял да го освободи, а после му помогнал да стигне до изхода.
	Сара извърна очи и се загледа в носещите се в небето облаци. Бе направо съсипана — тя не бе успяла да го спаси.
	— Нямаше как да ми помогнеш — утеши я Кристофър. — Не ти се сърдя. Дължа ти всичко.
	Сложи ръка върху нейната и пръстите им се сплетоха. Въпреки смазващата тревога, която нямаше да го напусне, докато не прегърнеше Симон, Кристофър усещаше, че с тази жена, придружила го чак в ада, може да изпита огромно щастие.
	След миг Сара се обърна към него и разгледа лицето му. Като че броеше драскотините и синините по кожата му. Целуна го по всяка рана. После хвана отново ръката на Кристофър и двамата си зашепнаха нежни думи, но не успяха да прогонят притесненията си. Дали Лазар щеше да удържи на думата си и дали не ги бе излъгал, че Симон е още жив?


>	50

	Когато най-сетне пристигнаха в Ница (от Париж бяха взели друг самолет), Кристофър се почувства доста зле. Заради топлината в Южна Франция, нестихващата тревога и голямата умора му прималя. В същото време се чувстваше превъзбуден. А приказките на шофьора на таксито го дразнеха.
	— Хубав квартал — подхвърли таксиджията на излизане от паркинга на летището, след като му дадоха адреса. — Не знам дали го познавате. Там, на високото е, едно време имаше красиви вили, но сега всичко е изоставено.
	— Уморени сме — отсече Сара. — Благодарим, че ще ни закарате дотам.
	— Добре, добре. Имате едва доловим акцент, който ми напомня за момичето, дето работи при снаха ми срещу подслон и храна. Идвате някъде от север, нали?
	Сара обърна глава към прозореца и не му отговори. Шофьорът като че ли разбра намека й този път и измърмори някаква баналност за сърдечността на южняците и студенината на хората, живеещи на север. Нито Сара, нито Кристофър имаха сили да поддържат разговора от приличие. Стискайки в ръка плика, в който бяха всички документи за Лазар, Кристофър изстрадваше всяка секунда, която го делеше от Симон, и Сара бе неспособна да го успокои. След като се движи известно време по шосето, колата пое по тесен път, който криволичеше по някакъв хълм. Отляво и отдясно на пътя се виждаха големи необработени градини и красиви вили, повечето от които изглеждаха необитаеми. Когато минаха покрай номер 120, Сара нареди на шофьора да спре.
	— Ама нали ми казахте да ви закарам до номер сто и трийсет?
	— Просто спрете тук!
	— Ей, ей, недейте така! Не се нервирайте! Питам заради вас… Не исках да се морите излишно. Както желаете… Вие решавате.
	Двамата платиха и излязоха бързо от колата. Денят угасваше и огнена светлина заливаше бягащите над националния парк Меркантур облаци.
	— Дай ми документите — каза Сара.
	— За какво са ти?
	— Ако бях на мястото на Лазар, нямаше да имам никакви скрупули и щях да убия хората в нашето положение, за да взема каквото ми трябва. Ще ги скрием тук някъде и първото нещо, което ще му кажем, е, че информацията не е у нас и ако я иска, ще трябва да остави и трима ни да живеем.
	Кристофър призна, че бе нетърпелив да открие Симон и че е щял да допусне и тази грешка. Подаде на Сара плика с документите и флашката. Тя се убеди, че наоколо няма никого, и скри грижливо плика в храстите, показващи се от някаква ограда.
	— Моментът настъпи. Да вървим.
	Порталът на вилата, намираща се на номер 130, бе един от малкото осветени в квартала. Имаше висока метална ограда и не можеше да се види вътрешността на имота, но ако се съдеше по оградата, изглеждаше доста голям. Сара забеляза някаква камера, но Кристофър трепереше от нетърпение и вече звънеше на звънеца до домофона.
	— Държа да ви предупредя — заяви той, без да знае дали някой го слушаше, — че документите не са у нас. Настоявам да прегърна Симон и чак тогава ще ви дам каквото и да било.
	Сара предпазливо бутна полуотворения портал и видя огромна алея, от двете страни на която се очертаваха стройните силуети на флорентински кипариси. Двамата тръгнаха по настланата с бели камъчета широка пътека, която ги отведе до каменна къща, кацнала на височинка насред огромна овощна градина. Чуваха се само скърцащите им по чакъла стъпки и далечната песен на щурците, съпровождана сегиз-тогиз от безгрижното чуруликане на някой славей. Времето все още бе хубаво, но на хоризонта се трупаха сиви облаци. Пристигнаха в подножието на разделена на две стълба, която водеше към вратата на къщата, сгушена под характерния за бароковата архитектура свод. Изкачиха се по стълбите и бутнаха изящно украсената врата, която се отвори начаса. Влязоха в блестящо от чистота мраморно фоайе. Срещу тях бе стълбището, водещо към първия етаж. Върху едната стена имаше огромна завеса и се виждаха много врати, които очевидно водеха към други помещения. Кристофър имаше желание да ги отвори всички, викайки Симон. Като понапрегна слуха си, долови някакъв шум. Като че ли някой бавно си поемаше въздух. Да, така беше. Бе същият звук, който чуваше, докато говореше с Лазар — шумът на апарат, който подпомагаше дишането. Идваше от горния етаж.
	Двамата стигнаха до площадката и поеха по коридора, който ги отведе до полуотворена врата. Сара хвърляше тревожни погледи наляво и надясно. Пред вратата на стаята, откъдето се чуваше изкуственото дишане, Кристофър повиши глас и попита:
	— Има ли някой?
	Никой не отговори. Сара бутна вратата с крайчеца на пръстите си и видя стая с мокет в гранатов цвят и тапети на цветя. През полуотворения прозорец се промъкваше бриз и към равномерния звук на респираторния апарат се прибавяше шумоленето на липата отвън. Мъж с извънредно редки сиви коси лежеше на леглото, а главата му бе обърната към прозореца.
	— Лазар? — тревожно го повика Кристофър.
	Тялото не помръдна. Кристофър прекоси бързо стаята и застана пред леглото. Сара запази спокойствие и започна да оглежда всяко кътче.
	— Лазар! — изкрещя Кристофър.
	Сърцето на Сара се сви. След този вик можеше да се очаква най-лошото. Тя се приближи към леглото и разбра всичко. Кристофър разтърсваше Лазар за раменете.
	— Къде е Симон? Къде е Симон, мръсник такъв? Говори!
	Старецът обаче не отвори очи и тялото му се поклащаше като безжизнен манекен. Апаратът продължаваше да работи и Лазар бе все още жив, но най-вероятно беше в кома, а върху устните му играеше спокойна усмивка. Бе отнесъл със себе си последния им шанс да намерят момчето.
	— Симон! — изкрещя Кристофър с пълно гърло, без да знае накъде да насочи зова си. — Аз съм — Кристофър!
	И Кристофър започна да изпразва чекмеджета, да рови във всички ъгълчета на стаята с надежда да открие следа, която би му помогнала да разбере къде е момчето. Сара запази самообладание и грижливо разгледа безжизненото тяло на Лазар. Откри две почти незабележими татуировки върху дясната ръка на стария мъж. Едната представляваше розата на ветровете*, а другата изобразяваше кинжал. Най-вероятно това бе емблемата на престъпната руска организация „Воры в законе“ — помисли разсеяно тя. Това обясняваше как „опитното зайче“ на ЦРУ, успяло да избяга от лудницата, имаше с какво да си купи такава вила и да финансира в продължение на толкова години издирването на мъчителите си. Сара вдигна чаршафа и видя, че на гърдите му също имаше татуировка. Изобразяваше Богородица с усмихнатия Младенец. Впрочем, като се вгледа внимателно, забеляза, че усмивката на Лазар наподобяваше усмивката на Младенеца. Колкото и жесток да е бил този човек, спокойният му вид показваше, че вече е в мир със съвестта си. Бе постигнал целта на живота си — да отмъсти за годините мъчения, и нестихващото му безпокойство бе отстъпило място на сигурността, че ще оцелее и след смъртта. Ведрата усмивка върху устните му изразяваше великодушие и удовлетворение.
	[* Нарича се още „роза на компаса“ и представлява векторна диаграма, която характеризира режима на вятъра в дадено място. Използва се в мореплаването, строителството на летища и пътища, градоустройството, земеделието и др. — Бел.прев.]
	В този момент Сара забеляза, че лявата ръка на Лазар, скрита под чаршафа, бе стисната в юмрук и от него се показваше парче хартия. Тя разтвори един по един пръстите му и го извади. После го разгъна.
	— Кристофър… — извика тя.
	Но Кристофър бе в съседната стая и влачейки болния си крак, ровеше в гардероба и гледаше под леглото, блъскаше стените и крещеше името на Симон. Сара отиде при него и вдигна парчето хартия към очите му.
	— Какво е това? — гневно попита той.
	— Съобщение, което ни е оставил Лазар.
	_Зад завесата във фоайето_ — прочете бързо. А Сара му показа ключа, който бе намерила в смачканото парче хартия. В далечината се чуваха гръмотевици.
	Двамата бързо се спуснаха по стълбите. Доколкото болният крак му позволяваше, Кристофър се втурна към завесата, която покриваше една от стените във фоайето. Повдигна я така бясно, сякаш искаше да я разкъса. Видя врата, чиято брава бе с малка ключалка. Сара отключи вратата и отбеляза, че тя води към черно стълбище. Кристофър моментално се изкачи нагоре. Стигнаха до коридор с прашни дървени ламперии по стените. Имаше две врати към стаи, които очевидно по-рано са били на прислугата. И двете бяха заключени, но с ключа успяха да отворят едната.
	Сърцето на Кристофър биеше в гърлото му, а кръвта бучеше в ушите му. Влетя вътре. Капаците бяха затворени и само една поставена на земята лампа разпръсваше тъжна светлина. Дървено влакче бе обърнато на една страна, а в ъгъла на стаята се виждаше някакъв легнал на земята силует. Кристофър разпозна разрошените коси на Симон. Малкото момче притискаше до гърдите си раздърпано бяло плюшено мече, което мъчителите му бяха дали. Дишаше на пресекулки.
	— Симон — промълви със заекване Кристофър.
	Детето притисна още по-силно мечето, като цялото трепереше. Сълзи замрежваха погледа на Кристофър, а очите му горяха.
	— Сърце мое… аз съм. Лошите си отидоха, а аз съм тук…
	Симон повдигна бавно главата си и очите му блеснаха. Кристофър коленичи до него и едва се въздържа да не го прегърне. Страхуваше се да не го уплаши. Малкото момче се вгледа втренчено в него, сякаш не можеше да различи съня от действителността и притискаше мечето към гърдите си.
	— Толкова си смел… толкова… — каза Кристофър, който бе силно развълнуван и не можеше да говори.
	Симон се изправи, захвърли играчката и обви ръце около врата на Кристофър, а после притисна лице в рамото му и го прегърна трескаво. Със свито гърло Сара наблюдаваше този миг, изпълнен с толкова любов. В небето се появи светкавица и силен гръм отекна точно над главите им. Плисна проливен дъжд. Кристофър вдигна Симон на ръце и се върна във фоайето. Малкото момче бе заспало. Сара повика такси, но им казаха, че трябва да изчакат бурята да отмине. Зачакаха търпеливо. Кристофър галеше косите на Симон, сякаш искаше да се убеди, че не сънува. Навън бурята бушуваше. Бе толкова силна, че кипарисите се огъваха и заплашваха да се пречупят.
	— Флашката и документите! — спомни си внезапно Кристофър.
	И Сара като него бе напълно забравила за доказателствата, които бе скрила в храстите покрай пътя. Тя се втурна навън.
	— Не, Сара, твърде опасно е!
	За секунда Сара се намокри така, сякаш бе паднала в поток. Тичаше, а краката й шляпаха в образувалите се на пътя дълбоки локви. На няколко пъти едва не загуби равновесие под силните пориви на вятъра. Кристофър я видя как изчезва в поройния дъжд и си каза, че тази жена наистина е изключителна и нестандартна. Когато Сара най-сетне стигна до скривалището, където бе мушнала документите, установи, че водната стихия бе изтръгнала храстите и издълбала почвата чак до камъните, отнасяйки всичко със себе си. Не бе останало нищо. Затича се отново и измина няколко десетки метра надолу по склона. Откри канал, който се опитваше да погълне течащите към него потоци вода. За да е спокойна съвестта й, огледа всичко наоколо, но нямаше и следа от флашката, а също и от документите. Върна се обратно във вилата. Като я видя да идва с празни ръце, Кристофър осъзна, че бяха изгубили доказателствата за невероятното откритие. Но в края на краищата така може би бе по-добре… Нямаше нищо по-важно от това да усеща как Симон диша в ръцете му.
	Малкото момче все още спеше. Сара го гледаше как се е сгушило до рамото на чичо си и се усмихна нежно.
	Таксито пристигна след половин час и ги закара до болницата, за да прегледат Симон. Медицинска сестра пое детето, а Кристофър и Сара седнаха в чакалнята. Някои от хората разгръщаха поомачкани списания, а други се бяха втренчили в смартфоните си.
	Кристофър взе две кафета от автомата и подаде едното на Сара. Двамата отпиваха от чашите си и оглеждаха хората наоколо.
	— Знам, че ще прозвучи банално — започна Кристофър, — но наистина ми се струва странно да се върна към нормалния живот. Тук, сред тези хора, които не знаят… Не знам как ще започна да живея, както съм живял преди.
	Сара отпусна глава върху рамото му.
	— Опитът показва, че ежедневието лекува много неща — отговори тя, без да си вярва особено.
	— Много мило, че се опитваш да ме излъжеш…
	— С дете до себе си, за което трябва да се грижиш, лъжата не изглежда чак толкова голяма.
	— Ако няма нужда да хоспитализират Симон, ще си починем една нощ в някой хотел, преди да се качим на самолета за Париж. Остани с нас.
	Тя смутено наведе глава и бавно се откъсна от прегръдката на Кристофър.
	— Трябва да се върна в Осло и да напиша доклада си. Вече имам отговори на всички въпроси и знам кой е убил Пациент 488 и защо — добави тя. — Завърших разследването си, трябва да затворя досието и да обясня отсъствието си на началниците. А после ще трябва да свидетелствам за всичко, което видях, за да те освободим от наказателна отговорност. Трябва да го направя бързо, за да ти спестя сериозни неприятности. Остави ме на летището. Така ще бъде най-добре.
	— Това гаджето ти ли е? — Симон бе излязъл от кабинета на медицинската сестра и изглеждаше добре.
	— Ами… аз… всъщност — заекна Кристофър.
	— Физически Симон е добре — оповести сестрата. — Малко е дехидратиран, но ние му дадохме специален разтвор. Трябва да го пие през целия ден. Няма видими наранявания. Но за сметка на това психическото му състояние задължава да бъдат взети мерки. Въпреки че на първо време може и да изглежда, че е напълно добре…
	Кристофър прегърна покровителствено и с обич Симон и благодари на сестрата, която им пожела лек път.
	— Кажи де, това гаджето ти ли е? — настоя Симон, като гледаше Сара.
	Тя наблюдаваше и двамата с нежност.
	— Ти спеше в таксито и затова не ти я представих. Това е Сара. До голяма степен заслугата, че всичко завърши добре, е нейна.
	Симон разтърси глава и се изненада много, като видя, че Сара е без една вежда и без мигли на едното око.
	— Какво си направила с окото си?
	— Ами виж…
	— Сара е жена с много таланти — намеси се Кристофър, — но не умее да се епилира. Това е единственият й недостатък.
	Сара се усмихна. Кристофър за първи път виждаше лицето й да се озарява от светлина и това го смути. Сара забеляза неудобството му.
	— Е, да, умея да се усмихвам, а също така и да се смея!
	— Имам ли някаква заслуга?
	— Не. Нямаш нищо общо. Вероятно е заради часовата разлика — подхвърли тя и намигна на Симон.
	— Ще дойдеш ли с нас у дома? — попита детето с надежда.
	— Не, трябва да се върна в моя дом. В Норвегия. Там ме чака много работа.
	Стомахът на Кристофър се сви от мъка. Искаше му се да я попита защо отказва да отиде с него. Защо си забраняваше нов живот, обещаващ й щастие. Та нима това, което бяха преживели заедно и което бяха почувствали един към друг, бе вече затворена страница?! Сигурно, ако се отнасяше за друга жена, би отстъпил пред изкушението да я убеди да остане. Но за малкото време, прекарано с нея, бе разбрал, че тя не обича да насилват волята й, а още по-малко — да се опитват да разберат нещо, което тя иска да остане скрито. Ето защо, въпреки мъката си, Кристофър уважи избора й.
	— Ще изпратим Сара на летището, а после ще идем да си починем — каза той.
	Симон също изглеждаше разочарован, но се примири. В таксито за летището той отново заспа. Отпусна се доверчиво, защото присъствието на Кристофър го успокояваше. Щом пристигнаха на терминала за заминаващите полети, Кристофър настоя да придружи Сара до вратата, откъдето щяха да я отведат в самолета. Вдигна заспалия Симон и тръгна рамо до рамо с нея. Някакъв вътрешен глас му казваше да направи нещо, защото всяка жена винаги ще предпочете любовта. Трябваше да събере смелост и да й каже, че е влюбен. Само че, ако бъдеше твърде откровен, не рискуваше ли да я уплаши и да я накара да избяга завинаги. Имаше на разположение няколко минути, за да вземе решение.
	Сара си купи билет за първия полет за Осло на гишето на Норвежките авиолинии. Когато стигнаха до митницата, тя забави крачка. Кристофър усещаше, че сърцето му бие лудо в гърдите. Как да й опише колко много й дължи? Как да й каже, че бе открил най-впечатляващата и най-великодушна жена на света? Как да я накара да разбере, че не бе изпитвал подобни чувства към никоя друга и че иска да остане с нея до края на живота си? А тя го гледаше и сякаш чуваше всяка негова неизречена дума. Приближи се до Кристофър и взе ръката му.
	— Зная — задоволи се да каже, — но не мога. Трябва да уредя някои неща от миналото си и после да започна да градя живота си отново, Кристофър. И не знам колко време ще отнеме това. Не ме чакай.
	— Остави ни някакъв шанс, Сара.
	— Ако не оправя бъркотията в живота си, ще те направя нещастен, Кристофър. А не искам.
	Стисна силно ръката му, а после се надигна на пръсти и го целуна, като го галеше по бузата. След това прокара ръка по косите на Симон и го целуна по челото.
	— Кристофър, ти си най-хубавото нещо, което се е случило на това дете.
	— Сара!
	Кристофър бе намерил сили да носи Симон само с една ръка, за да хване Сара с другата. Разкъсвана от мъка заради решението си, което бе взела за доброто и на двамата, с блестящи от тъга очи, Сара го погледна за последен път.
	— Ако не в този живот, то тогава в другия.
	— Ще те чакам в този живот.
	Тя кротко се усмихна, обърна се и тръгна. Не спря, докато не стигна митницата. За миг на Кристофър му се стори, че забавя крачка, но тя изчезна в дъното на коридора. Той остана неподвижен повече от десет минути, като се надяваше да я види как се връща.
	— Тя замина ли?
	Кристофър трепна. Симон се бе събудил.
	— Да.
	— Завинаги ли?
	— Не знам.
	— Много ли я обичаше?
	Кристофър се усмихна тъжно.
	— Да.
	— Тогава защо я пусна да замине?
	Кристофър пое дълбоко въздух.
	— Точно защото я обичам.
	Симон не каза нищо и сложи глава на рамото на чичо си, който го притисна към себе си.
	— Искам да си отида у дома.
	— Да, скъпи мой, отиваме си у дома.


>	51

	_Шест месеца по-късно_
	Седнал пред лаптопа си, Кристофър изпращаше на Сара съобщение по електронната поща. Чуваше течащата вода в банята: Симон си миеше зъбите преди лягане.
	През последните три месеца момчето бе спало в леглото му. Постоянно се притискаше до него и се будеше по няколко пъти всяка нощ с викове или плач. Всеки път Кристофър палеше лампата, казваше му, че си е у дома, показваше му някой любим предмет, обясняваше му, че просто е сънувал кошмарен сън и че наоколо няма никой от лошите. Това бе оказало добър ефект и кошмарите на Симон бяха намалели. А тази вечер за първи път щеше да спи в стаята си.
	— Как върви миенето на зъбите? — извика Кристофър от кабинета си.
	— Скоро ще приключа! — отговори Симон с пълна с паста за зъби уста.
	— Хайде, лягай си! Утре те чака хубав и дълъг ден!
	— Искам да ми разкажеш приказка. Онази за пора, дето не намирал къщата си! — извика Симон и връхлетя в кабинета.
	— Пак ли? Нали ти я разказах вчера?! А и не си ли вече голям за нея?
	— Да, ама е много смешно, когато порът ходи първо при кравата, после при жабата… Затова искам да ми я разкажеш пак.
	— Добре де, добре… отиваме…
	Кристофър затвори лаптопа, прибра го в чантата и като се прозяваше, погледна за миг купчината документи върху бюрото си.
	За няколко седмици бе разпитван много пъти от полицията, бе уредил погребенията на майка си и баща си, въпросите с наследството, справяше се успешно с травмите на Симон, а и със своите. При това бе поел отново работата си и се опитваше да предложи на племенника си възможно най-уравновесения и спокоен начин на живот.
	— Ехей, готов съм! — нетърпеливо го повика Симон.
	Кристофър подскочи.
	Мислите му се бяха зареяли някъде — нещо, което се случваше често след завръщането му. Бе толкова разтърсен от преживените събития. Макар и споменът за насилието и всичко случило се да избледняваше постепенно, в паметта му оставаха главозамайващите разкрития, на които бе станал свидетел и които не можеше да сподели с никого.
	Понякога спираше на улицата и гледаше хората — вървят, говорят и са погълнати от ежедневието си, без да си дават сметка, че вътре в тях е записана историята на света. Без да знаят, че душите са около нас: витаят над главите ни или прекосяват телата ни във всяка минута. Нито пък че тяхната собствена душа ще ги надживее след физическата им смърт и ще се присъедини към огромното невидимо, но реално пространство на черната материя.
	— Кристофър! — повика го Симон от стаята си.
	Кристофър стана и отиде при момчето. Нощната лампа във формата на гъба излъчваше приглушена и успокоителна светлина.
	Седна до него и разказа любимата му приказка, като подражаваше на героите. Бе щастлив, че племенникът му разтваря широко възхитените си очи и се смее. Когато свърши, угаси лампата, помогна на Симон да се завие добре и го погали по челото. Момчето обърна глава към прозореца. Не искаше да затварят капаците и затова ясно се виждаха блещукащите в небето звезди.
	— Смяташ ли… вярваш ли, че мама, татко и баба са при звездите и ни гледат?
	Кристофър вдигна очи към покрития със звезди небесен свод и се усмихна.
	— Да, скъпи мой, вярвам.
	— Да, ама по-рано казваше, че не знаеш! Защо сега казваш друго?
	Кристофър се учуди, че малкият си спомня какво му е отговорил, защото бяха водили този разговор само веднъж след смъртта на баща му и майка му.
	— Да, казвах друго, но причината е, че тогава не знаех…
	— А как така сега знаеш?
	— Защото по-рано не бях намерил отговора…
	— Както когато си намираш ключовете за колата ли?
	— Да, горе-долу е същото. Можеш да спиш спокойно, защото тези, които те обичат, бдят над теб.
	Детето се сви на кълбо под завивката си.
	Кристофър го целуна по челото, а Симон хвана блузата му и я дръпна няколко пъти.
	— Какво искаш, Симон? Да остана още малко при теб ли?
	Симон го гледаше, въздишаше и продължи да го дърпа за суитшърта.
	Тогава Кристофър разбра.
	Съблече суитшърта и го даде на Симон, който го притисна към гърдите си като плюшена играчка. После затвори очи и се успокои.
	— А мога ли да си взема таблета и да си поиграя?
	— Да, но ще си играеш само тридесет минути, нали помниш?
	— Да, а после мога да чета, да слушам музика или да си говоря с теб.
	— Точно така.
	— Тогава след това ще нарисувам рисунка за Сара.
	— Тя ще се зарадва много.
	Кристофър целуна отново Симон, а после внимателно затвори вратата. Точно в този момент получи съобщение на телефона си.
	Беше снимка. Сара, която едва се виждаше под вълнена шапка и огромен шал. Показваха се само няколко златисторижи кичура. Носът й бе червен от студа, но очите й радостно блестяха. Кристофър забеляза, че е позирала така, че да се вижда добре дясната й страна. Веждата и миглите бяха израснали. Отдолу бе написала: _Този път аз те чакам. П. П. Няма да ми се сърдиш, ако не съм се епилирала._
	Кристофър се усмихна и усети в сърцето си толкова дълбоко чувство, че му се зави свят — много повече, отколкото като разсъждаваше за истините, които не преставаха да го измъчват.


>	Епилог

	Полите на расото на изповедника шумяха по коридора, който водеше към килиите на затворниците с доживотни присъди. С виолетовия ешарп около врата, стиснал Библията в дясната ръка, абатът със сивеещи над слепоочията коси имаше тежкия дълг да изслушва последните думи на чудовищни божи създания, които понякога искаха опрощение на греховете си. Пазачът, който вървеше пред него, се приближи до една врата и погледна през шпионката. После рязко я затвори и се зае с връзката ключове. Отключи вратата под съпровода на дрънченето им.
	— Дейвисбъри, изповедникът е тук — каза той и направи знак на абата, че вече може да влезе.
	— Почукайте, като свършите. Ще дойда да ви отворя — добави той.
	Металическото щракване на затварящата се врата отекна като ехо в пещера. Абатът направи няколко крачки в килията, която приличаше на болнична стая. Марк Дейвисбъри лежеше в леглото и дишаше трудно. Превръзки покриваха половината му лице и голяма част от тялото му. Изгарянията, които бе получил в мината, бавно го убиваха. Бе много отслабнал, а очите му приличаха на стъклени. Гледаше втренчено право пред себе си и като че ли не бе забелязал посетителя си. Изповедникът взе малко столче, седна до леглото на затворника и зачака.
	— Значи са ви казали, че скоро ще се преселя в отвъдното — прошепна Дейвисбъри с дрезгав глас.
	Смутен, абатът прочисти гърлото си.
	— Аз съм отец Александър Фин. Вашият лекар ми каза, че тялото ви се уморява по-бързо през последните дни. Скоро ще се озовете лице в лице с Бога и ще чуете присъдата му. Все още има време да му поискате прошка.
	Дейвисбъри се усмихна.
	— Защо се усмихвате?
	— Усмихвам се, защото Бог ще ми благодари.
	Абатът навлажни устните си.
	— Убили сте повече от шейсет души, предизвиквайки експлозията в мината — мъже и жени, които са допуснали само една грешка: вършили са добре научната си работа или просто са пожелали да посетят мината.
	— Малка странична щета в сравнение с това, което спасих.
	— А какво смятате, че сте спасили?
	Дейвисбъри каза със задъхване:
	— Вас, Бог, Църквата, религията, света!
	Изповедникът потърси нещо в Библията си.
	— Като убивате невинни хора?
	Бившият бизнесмен поклати глава.
	— Ще ви доверя нещо — каза той. — През целия си живот работих за триумфа на религията. Посветих състоянието си на една цел — да докажа на всички, които не вярваха в Бог, че се лъжат. Исках да им покажа, че религията казва истината и че ако човек вярва в нашия Спасител, човешката душа е наистина безсмъртна. Исках да утвърдя религията като единствена власт, на която си струва човек да се подчинява, но всъщност само копаех гроба й, подготвях оскърбителното й поражение и насочвах света към хаос и упадък.
	— Не съм сигурен, че ви разбирам.
	— Какво значение има? Той ме разбира. Той знае до каква степен съм се заблудил. Но ето че истината се появява едва когато съм на ръба на пропастта, а е била пред очите ми през целия ми земен път!
	Абатът се намести върху столчето и поглади ешарпа си.
	— Разрешете ми да бъда по-настойчив. За каква истина говорите?
	Дейвисбъри помисли, преди да отговори.
	— Смятах, че религията се нуждае от доказателства, за да съществува. Смятах, че е правилно да докажа на човека, че душата му ще оцелее, ако има вяра, а това означаваше да се присъедини сляпо към каузата на религията и да я почита всеки ден. Ах, каква грешка бе това! Защото в края на краищата доказах точно обратното: че душата надживява тялото, независимо дали човек е вярвал, или не! Ето истината: безсмъртието на душата няма никаква връзка с вярата ни на земята. Никаква!
	— Успокойте се, сине мой, и ми кажете какво ви кара да казвате подобно нещо?
	— Никоя от шестте души, които улових и чиято памет частично дешифрирах, не бе водила живот на вярващ! Нито една не бе вярвала в Бога! Всичко в мнемоническите им следи доказваше обратното: мъжете или жените, в чиито тела тези души бяха пребивавали, са били атеисти и са живели без никакво зачитане или респект към религията!
	Задъхан, Дейвисбъри едва си пое дъх:
	— Безсмъртието на душата е гарантирано за всяко човешко същество — било то вярващо, или не! Ето каква жестока истина би трябвало да открия на света! Представяте ли си какво бедствие би било това, ако го бях направил?! Защо човек да вярва, ако така или иначе вечният живот на душата му е гарантиран? Той няма вече нужда от Бог, за да се надява, че ще го получи! Вече не е необходимо да си налага дисциплина или уважение към Бога, тъй като каквото и да става, знае, че душата му ще оцелее! Каквото и да прави, да говори или да мисли, безсмъртието му е гарантирано! Давате ли си сметка за хаоса, разврата и анархията, които щях да предизвикам, ако бях доказал това?!
	Отец Фин си позволи миг на размисъл, за да прецени думите на Дейвисбъри. Не можеше да каже, че вярва на чутото, но изказаните от осъдения хипотези го смущаваха.
	— Значи вие твърдите, че сте убили всички тези хора, за да защитите… Бог?
	— О, не, той няма нужда да бъде защитаван! Човекът — да. Направих това за човечеството. Погребах тази тайна в името на човечеството. Защото без религия и вяра в Бога човечеството щеше да затъне в такъв упадък и в такава анархия, че хората отдавна щяха да са изчезнали от повърхността на Земята. Човекът трябва да продължи да вярва, че ще бъде отговорен и след смъртта за това, което е направил по време на земния си път. И че има само едно нещо, което може да накара хората да вярват в Бога, отче!
	— Надеждата? Любовта? — предположи абатът, който не разбираше накъде бие Дейвисбъри.
	— Не, отче, не, но не мислете, че се подигравам на наивността ви или на лицемерието ви. Та аз съм поддържал тези идеи толкова години. А би трябвало да призная пред себе си истината: първото и единственото основание човек да вярва в Бога не е нито любовта, нито радостта или което и да било светло чувство, а страхът. Без страха от празнотата след смъртта, без страха, че няма да бъде безсмъртен, ако не почита Спасителя, човекът няма нужда от Бог.
	Изповедникът усети, че по слепоочието му се стича капчица пот. По силата на рефлекса притисна силно Библията към себе си, после изрече тихо една молитва, но въпреки това внезапно се почувства зле.
	— Не е възможно да вярвате в това, което казвате. Не и вие! Служили сте на Бога през целия си живот.
	Дейвисбъри се усмихна. Би се засмял, ако имаше още сили за това.
	— Тогава ще ви го докажа. Отказвам се от опрощението на греховете ми. Оказвам се от вашата прошка.
	— А знаете ли какви са последиците?
	При тези думи на отеца Дейвисбъри усети, че сърцето му започва да бие по-бавно.
	— Не се нуждая от опрощението на греховете и прошката ви. Аз съм уверен в безсмъртието на душата си. Независимо дали е била добра, или лоша…
	Отец Фин бе разтърсен за първи път в живота си на човек, принадлежащ към Църквата. В ъгълчетата на устните на Дейвисбъри заигра разсеяна усмивка.
	— Ако обичате хората, отче, не казвайте това на никого.
	Клепачите на Дейвисбъри се спуснаха надолу и гърдите му престанаха да се надигат. Отец Фин се канеше несъзнателно да направи кръстния знак над главата му, но се въздържа. Бе твърде смутен. Почука на вратата, за да съобщи на пазача, че иска да излезе. Чувстваше се зле. Блед и с безизразно лице мина покрай него, без да промълви и дума.
	После се отдалечи от килията, усещайки в устата си горчивия вкус на съмнението.
